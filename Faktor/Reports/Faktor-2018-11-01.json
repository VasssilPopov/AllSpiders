{"url": "https://www.faktor.bg/bg/articles/novini/balgariya/borisov-nadyavam-se-s-izrael-da-razvivame-nashite-voenni-zavodi-za-mestno-proizvodstvo-na-dronove", "text": "\"Надявам се в недалечно бъдеще с Израел да развиваме нашите военни заводи за местно производство на дронове\". Това каза премиерът Бойко Борисов в изявление след срещата си с премиера на Израел Бенямин Нетаняху в двореца „Евксиноград“. Утрешната среща е свързана с желанието ни ЕС и Балканите като част от него да бъдат все по-проспериращи, по-бързо развиващи се в сферите, в които Израел е водещ - високите технологии, заяви премиерът. Българите са изключително силни в природните и математическите науки, програмирането, добави той.  „Надявам се това, което си ми обещал, защото си спазваш обещанията - в недалечно бъдеще да развиваме и нашите военни заводи за местно производство на дронове, които ще бъдат бъдещето на военните действия след време. Разбира се в киберсигурността, в общите тренировки на нашите военни“, обърна се Борисов към Нетаняху.  \"Както Израел, така и България е на ключово място. Нашият регион е такъв, че с общи усилия, с приятелство, толерантност трябва а си решаваме проблемите. За разлика от други колеги, винаги съм смятал, че Балканите имат огромна перспектива, така че Израел е добре дошъл и на утрешната среща ще можем и по тази тема да говорим, каза още премиерът Борисов.", "date": "2018.11.01", "title": "Борисов: Надявам се с Израел да развиваме нашите военни заводи за местно производство на дронове"}
{"url": "https://www.faktor.bg/bg/articles/politika/hlyab-i-pasti/buditeli-podbuditeli-prebroiteli", "text": "Първи ноември е Ден на народните будители. Подходящ повод за някои изживяващи се като родолюбци да се разщъкат из България и да приказват за нейното славно минало.   Може и някоя сълза да пуснат. Но за настоящето не намират думи. А бъдещето е ясно - там пред нас са блеснали житата. Впрочем струва си да си припомним кога и защо 1 ноември става Ден на народните будители. Годината е 1922.  Душевната разруха след трите войни - Балканска, Междусъюзническа и Първата световна война е пълна. Рухнал е  възрожденският идеал за обединяването на всички българи в една държава. Нещо повече - от снагата на България са откъснати живи късове.  Националната ценностна система е пред разпадане. Рухнали са кумирите-будители Фердинанд, Радославов и прочие продажни политици. И дедите ни започват да се вглеждат към най-светлите имена на  духовното ни минало, към онези, които в трудно и безперспективно време с мощта на своята мисъл са  Какво по-естествено Денят на народните будители да бъде 1 ноември - Денят на светеца Иван Рилски, покровителят и закрилникът на България.   На 13 декември 1922 година 19-то Обикновено Народно събрание приема Закон за допълнение на Закона за празниците, където пише \"Първи ноември да се празнува като всенароден празник на заслужилите българи..... Да стане един постоянен национален празник в памет на всички труженици за българското национално и просветно културно възмогване и преуспяване...\"   Предложението за тази промяна е направено от правителството на БЗНС начело с Александър Стамболийски, а инициатор - министърът на народното просвещение Стоян Омарчевски .  Нормално - всички останали партии са се дискредитирали по време на войните. Ето и част от мотивите за новия празник, които си заслужава да бъдат цитирани:   \"Допреди войната образованието и възпитанието в нашите училища бе насочено към едно планомерно и системно развитие всред учащата се младеж на национални и отечествени добродетели, от една страна, и на граждански и културни, от друга. Любов и почит към старинно българското, благоговение пред дейците и строителите на нашето национално верую, старание и съревнование към доброто и хубавото, увлечение към идеалното - бяха мили, симпатични явления, които със своята същност трогваха и правеха живота приятен, съдържателен и високо осмислен. Тия добродетели, насаждани в душите на поколения в продължение на цели десетилетия, бидоха разклатени от отрицателните резултати на войната, преди всичко в самото общество, а оттам - и отражението на отрицателните прояви всред учащата се младеж. Последната се увлече по всекидневното, забавителното и лекото в живота; волност, безгрижие и лекомислие обладаха душите им и лека-полека тя се отдалечи от ценното и същественото в живота и миналото. А в полумрака на нашето минало се откриват големите фигури на редица велики българи, които с необикновеното увлечение и с една завидна самопожертвувателност са служили на своя народ; които не са пожалили ни сила, ни младост, за да положат основите на нашия културен и политически живот. От Паисия насам до наши дни се редят светлите и лъчезарни образи на големи културно-обществени дейци, далечни и близки строители на съвременна България.\" Редом до св. Иван Рилски и Паисий Хилендарски като народни будители сетне са поставени  Софроний Врачански, Неофит Бозвели, Петър Берон, Георги Раковски, Васил Левски, Христо Ботев, Любен Каравелов, Иван Вазов, Захарий Стоянов, Стефан Стамболов.  И списъкът им май свършва дотук. През 1981 г. Политбюро на ЦК на БКП обяви 1 ноември за Ден на вестник \"Работническо дело\" и българската журналистика. Как иначе, кой друг можеше да бъде будител освен партията и нейния официоз? Още се помни, че на 1 ноември 1989 г., 9 дни преди да бъде свален, баш народният будител Тодор Живков бе събрал главни редактори и надълго им обясни как да будят народа. Е, той се пробуди и без  мъдрите указания. После обаче дойде разрухата - икономическа, морална и всякаква. Тя има своите подбудители – явни, но повечето тайни.  Но кои са  \"онези заслужили българи\", които могат с чиста съвест да кажат днес, че 1 ноември е и техен празник? Политиците ли? Че те са не будители, а приспиватели - дундуркат народа с обещания и го  гъбаркат с миналото му. Политиците не са будители, а преброители - на гилзите по улиците, поръчковите убийства, на далаверите си, на парите в личните си сметки. Учителите ли са будители? Та те също са преброители - на мизерните си заплати и на все по-намаляващия брой ученици.       Дейците на научния и културния фронт ли да бъдат  будители? Та и те са преброители - на често сменящите се министри и на все недостигащия им бюджет. Впрочем защо пък трябва да чакаме да дойде 1 ноември, та да ни буди някой?", "date": "2018.11.01", "title": "Будители подбудители преброители"}
{"url": "https://www.faktor.bg/bg/articles/novini/svyat/tramp-kervanat-na-bezhantsite-e-invaziya-na-15-000-voenni-mozhe-da-badat-izprateni-po-granitsata-s-meksiko", "text": "Първите подразделения на армията на Съединените щати започнаха да се разполагат по границата между Съединените щати, за да я охраняват от наплива на мигранти от Латинска Америка. Мярката е срещу 6-7 хиляди кандидати за по-добър живот от Централна Америка, които вървят пеша през Мексико към Съединените щати. Конвоят е все още на около 1600 километра от границата. Тръмп заплаши, че може да изпрати срещу мигрантите два пъти повече бойци от Националната гвардия, които да не ги допуснат да влязат на американска територия. Тръмп подчерта, че керванът от мигранти през Мексико към САЩ може да бъде възприет като \"инвазия\" от гледна точка на националната сигурност. \"Когато видите някои от хората в кервана, мисля, че може да се възприеме като инвазия към страната ни. Не можем да допуснем това\", подчерта той.  Запитан дали разполагането на войници по границата е подходящ отговор, Тръмп отбеляза, че е необходима \"стена от хора\" за предотвратяване на \"инвазията\".  Тръмп предупреди, че повече от 15 000 американски военни може да бъдат изпратени по границата с Мексико. Така нареченият керван потегли преди три седмици от Хондурас, Салвадор и Гватемала. Мигрантите искат да се спасят от мизерията, уличното насилие и политическите репресии в техните страни, като се установят в Мексико или в Съединените щати.", "date": "2018.11.01", "title": "Тръмп: Керванът на бежанците е \"инвазия\", над 15 000 военни може да бъдат изпратени на границата"}
{"url": "https://www.faktor.bg/bg/articles/mladen-marinov-1-1", "text": "\"За годините, в които съм работил в МВР, съм показал, че може да ми се има доверие. Имаше кризисен период в министерството, получи се кадрови шок, тъй като колеги искаха да запазят пенсиите. Условията и заплатите в МВР се повишават\". Това заяви пред БНТ министър Младен Маринов.  \"Полицията и Институтът по криминалистика показаха, че работят добре по случая с убитата Виктория Маринова. Благодарим и на Германия за бързата реакция по екстрадирането на Северин. В момента продължава издирването на семейство Арабаджиеви и от Интерпол, а от колегите във Франция зависи кога ще бъдат върнати Баневи в България\", обясни министърът по повод последните акции срещу олигарсите.  \"Опитваме се да намалим изтичането на информация в службите. Виждате, че започваме да правим все повече арести. Ще прилагаме закона с цялата му сила, дори когато се касае за нарушаване на тишината. Прокуратурата незабавно действа по случаите, в които има нападнати полицаи. Обвиняемите дори признават вината си и искат по-бърза присъда. Трябва да обединим усилията си с институциите, за да спрем беззаконието в градове и села с преобладаващо население от малцинствата\", каза още Маринов. По думите му, проблемът с мигрантите е в цяла Европа, но допълни, че има тенденция на намаляването на бежанците у нас.  \"като ръководител на МВР, не мога да кажа, че съм доволен от бюджета, но тези 10%, които са повече в бюджета, са добре за полицията. Подкрепям колегите, които са обвинени от Турция. Ще съберем средства за тяхната защита\", коментира Маринов.", "date": "2018.11.01", "title": "Младен Маринов: От Франция ще решат кога да екстрадират Баневи, Арабаджиеви все още издирваме с \"Интерпол\""}
{"url": "https://www.faktor.bg/bg/articles/novini/balgariya/prof-todor-tanev-denyat-na-buditelite-e-praznik-na-vsichki-balgari", "text": "„Днешният ден на будителите излиза от рамките на просветата и културата, той е празник на целия народ, на вчерашни и днешни духовни, революционни и обществени лидери, но и на обикновените хора”, заяви пред бТВ бившият просветен министър проф. Тодор Танев. „Това не е 24 май, 24 май е чисто учителски празник. Това е празник на всички българи – на будителите и на паметта на будителите, които ги няма; на тези които са събудени и на тези, които още не са”, категоричен беше той. По думите му трябва да вземем пример от САЩ, Израел или Армения, където държавата прави много, за да осъзнават гражданите връзката си с историческата памет.  „Държавата трябва да си влезе в ролята, в момент никой нищо не прави на държавно равнище”, подчерта проф. Танев. Той все пак подчерта, че националната идентичност съществува в зряла форма у по-младите, макар да е оставена „на самотек”.", "date": "2018.11.01", "title": "Проф. Тодор Танев: Денят на будителите е празник на всички българи"}
{"url": "https://www.faktor.bg/bg/articles/novini/balgariya/karakachanov-tseliyat-napan-na-bsp-za-avionams-tseli-da-provali-remonta-na-su-25-lobirat-za-opredelena-firma", "text": "Министърът на отбраната Красимир Каракачанов отхвърли обвиненията на БСП във връзка с процедурата за ремонт на щурмовите самолети Су-25, съобщи БТА. Социалистите настояха днес сделката за ремонт на бойни самолети Су-25 да бъде преразгледана, да се защити българският национален интерес и българският завод \"Авионамс\" да участва в ремонта. Според тях се подготвя \"поредният грабеж от Министерството на отбраната на стойност 180 млн. лева, зад гърба на българския парламент и погазвайки грубо българския национален интерес\".  Попитан за \"нападките\" на социалистите, Каракачанов коментира, че те са неоснователни. И добави, че те са толкова основателни, колкото са били и \"нападки\" преди седмица в една медия, че ведомството ще сключи договор за 311 млн. лева. Няма такова нещо, заяви пред журналисти Каракачанов, който дойде да отговори на въпроси в рамките на редовния месечен блиц контрол в ресорната парламентарна комисия.  В комисията Каракачанов и заместникът му Анатолий Величков напомниха, че ремонтът на щурмовите самолети е необходим, защото те са важни за въоръжените сили, поддържайки Сухопътните войски и бойния флот от въздуха. Двамата дадоха подробности по поръчката. Каракачанов отново изтъкна, че по процедурата от 17 август са предвидени 41 млн. лева без ДДС, като при необходимост от допълнителни ремонти, тя може да достигне максимум 82,5  млн. лева без ДДС, но за това задължително е необходима санкция на Министерския съвет. От двата възможни участника с лиценз и оторизация от основния конструктор, с оферта се е включил само беларуският завод. По отношение на възможно участие на българския \"Авионамс\" отново беше подчертано, че заводът не е извършвал подобни ремонти от 2001 г., не разполага с необходимите специалисти, с лиценз за това, а според оценки на експерти придобиването на необходимите способности ще отнеме на предприятието няколко години. Каракачанов отхвърли и твърденията, че в процедурата се цели да бъде заобиколен парламентът.  \"Според мен целият този напън за \"Авионамс\" и неучастието на руската страна имаше за цел едно - да провали ремонта на Су-25, за да може впоследствие той да бъде възложен и да мине през фирмата, която не участва\", заяви министърът. Той коментира, че може и да бърка и не иска да обиди никоя от страните, но фактите говорят това. По думите му обаче няма време за чакане.", "date": "2018.11.01", "title": "Каракачанов: Целият напън на БСП за \"Авионамс\" цели да провали ремонта на Су-25, лобират за определена фирма"}
{"url": "https://www.faktor.bg/bg/articles/novini/balgariya/ot-1-yanuari-nov-institut-za-prognozi-za-vremeto-kam-mon", "text": "Решението на Общото събрание на БАН, което е съгласувано с Министерството на образованието и науката, е от 1 януари 2019 г. голяма част от НИМХ - цялата оперативна дейност, да премине към новата организация, която ще бъде създадена към МОН, и да бъде създадено ново научно звено в БАН. Това заяви председателят на Общото събрание на БАН проф. Евелина Славчева, попитана какво предстои занапред между НИМХ и БАН, съобщава БТА. Бившият директор на НИМХ проф. Христомир Брънзов каза вчера на пресконференция в МОН след среща с министъра на образованието и науката Красимир Вълчев, че метеоролозите са притеснени от решението за спешно и срочно закриване на НИМХ от Общото събрание на БАН. Проф. Брънзов, каза, че на 26 октомври в НИМХ е получено писмо, в което се съобщава, че ОС е открило процедура за закриването на НИМХ и дава срок от десет дни, ако от НИМХ имат възражения. \"Има учени от НИМХ, които желаят да останат да работят в БАН и заради това започваме процедура за откриването на ново научно звено към Академията\", каза днес проф. Славчева. \"Същевременно в края на декември - до 31 декември, трябва да закрием НИМХ към БАН, за да може онези учени, които желаят, с цялата оперативна дейност да преминат в новото звено. Затова Общото събрание на БАН работи за едновременното протичане на тези три паралелни процеса, два от които са в нашите правомощия. От 1 януари се създава нов институт към МОН, създава се и ново научно звено в БАН, което според броя на учените, ще бъде или институт или специализирано научно звено, но и се закрива досегашният НИМХ-БАН, за да се открие НИМХ-МОН\", обясни още проф. Славчева. Тя каза, че след като започне процедурата по закриването, трябва в НИМХ да бъдат уведомени и в десетдневен срок да направят възражения, ако желаят. \"Някой вероятно е подвел министъра на образованието, че планираме по-ранно закриване на института - преди откриването на новите две звена. Това е абсолютно невярно и ние се придържаме към нашите договорености, това са абсолютно неоснователни страхове. И независимо, че формално оттеглихме подписите си към споразумението, ще продължим да изпълняваме тази процедура. Ще изпълним всички поети задължения и на 31 декември този институт ще престане да съществува, а от 1 януари ще се открият новите два института\", коментира проф. Евелина Славчева. Припомняме, че преди 2 дни Българската академия на науките обяви, че се оттегля от участието си в Споразумението за Националния институт по метеорология и хидрология, с което дава свобода на НИМХ да се отцепи, заради \"противоконституционни параграфи в Бюджет 2019\". Според учените залегналите текстове в проектобюджета за 2019 година противоречат на подписаното на 18 септември 2018 г. споразумение между БАН, Националния институт по метеорология и хидрология, Националния браншов синдикат \"Висше образование и наука\" при КНСБ и МОН, а също така са в разрез с постигнатите договорки, потвърдени пред Общото събрание на БАН.", "date": "2018.11.01", "title": "От 1 януари нов институт за прогнози за времето към МОН"}
{"url": "https://www.faktor.bg/bg/articles/novini/svyat/na-helouin-maskirani-razgrabvaha-magazini-vav-frantsiya-nad-100-sa-arestuvani", "text": "Френската полиция арестува над сто човека в нощта на Хелоуин, предаде БТА. В предградията на Париж и в центъра на Лион имаше сблъсъци между групи от маскирани младежи и полицията, след като младежите нападнаха служители на реда и минувачи. Полицията използва сълзотворен газ срещу стотици младежи, които счупиха витрини на магазини и подпалиха кофи за боклук. В Сен-Сен Дени нападателите разграбиха магазин за спортно облекло, а при ограбването на бакалия полицаи бяха нападнати с киселина. Според властите поведението на маскираните е вдъхновено от холивудския филм \"Чистката\", в който се разказва как за един ден на населението е разрешено да извършва безнаказано всякакви престъпления. \"Хелоуин трябва да остане само празник. Чистката не е шега, а заплаха\", заяви вчера пред журналисти френският вътрешен министър Кристоф Кастанер. Младият мъж, призовал в съобщение в Снапчат за \"чистката\" срещу полицаите, бе арестуван по-рано тази седмица, а във вторник бе освободен. Заседанието по делото срещу него е насрочено за 28 ноември. Хелоуин традиционно не се празнува във Франция, въпреки че под влиянието на американските филми и телевизионни предавания в края на 90-те години по витрините на магазините започнаха да се появяват тикви и костюми на вещици.", "date": "2018.11.01", "title": "На Хелоуин: Маскирани разграбваха магазини във Франция, над 100 са арестувани"}
{"url": "https://www.faktor.bg/bg/articles/novini/balgariya/netanyahu-boyko-s-tvoeto-liderstvo-balgariya-stana-vodeshta-strana-v-es", "text": "\"Премиерът на Израел направи изказване, което възстанови една историческа правда. Той припомни как българи са лягали пред влаковете, за да спасят хиляди евреи. Това съм сигурен, че отеква в цял свят\", заяви Бойко Борисов след срещата си с премиера на Израел Бенямин Нетаняху, който е у нас по покана на българския министър-председател. Двамата се срещнаха на 4 очи в резиденция \"Евксиноград\".  \"България и Израел са истински приятели. Ние ценим това, което правите и сте направили за нас през Втората световна война\", заяви Нетаняху. \"Когато си сътрудничим сме по-силни заедно. Продължават и разговорите ни в областта на отбраната, както и в икономиката, науката и информационните технологии. Смятам, че можем да направим още много заедно\", каза още израелския премиер. \"Очаквам с  нетърпение дискусиите, които предстоят. Мога да подчертая, че усещането е че съм в своето семейство, все едно водя разговор с членове на семейството, а не формални разговори. Искам да благодаря на българите за топлото посрещане и гостоприемството. Бойко, благодарение на твоето лидерство, България се превърна във водеща в ЕС. За Израел България е важен партньор. Благодаря ти, Бойко, ти си мой приятел\", завърши Нетаняху. Това е втора визита на Нетаняху у нас след официалното му посещение през 2011 г. Основни теми на разговора с Борисов ще са насочени към развитието на двустранните отношения, основно в сферата на сигурността, икономиката и туризма. Двамата лидери ще обсъдят и теми от европейския и световен дневен ред. Утре Нетаняху и Борисов ще проведат работен обяд с премиерите на Гърция и Румъния, както и с президента на Сърбия.", "date": "2018.11.01", "title": "Нетаняху: Бойко, с твоето лидерство България стана водеща страна в ЕС"}
{"url": "https://www.faktor.bg/bg/articles/novini/balgariya/oponenti-na-ninova-atakuvat-s-ustavna-promyana-za-izbor-na-lidera", "text": "Промяна в устава, с която да отпадне прекия партиен избор на лидера и да се върне предишния ред за излъчване на председателя на БСП , а именно - от конгреса, готвят опонентите на соцлидера Корнелия Нинова. Предложението ще бъде направено на следващия пленум на партията на 11 ноември, когато ще се обсъжда дневния ред на конгреса през януари. Вътрешнопартийната опозиция ще настоява уставните промени да влязат сред точките на конгреса. Целта им е да се отвори пътят към смяната Нинова, която несъгласните с начина й на ръководене на партията обвиняват в еднолично вземане на решения. Прогнозите за прокарване на промяната в устава обаче засега са в полза на соцлидерката, твърдят червени. Пленумът ще се проведе по изключение в неделя, защото събота е 10 ноември, а ръководството не иска символичното съвпадение допълнително да породи революционен плам у вътрешните опозиционери. Те пък се стягат за пореден рунд от битката за \"Дума\" и смяната на и.д. главния редактор Йордан Мичев, заради което пуснаха и подписката на 50-имата. Подписката бе организирана от Георги Пирински и Велислава Дърева, които успяха да съберат под протестната петиция имената на знакови червени фигури, принадлежащи и към различни групи в партията. Сред подписалите се бяха още Михаил Миков, Георги Гергов, Румен Овчаров, Красимир Янков и Ангел Найденов. Пленумът ще обсъжда и алтернативния бюджет на БСП. Зам.-шефът на партията Кирил Добрев пък готви стратегия за подготовка на партийните кадри, за да имат банка от подготвени специалисти за всички ресори, ако спечелят властта, съобщава \"Канал 3\".", "date": "2018.11.01", "title": "Опоненти на Нинова атакуват с уставна промяна за избор на лидера"}
{"url": "https://www.faktor.bg/bg/articles/obshtestvo/varnaha-izostaveno-vav-velikobritaniya-balgarsko-bebe-shte-zhivee-v-priemno-semeystvo-u-nas", "text": "С щастлива развръзка приключи казусът с изоставено във Великобритания българско бебе, съобщиха от Държавната агенция за закрила на детето. Малкото момиче ще расте в приемно семейство у нас. През месец март т.г. от посолството ни в Лондон е била получена информация за изоставено бебе от българска гражданка. И тя, и близките й са заявили, че не желаят да се грижат за бебето, което първоначално било настанено в британско приемно семейство. След решение на компетентния съд там, детето беше върнато в България и за него е предприета мярка за закрила „настаняване в приемно семейство“. Предстои момиченцето да бъде вписано в регистъра за осиновяване в страната ни. Приемната майка се е грижила заедно със съпруга си и за две други деца, които вече са осиновени и са щастливи с новите си родители, посочват от ДАЗД. Британските им колеги са подарили на жената бебешка количка.", "date": "2018.11.01", "title": "Върнаха изоставено във Великобритания българско бебе, ще живее в приемно семейство у нас"}
{"url": "https://www.faktor.bg/bg/articles/zakanvat-se-na-maykata-na-viktorio-otveli-ya-s-ohrana-i-lineyka-na-sigurno-myasto", "text": "Клетви, присъди, обиди и закани за линч се сипят по адрес на майката на убиеца Викторио, разстрелял 23-годишната си съпруга Дарина и дъщеричката им Никол, на 1 годинка. Десетки непознати обвиняват съсипаната баба за това, че е отгледала син, който е посегнал на невинното бебе и майка му, пише в. \"България днес\". Обвиненията срещу Александрова докарват до пълен срив жената, която в сряда рано сутринта е отведена с охрана и линейка на сигурно място от дома си, разказаха съседи на семейството. Те са категорични, че родителите на Викторио са сплотено и добро семейство и са правели всичко възможно да закрепят отношенията между Дарина и сина си. Бабата обожавала внучката си Никол и случилото се с детето я е съсипало. Близките й се опасяват, че може да се случи необратимото след непоносимата мъка от загубата на бебето. Готова е аутопсията на момиченцето и майка му Дарина. От нея става ясно, че детето не се е хранило от обяд в деня, преди да издъхне. \"През последната година Викторио се затвори и ограничи контактите си. Имаха проблеми с Дарина и той лично е споделял за тях. И скандали имаше, нищо че не се твърди обратното. Той искаше да сключат граждански брак, а тя - не. Казваше, че първо трябва да завърши, но истината е, че родителите й не разрешаваха двамата да бъдат заедно\", разкри приятелка на Викторио, която го познава от години. Служители в СОТ-а, където Викторио работи, си спомнят, че миналата година той е отличен и даден за пример във вестника на охранителната фирма, след като успешно овладява ситуация след сигнал, подаден от Студентски град. След това изпада в тежка депресия. Наскоро е викан при шефа на фирмата и мъмрен за това, че носи тениска на Специализиран отряд за борба с тероризма - МВР (СОБТ). Не е ясно дали Викторио се е правил на барета в работно време или и след това, но отнася мъмрене, защото създава грешно впечатление и уронва авторитета на службата. Раздяла с предишно гадже докарва Викторио до тежко състояние в тийнейджърските му години, разкрива шефът на СДВР. Тогава той е издирван от близките му, след като изпада в отчаяние, когато изгората му го зарязва. Изоставеният Викторио скита с часове около стадион в Елин Пелин. Затова и ченгетата го издирват и там, след като майката на Дарина открива дъщеря си мъртва и подава сигнал в полицията, че малката Никол липсва от дома им в \"Надежда\" около 17 часа. Викторио се изнася от жилището на Дарина миналия четвъртък след скандал. Отново я натиска за брак и този път Дарина заявява, че не иска той да има връзка с нея и дъщеря им. На следващия ден Викторио подава жалба в полицията, че Дарина е охладняла към него и с това го тормози психически. В събота и неделя родителите на Дарина спят при нея, защото тя им споделя, че се страхува от реакциите на полуделия баща. В крайна сметка в понеделник се стига до фаталния край на семейната драма. Дарина и дъщеричката й Никол ще бъдат погребани в бели рокли. Това съобщи приятелката й Валерия, която призова да спрат обвиненията от непознати към почернените родители.", "date": "2018.11.01", "title": "Люти закани към майката на Викторио, жената е отведена с охрана и линейка на сигурно място"}
{"url": "https://www.faktor.bg/bg/articles/obshtestvo/zakon-i-red/zadarzhanite-v-dabch-obrashali-parite-v-bitkoyni", "text": "Председателят на ДАБЧ Петър Харалампиев, главният секретар Красимир Томов и Марко Стойов остават за постоянно в ареста, реши спецсъдът. Те бяха задържани по обвинения за корупция. Според прокуратурата вземали подкупи, за да издават удостоверения за български произход. Пред спецсъда днес се изправиха трима от бандата, четвъртият е жена от Кюстендил, която е пусната под гаранция. Решението на спецсъда не е окончателно и може да бъде обжалвано. Четиримата задържани, начело с шефа на Държавната агенция за българите в чужбина (ДАБЧ) Петър Харалампиев, като престъпна група, обръщали получените подкупи за издаване на фалшиви удостоверения за български произход в биткойни, каза прокурорът Ангел Кънев, уточнявайки, че са били иззети биткойнпортфейли по време на акцията. Тепърва експертизи ще установяват как и колко от рушветите са били трансформирани във виртуални валути. Защитниците на задържаните казаха пред съда, че делото се крепяло на показания на двама свидетели - единият е зам.-шефът на агенцията, а другият - някогашен приятел на Петър Харалампиев. Според прокуратурата обаче по делото има и СРС-та, които уличават групата в корупция. Много често Харалампиев и подчинените му разговаряли за тарифи на подкупи, които чужденци ще трябвало да дадат, за да им се издаде бързо необходимото удостоверение от агенцията.", "date": "2018.11.01", "title": "Задържаните в ДАБЧ обръщали парите в биткойни"}
{"url": "https://www.faktor.bg/bg/articles/obshtestvo/zakon-i-red/za-godina-22-zheni-ubiti-ot-bivshi-ili-nastoyashti-sapruzi-ili-partnyori-3-detsa-ot-bashtite-si", "text": "\"Очевидно в държавата ни има проблем с насилието над жени. Въпросът е обаче как той да се разреши. Престъпността не бива да се разделя на мъжка и женска. Тя е провокирана от дълбоки социални проблеми и на практика е следствие, а не причина\", коментира пред Bulgaria ON AIR експертът по сигурност Николай Марков поредното убийство на жена от партньора и. \"Безспорно е нужно в държавата ни да има работещи инструменти, социални и образователни програми, защото поглеждайки статистиките за насилието в българските домове, които не включват малцинствата, ситуацията е тревожна\", отбеляза адвокатът Николай Хаджигенов. Само от началото на 2018 година 22 жени са били убити от своите бивши или настоящи съпрузи или партньори. 3 деца – от своите бащи.", "date": "2018.11.01", "title": "За година: 22 жени убити от бивши или настоящи съпрузи или партньори. 3 деца – от бащите си"}
{"url": "https://www.faktor.bg/bg/articles/politsiyata-zadarzha-izbyagaliya-zatvornik-v-blagoevgrad", "text": "Задържан е 18-годишният младеж, избягал от спешния център в града. Това съобщиха от ОДМВР - Благоевград. Той е установен и в момента се намира в сградата на 1-во РУ - Благоевград. Според bTV той се е предал сам. Момчето избяга рано тази сутрин, след като бе заведен за преглед в болница и оттам успял да избяга, след като скочил през прозорец на тоалетната. Последва голяма полицейска операция в града, която очевидно вече е дала редзултат. Назначена е и вътрешна проверка в ОДМВР-Благоевград.", "date": "2018.11.01", "title": "Полицията задържа избягалия затворник в Благоевград"}
{"url": "https://www.faktor.bg/bg/articles/obshtestvo/zakon-i-red/ubietsat-viktorio-zapazi-grobno-malchanie-predi-da-se-izpravi-pred-temida", "text": "Родителите на обвинения за убийството на приятелката си и дъщеря си Викторио Александров също пристигнаха в СГС.  Съдът гледа мярката за неотклонение на Александров. Той е обвинен и за принуда спрямо таксиметровия шофьор, когото отвлече. Какво точно е накарало 26-годишния Викторио Александров да извърши двойното убийство, все още е рано да се каже. Той остана безмълвен пред журналистите и запази пълно мълчание. Викторио не отговори на нито един  въпрос. Александров не каза нито какво го е накарало да убие Дарина Министерска, нито защо е убил дъщеря си, нито дали има нещо да каже на близките им.", "date": "2018.11.01", "title": "Убиецът Викторио запази гробно мълчание преди да се изправи пред Темида"}
{"url": "https://www.faktor.bg/bg/articles/obshtestvo/zakon-i-red/lipsvasht-podpis-na-sadiya-otmeni-prisada-za-ubiystvo", "text": "Преди година жена беше убита от съпруга си в центъра на Пещера заради ревност. Мъжът е осъден на 25 години затвор. Но в сряда се наложи процесът да тръгне отначало. Причината за това е, че председателят на Пазарджишкия съд пропуснал да подпише протокола и така присъдата става невалидна. 45-годишният Георги Генов уби съпругата си Катя Генова на оживено кръстовище в Пещера пред очите на десетки свидетели на 1 септември 2017 г. Делото бе гледано по съкратеното производство. В съда стана ясно, че е нанесъл на съпругата си 17 удара с нож. След това три дни се укриваше в софийското село Мухово. Година по-късно съдебната битка за почернената майка на жертвата започва от ново. „Делото го връщат, защото съдийката е забравила да подпише протокола и да го попита къде е бил трите дни, когато го търси полицията. Има и още други пропуски”, каза пред Нова телевизия майката на Катя Славка Вълчанова. От съда в Пазарджик признаха грешката на съдията. Нарекоха я „неволна”. Но единствената възможност да се поправи била делото да започне отново и да се гледа от друг състав.", "date": "2018.11.01", "title": "Липсващ подпис на съдия отмени присъда за убийство"}
{"url": "https://www.faktor.bg/bg/articles/obshtestvo/zakon-i-red/viktorio-stoyanov-pred-sada-nyamam-spomen-kakvo-stana-nikoga-ne-sam-naranyaval-dashterya-si", "text": "Софийският градски съд гледа мярката за неотклонение на обвинения за двойното убийство в столичния квартал „Надежда” – Викторио Александров. С наведена глава и мълчание той отговори на въпросите на журналистите какво го е подтикнало да извърши тежките престъпления. По-късно пред съдия Александров заяви, че не помни какво точно се е случило: \"Не мога да повярвам, че съм го направил аз. Съжалявам за всяко едно мое действие\". По думите му е избухнал скандал между него и съпругата му Дарина, която не му е дала да вземе детето: \"Следващото, което помня, е, че бягам. Бях с пистолет\". А какво се е случило край Долни Богров, където бяха намерени той и смъртоносно простреляното момиченце? \"Видях светлина, чух крясъци. Нямам спомен какво стана. Никога не съм наранявал дъщеря си\", заяви обвиняемият. В съдебната зала присъстват и родителите на Александров, които запазиха мълчание преди началото на заседанието. 26-годишният Александров се изправя пред Темида по три обвинения - за убийството на 23-годишната си приятелка, за убийството на детето им - на 1 година, и за принуда спрямо таксиметровия шофьор, когото отвлече. Прокуратурата ще настоява той да бъде задържан за постоянно.", "date": "2018.11.01", "title": "Викторио Стоянов пред съда:  Нямам спомен какво стана. Никога не съм наранявал дъщеря си"}
{"url": "https://www.faktor.bg/bg/articles/obshtestvo/zakon-i-red/promeni-v-zakona-za-danatsite-varhu-dohodite", "text": "Данъчните облекчения за деца и за деца с увреждания ще се ползват от двамата родители, когато доходите им не позволяват те да се приложат от единия родител. Това предвиждат промени в Закон за данъците върху доходите на физическите лица (ЗДДФЛ), които бяха одобрени на второ четене с приемането на изменения в Закона за корпоративното подоходно облагане. С цел намаляване на административната тежест и улесняване на лицата при ползване на данъчните облекчения за млади семейства, за деца и за деца с увреждания, отпада задължението към годишната данъчна декларация да се прилага писмена декларация от съпруга/та, че същият/ата няма да ползва данъчното облекчение. Предвижда се посочените промени да се прилагат и при ползване на данъчни облекчения за 2018 г. Подаването на годишната данъчна декларация за самоосигуряващите се лица ще става само по електронен път.  Придобитите облагаеми парични и предметни награди от игри, състезания и конкурси, които не са предоставени от работодател или възложител, ще се облагат с окончателен данък, вместо с данък върху годишната данъчна основа, като се повишава стойността на необлагаемите награди от 30 на 100 лв. Спор в пленарната зала предизвика предложението на БСП за преминаване към скала на прогресивно подоходно облагане и за намаляване на месечната данъчна основа на доходите от трудови правоотношения на родителите с 500 лева на дете. От 2019 година: По-високи данъци за колите, произведени преди 2005 г. От левицата заявиха, че плоският данък не изпълнява функциите си и предложиха ставката от 10 процента да се запази за хората с доходи до 3900 лева на месец, т.е. за 2 250 000 работещи данъчната тежест да не се променя, а да се увеличи ставката за останалите 47 000 души с доходи над тази сума. Идеите им обаче не получиха подкрепа в пленарната зала. От ГЕРБ и ДПС защитиха плоския данък. Ниското данъчно облагане при преките данъци е изключително, да не кажа единственото, конкурентно предимство на българската икономика, коментира Йордан Цонев /ДПС/, цитиран от БТА. Той отбеляза, че именно ниските осигуровки и данъчно облагане правят България атрактивна за IT сектора. Ако плоският данък остане, парите за социална политика ще бъдат повече, смята Цонев. Менда Стоянова: За мен скокът на максималния осигурителен доход беше изненада Менда Стоянова /ГЕРБ/ отбеляза, че 50 хиляди са заети в сектора на информационните технологии. Точно толкова стана дума, че получават над 3900 лева и ще бъдат облагани с по-високата ставка до 25 процента, посочи тя. БСП иска точно с тези 50 хиляди да затвори ножицата на доходите, само че през данъчно облагане не се затваря ножица на доходите, тя се затваря с преструктуриране на икономиката в иновативни производства и дейности с по-висока добавена стойност, които ще плащат по-високи заплати, коментира Стоянова.", "date": "2018.11.01", "title": "Промени в Закона за данъците върху доходите"}
{"url": "https://www.faktor.bg/bg/articles/obshtestvo/ulitsata/psihichno-bolen-napadna-politsai-s-nozh-i-satar-edin-sluzhitel-e-ranen", "text": "37-годишен полицейски служител е пострадал при обезоръжаване на психично болен мъж в Шумен. Това съобщиха от ОДМВР-Шумен. Малко след 13.00 часа полицейски екип, който бил пратен на сигнал в кв. \"Дивдядово\" забелязал мъж в неадекватно състояние на бул. \"Велики Преслав\", който носи в себе си нож и сатър. Униформените спрели автомобила, слезли да изяснят ситуацията, и да предпазят от евентуално посегателство преминаващите граждани. След като спрели мъжът хвърлил по предното стъкло на полицейския автомобил сатъра, и го счупил. При падане хладното оръжие наранило в областта на коляното и ръката 37-годишния полицай Димитър Димитров. Агресивният мъж направил многократни опити да нанесе удари с нож по него и по колегата му Севдалин Илиев. Психично нестабилният мъж успял да вземе сатъра и го хвърлил отново по патрулния автомобил. Счупил и задното стъкло. Бил задържан. При инцидента никой освен полицейският служител не е пострадал. Минути по-късно в дежурната част на областната дирекция бил приет сигнал от мъж, който съобщил, че сина му, който бил с психични проблеми напуснал дома им с нож и сатър. По думите му бил опасен и неадекватен. Преди това се държал агресивно и към съпругата му. Задържаният 30-годишен Д.М. се оказал синът, за когото е получен сигналът. Откаран е с екип на ЦСМП в болницата. След консулт с психиатър е настанен за лечение в ДПБ-Царев брод. В МБАЛ-Шумен за преглед са откарани двамата полицейски служители. Раните в областта на коляното и ръката на полицай Димитров са обработени, изчакват се резултати от рентгена. На място се извършва оглед.", "date": "2018.11.01", "title": "Психично болен нападна полицаи с нож и сатър, един служител е ранен"}
{"url": "https://www.faktor.bg/bg/articles/novini/svyat/agdzha-zamesil-balgari-v-otvlichaneto-na-emanuela-orlandi", "text": "Първата крачка към разбулването на мистерията с намерените в нунциата (посолството) на Ватикана в Рим кости може би е направена, написа британският в. Дейли мейл. \"Ние категорично можем да потвърдим, че откритите останки са на жена\", заявиха експерти по съдебна медицина за находката в дипломатическата мисия на Светия престол в италианската столица. \"Специалистите обаче не можаха да посочат нито възрастта, нито датата на смъртта, нито причината за кончината на покойната\", допълни изданието от Обединеното кралство. Костите подновиха спекулациите около изчезването на 15-годишната Емануела Орланди. Дъщерята на служител на Банката на Ватикана бе обявена за издирване през 1983 г. и досега няма никаква достоверна информация за нейната съдба   Една от версиите бе лансирана от Мехмет Али Агджа. Мъжът, който стреля срещу папа Йоан Павел II на 13 май 1981 г., заяви, че тийнейджърката е била отвлечена от български граждани,  симпатизирали на турската крайнодясна организация Сивите вълци. Целта е била Орланди да бъде разменена срещу извършителя на покушението срещу покойния глава на Римокатолическата църква.", "date": "2018.11.01", "title": "Агджа замесил българи в отвличането на Емануела Орланди"}
{"url": "https://www.faktor.bg/bg/articles/novini/balgariya/zinaida-zlatanova-da-prodavash-grazhdanstvo-e-vse-edno-da-prodavash-balgariya", "text": "„Гражданството освен право на политическа връзка между човека и държавата има и голяма етична страна. То ни свързва като народ и общност. Да продаваш това е все едно да продаваш България“. Това заяви бившият министър на правосъдието Зинаида Златанова в телевизионно интервю.   Златанова се върна и в периода 2013-2014, когато е бил затегнат режима, след като се установило, че се правят злоупотреби.     „В Министерството установихме, че има молби написани самолично от кандидатстващи, които не знаят български език. Декларациите за \"самосъзнание\" се признават за официален документ. Това е все едно вие да имате самосъзнание, че сте французин, но дори да не знаете френски език\", обърна се тя към водещия на сутрешния блок на БГ Он Еър.   \"Прокуратурата тогава си свърши работата, както и сега си я върши. Притесненията ни се потвърдиха, но бяха определени като много сериозни административни нарушения. Сега те са се превърнали в престъпления. Тогава получихме многобройни препоръки и взехме мерки, които доведоха до рязко минимизиране на продажбата на българско гражданство\", каза още експравосъдният министър. Сигналът до прокуратурата е бил подаден от тогавашния зам.министър Илия Ангелов.    Според Златанова, след като законът е започнал да се спазва стриктно, удостоверенията са намалели с една трета.    \"За съжаление много малка част от тези хора живеят в страната ни. Те не допринасят по никакъв начин с образованието, пазара на труда\", каза бившият министър.   Бившият правосъден министър показа и справка, според която през 2011 година българско гражданство са получили над 18 хиляди души, а след взети мерки, тази цифра паднала до една трета. Златанова акцентира и върху това, че през 2001 година български паспорт са поучили по-малко от 1000 души, а през 2004-та, когато страната ни подписва договор за присъединяване към Европейския съюз, новите ни сънародници вече са 5 пъти повече.   \"Защо през 2001 година, която не е толкова далеч, тези същите наши сънародници не са имали такова желание да бъдат българи, а след присъединяването ни към ЕС изведнъж броят им драстично се увеличава\", попита тя.  Бившият правосъден министър заяви, че Държавната агенция за българите в чужбина има много големи правомощия и издаването на бележка за български произход е решаваща при по-нататъшната процедура за издаването на паспорт.  Пред Bulgaria ON AIR Златанова критикува и намерението на сегашния министър Цецка Цачева \"на коляно\" да се приемат законови промени. Според нея темата за българското гражданство трябва да бъде обект на широк национален диспут.", "date": "2018.11.01", "title": "Зинаида Златанова: Да продаваш гражданство е все едно да продаваш България"}
{"url": "https://www.faktor.bg/bg/articles/novini/svyat/navodneniya-v-yuzhna-frantsiya", "text": "Един човек загина при наводнение в Южна Франция, докато се опитвал да пресече с кола залят от вода път, съобщи днес префектурата на департамента Вар, предаде БТА. Според местните власти това се е случило в град Сент Антонен дьо Вар. Служители на полицията открили автомобил, повреден при опит да пресече наводнен път, движението по който било забранено, съобщи министърът на вътрешните работи Кристоф Кастанер. \"В колата е имало двама души, единият от тях е открит без признаци на живот, а на другия е оказана помощ от спасителната служба\", съобщи префектурата. Националната метеорологична служба \"Метео-Франс\" обяви в сряда в департамент Вар предпоследно ниво на тревога във връзка с наводнението, предизвикано от поройни дъждове. Според синоптиците тази година октомври е най-дъждовният месец в историята на метеорологичните наблюдения. През последните 36 часа във Вар са паднали 160 мм валежи, което значително превишава месечната норма. Префектурата на департамента препоръча на местните жители да проявяват пределна бдителност и внимание. Във връзка с наводнението са мобилизирани над 200 спасители, които помагат на населението. През изминалата нощ в общините Фрежюс и Драгинян са евакуирани над 300 души.", "date": "2018.11.01", "title": "Наводнения в Южна Франция"}
{"url": "https://www.faktor.bg/bg/articles/novini/balgariya/bsp-i-dps-skochiha-sreshtu-byudzheta-na-zdravnata-kasa", "text": "Здравното министерство бе подложено на критика от опозицията и от пациентските организации по време на обсъждането на бюджета на Здравната каса в съвместно заседание на три комисии - здравна, бюджетна и социална. БСП и ДПС се възмутиха, че през бюджета на НЗОК се правят много важни промени в други десетки закони, които въобще не са обсъждани, а са пуснати по този начин по \"бързата писта\". Социалистите пък директно казаха, че няма да подкрепят парите за здраве за догодина. Мнозинството заедно с Воля прие бюджета с 11 гласа \"за\" и 8 \"против\" без въздържали се. \"Има ли някой, който да не знае, че тези бюджети са за една година? Те са наречени условно закони. По силата на кой нормативен акт променяте 16 други структуроопределящи закона за здравната система?\", попита депутатът от здравната комисия д-р Нигяр Джафер. Тя разкритикува здравния министър, че се създава една мегаструктура - Агенция \"Медицински надзор\", която събира под една шапка досегашната агенция по трансплантации и Медицинския одит, и попита защо не са представени промените закон по закон. \"В какво е общото между Агенцията по трансплантации и медицинския одит?\", изумена е зам.-председателката на парламента от ДПС. \"Мегаагенцията за надзор обединява звена, които нямат нищо общо и ще трябва сами да се контролират. Виждаме фиаското в областта на трансплантациите. И сега това се замита, създава се мегаагенция с права, които са изключително големи\", негодува и д-р Георги Михайлов. \"Ние отиваме към едно обезличаване на ролята на МЗ\", категоричен е той. \"Смятате ли, че НЗОК има потенциал да управлява така Фонда за лечение в чужбина, че да няма проблеми с лечението на децата, и моля за еднозначен отговор!\", настоя д-р Джафер. Депутатката от ДПС настоя още за отпадане на текста НС да дава одобрение за разкриване на нови болници. Джафер разкритикува още поредния опит за централизация на Центровете по трансфузионна  медицина. Така централизирана дейността на кръвните центрове ще лиши цели региони от жизненоважни кръвни продукти, предупреди лекарката от ДПС.", "date": "2018.11.01", "title": "БСП и ДПС скочиха срещу бюджета на Здравната каса"}
{"url": "https://www.faktor.bg/bg/articles/novini/svyat/makedonskata-prokuratura-zamrazi-imotite-na-vmro-dpmne", "text": "По искане на Специалната прокуратура в Македония, съдия от Наказателния съд взе решение, с което временно замрази имоти на политическата партия ВМРО-ДПМНЕ, сред които и двореца, който лидерът Християн Мицкоски искаше да продава или отдава под наем, съобщава БГНЕС. \"Замразени са общо 69 недвижими имоти, включително сградата, в която се намира централата на партията. Тази мярка забранява отчуждаването на конкретната собственост, както и отдаването под наем на имота. Действията са предприети в рамките на делото \"Талир\", с оглед на това, че има вероятност същия имот да бъде отчужден до приключване на разследването\", съобщиха от специализираната прокуратура. Разследването за \"Талир\" се отнася незаконното финансиране на ВМРО-ДПМНЕ в периода от 2009 г. до края на 2015 г., има съмнение за злоупотреба с 4,9 милиона евро. В разследването са заподозрени 14 души, включително лидерът на ВМРО-ДПМНЕ Никола Груевски. Част от разследването е изграждането на централата на партията в Скопие от строителната компания „Бетон”.", "date": "2018.11.01", "title": "Македонската прокуратура замрази имотите на ВМРО-ДПМНЕ"}
{"url": "https://www.faktor.bg/bg/articles/novini/svyat/mishel-bolsonaro-brazilskata-melaniya", "text": "Дискретната и силно вярваща Мишел Болсонаро - бъдещата първа дама на Бразилия, досега оставаше в сянка, но след избирането на съпруга й Жаир за президент на страната ще се наложи да излезе на светло. 36-годишната Мишел де Паула Фирмо Рейналдо и 27 години по-възрастният Жаир Болсонаро се запознават през 2007 г. в парламента - той е депутат, а тя работи като секретарка. Двамата бързо подхващат любовна връзка и Жаир Болсонаро предлага на младата жена да работи с него. В крайна сметка се стига до брак, пише Франс прес. Тогава обаче Мишел напуска работа заради закона срещу шуробаджанащината. Новото семейство дава живот на дъщеря - Лаура; бившият армейски капитан, щедър на женомразки обиди, заявява веднъж, че я заченал \"в момент на слабост\". Известна със скромните си вкусове, младата жена сподели един ден пред публика, че се е научила \"да не отказва никому храна и вода\" и през част от времето си полага грижи за хора с увреждания. За тази цел тя е усвоила например езика на жестовете. В едно от малкото си интервюта по време на кампанията заявява, че би желала да участва във \"всички възможни социални каузи\". \"За мен е призвание да подпомагам хора с увреждания, глухи. Изпълнена съм с обич към тази общност\", обяснява тя. Нейният нежен глас контрастира с военните привички и крайнодесните възгледи на мъжа й, който неизменно говори с обич за своята русокоса, изключително вярваща жена - вярваща дотам, че според в. \"Фоля де Сао Пауло\" на сватбата им през 2013 г. нямало нито поканен оркестър, нито групи за танци самба. Тя на свой ред не пести похвалите за някогашния армейски капитан, спечелил в неделя убедителна победа на втория тур от президентските избори срещу кандидата на левицата Фернандо Адад. Жаир Болсонаро \"е човечен, милее за хората, фантастичен е; който споделя живота му - знае какъв е той\", разказва младата жена във видеозапис, разпространен от един от синовете на новоизбрания държавен глава. Мишел - майка на 16-годишна дъщеря от предишен брак и на малката Лаура, днес на 8 години - е жена с характер според бразилските медии. \"Не им е лесно с нея. Тя винаги стои зад гърба им. Болсонаро казва, че щом тя поеме нещата в свои ръце и се сдърпа с дъщерите си, той не се меси, защото го е страх\", коментира евангелският пастор Силас Малафая - семеен приятел и довереник на двойката, цитиран на сайта G1 от групата \"Глобо\". Жаир Болсонаро е католик, но това не му пречи да придружава от време на време съпругата си в баптистката църква, която тя посещава в неделя. След победата на Жаир Болсонаро двамата ще трябва да напуснат голямата си къща в Рио и да се настанят отново в столицата Бразилия - но този път им предстоят далеч по-важни ангажименти. БТА", "date": "2018.11.01", "title": "Мишел Болсонаро - \"Бразилската Мелания\""}
{"url": "https://www.faktor.bg/bg/articles/novini/svyat/strelba-v-blizost-do-knogresa-35-godishen-mazh-e-v-kritichno-sastoyanie", "text": "Полицията във Вашингтон разследва стрелба недалеч от сградата на Конгреса, съобщава телевизия \"Фокс нюз\". Стрелбата е избухнала до централната железопътна гара на американската столица \"Юниън стейшън\" и Музея на пощата. В близост до тях е една от централните улици в града \"Масачузетс авеню\", която е затворена. 35-годишен мъж е ранен и се намира в критично състояние с многобройни огнестрелни рани, съобщава телевизията. Полицията на Капитолия обяви, че заради инцидента са отцепени всички входове на сградата, в която се намира Конгресът на САЩ. Разследването продължава и районът не се смята за сигурен, добавиха от правоохранителните органи.", "date": "2018.11.01", "title": "Стрелба в близост до Конгреса, 35-годишен мъж е в критично състояние"}
{"url": "https://www.faktor.bg/bg/articles/novini/svyat/germanski-deputat-ot-kyurdski-proizhod-spasi-natsionalist", "text": "Левоцентристки депутат от кюрдски произход спаси живота на сътрудник на антиимигрантската партия „Алтернатива за Германия” (АзГ), получил сърдечна криза на парламентарно заседание, предаде БТА, като се позова на информация от ДПА. Сердар Юксел от Германската социалдемократическа партия (ГСДП) се притекъл на помощ на сътрудника на АзГ, който припаднал на заседание на здравната комисия в парламента на провинция Северен Рейн-Вестфалия. \"Видях, че той не реагираше, не дишаше, нямаше пулс\", каза депутатът. Юксел заяви, че веднага започнал да прави сърдечен масаж, а депутатката Сузане Шнайдер от Свободната демократическа партия (СвДП) направила изкуствено дишане уста в уста. Когато след 10-12 минути на мястото пристигнал лекар от Бърза помощ, сътрудникът вече бил отново в съзнание. Юксел е медик и от 15 години работи в интензивно отделение. Той е роден в германския град Есен, а родителите му са кюрди от Турция. „За мен това беше нещо естествено. Изпълних дълга си и това е добре”, заяви депутатът и прехвърли благодарността към болничния персонал, който спасява човешки живот всеки ден: „За мен това са истинските герои”. \"Колегите са оказали незабавна и много смела помощ на нашия сътрудник\", каза говорителят на групата на АзГ в провинциалния парламент Михаел Шварцер.", "date": "2018.11.01", "title": "Германски депутат от кюрдски произход спаси националист"}
{"url": "https://www.faktor.bg/bg/articles/novini/svyat/germaniya-shte-podkrepi-udalzhavane-na-sanktsiite-sreshtu-moskva-obyavi-merkel-v-kiev", "text": "Канцлерът на Германия Ангела Меркел заяви, че Берлин ще настоява за удължаване на санкциите на Запада срещу Русия през декември, защото Москва не изпълнява постигнатите в Минск през 2015 г. договорености за мир в Украйна, информира \"Ройтерс\". Меркел направи коментара по време на посещение в Киев, където проведе среща с украинския президент Петро Порошенко. Минските споразумения не са изпълнени, каза тя и добави, че има малък напредък, но понякога нещата се влошават. \"На базата на ситуацията, която имаме днес, Германия ще настоява за удължаване на санкциите през декември\", подчерта лидерът на германската държава и поясни, че сред нарушенията на договореностите от Минск са планираните за 11 ноември избори в териториите, контролирани от подкрепяните от Москва сепаратисти.", "date": "2018.11.01", "title": "Германия ще подкрепи удължаване на санкциите срещу Москва, обяви Меркел в Киев"}
{"url": "https://www.faktor.bg/bg/articles/georgi-svilenski", "text": "\"БСП няма да се регистрира в парламента, докато Валери Симеонов не подаде оставка\". Това заяви пред БТВ Георги Свиленски от БСП. Той допълни, че ако вицепремиерът не подаде оставка, отново от БСП ще искат сваляне на кабинета. По думите му, социалистите имали програма за развитието на държавата в следващите 5-10 години.  \"Ние взимаме решения на конгресите си. Там сме решили да не се регистрираме в парламента. Ако Симеонов подаде оставка, отново оставаме една трета в парламента и продължаваме да обикаляме страната. Изказванията на нашите другари не са срещу парламентарната ни група. Тези другари не са ни опозиция, а имат друго мнение. Те са полезни, ние се съобразяваме с тях. Вероятно и те искат да се махне ГЕРБ от управлението. Демокрацията в БСП ни е запазила над 100 години\", каза още Свиленски. Той допълни, че партията му ще гласува срещу бюджета на правителството, защото не е социален. Лично той нямало да присъства на обсъждането му.", "date": "2018.11.01", "title": "Георги Свиленски призна:  БСП ще бойкотира парламента и след оставка на Симеонов"}
{"url": "https://www.faktor.bg/bg/articles/politsai-ot-blagoevgrad-izdirvat-pod-darvo-i-kamak-izbyagaliya-arestant", "text": "Арестант избяга от спешното отделение на болницата в Благоевград. Инцидентът е станал тази сутрин малко преди 7 часа. Около 5 часа тази сутрин полицейски патрул е забелязал младеж със съмнително поведение в центъра на града, спрян е за проверка. При нея е установено, че съхранява в себе си около 0,6 грама канабис и че е криминално проявен, задържан е преди за две кражби, две имуществени повреди и отново за марихуана. След като е бил откаран в Първо районно управление и документите са оформени е докаран в Спешното отделение, където е трябвало да бъде прегледан. В хода на прегледа, по молба на дежурния лекар, белезниците му са били свалени, за да може да бъде извършен по обстоен преглед. Заключението на лекаря е, че лицето не може да бъде задържано или по-точно да бъде продължено неговото задържане, тъй като има здравословни проблеми. Докато тече прегледът, лицето заявява, че се чувства зле и има нужда да отиде до тоалетната. По наши първоначални данни единия от полицаите е бил на входа на спешния център, а другия е тръгнал с него в посока тоалетната, коментира по БНТ Димитър Кръстев, заместник шеф на ОД на МВР в Благоевград. В момента в Благоевград се провежда специализирана полицейска акция по издирване на момчето. Провежда се и вътрешна проверка, за да се установи дали някой от служителите, които са били с момчето, носи отговорност за неговото бягство. На изхода от Благоевград има разположен полицейски екип, който проверява автомобили. Полицейски служители има и в жилището на момчето. Негови съседи казват, че то е добро и никога не е създавало проблеми.", "date": "2018.11.01", "title": "Полицейска акция в Благоевград: Издирват под дърво и камък избягалия арестант"}
{"url": "https://www.faktor.bg/bg/articles/spetssadat-reshava-dnes-ostava-li-v-aresta-shefa-na-dabch", "text": "Специализираният съд ще заседава по обвиненията срещу председателя на Държавната агенция за българите в чужбина (ДАБЧ) и още трима души. Дали ще останат в ареста, ще стане ясно по-късно в четвъртък. Според прокуратурата Петър Харалампиев бил корумпиран още от встъпването си в длъжност. Подкупите за получаване на удостоверение за български произход получавал лично в кабинета си.", "date": "2018.11.01", "title": "Спецсъдът решава днес остават ли в ареста задържаните служители на ДАБЧ"}
{"url": "https://www.faktor.bg/bg/articles/vasil-velev-v-balgariya-imame-nay-dalgoto-maychinstvo-ne-mozhe-da-si-go-pozvolim", "text": "България не може да си позволи да има най-дългото майчинство в ЕС. Ние сме страната с най-много чиновници на глава от населението, най-много служители на МВР. Хората, които вкарват в бюджета пари са много малко, а тези, които консумират от бюджета са много повече. Това каза председателят на Асоциацията на индустриалния капитал в България /АИКБ/ Васил Велев в ефира на Нова ТВ. „В България имаме най-дългото – 58 седмици майчинство и то е заплатено на 90% от заплатата. Има държави с под 14 седмици майчинство. След тези 410 високоплатени дни има още 12 месеца, които се плащат с 380 лева и след като се върнат на работа майките имат право на платен отпуск от два месеца, което е за сметка на тези майки, които не са били две години в отпуск, защото те изработват парите. Това е направено с благородни подбуди – да се увеличи раждаемостта, да се противодейства на демографския срив, но дали е постигнат такъв резултат? От 2007-година се увеличава платеното майчинство , а тогава е бил 137 дни. От 2010 година, когато вече има дълго платено майчинство има срив на раждаемостта”, обясни той. Според него моделът трябва решително да бъде променен. „Майката вместо да си стои вкъщи втората година, тези пари трябва да се инвестират в детски заведения, за да може майката да се реализира, да не се дезинтегрира, да не се деквалифицира. Тя като се върне след две години вече е изостанала в кариерата, оттам получава по-малка заплата, оттам по-малка пенсия. Богатите държави не правят така”, уточни Велев. Барбара Пейчинова, която е майка на две деца, обясни, че невинаги след първата годинка на детето майката е готова да се  върне на работа, а често пъти проблем се оказва и липсата на свободни места в яслите. „Липсва подкрепа и мотивация майките да се върнат по-рано на работа, но не смятам, че начина е да бъдат лишени от избора дали да продължат майчинството си и през втората година. Не винаги детето е готово да тръгне на ясла след първата си годинка. Важно е да бъдат уважени нуждите както на детето , така и на майката чисто емоционално”, каза Пейчинова.", "date": "2018.11.01", "title": "Васил Велев: В България имаме най-дългото майчинство, не може да си го позволим"}
{"url": "https://www.faktor.bg/bg/articles/zhelyaz-andreev-dobre-e-che-ostavam-tuk-ako-otida-v-sasht-ima-risk-da-bada-zadarzhan", "text": "\"Нямаме информация какъв е статусът на делото в САЩ. За нас най-важното беше, че оставаме тук\". Това заяви пред bTV Желяз Андреев, след като вчера стана ясно, че САЩ са оттеглили искането за екстрадиция на българина. По думите на Андреев съществува голям риск да бъде задържан по случая, ако отиде в САЩ. Щатите обаче не били предпочитана от него дестинация. Андреев обясни и че е разбрал за щастливата развръзка в понеделни, когато с него се е свързал човек от екипа на премиера. \"Съобщиха ни, че САЩ официално са изпратили нота, с която заявяват, че оттеглят своето искане. Просто ни помолиха да изчакаме до сряда, докато мине официалното изявление\", разказа Желяз Андреев. \"Последно имахме среща през юни, на която ни бе пояснено, че предстоят тези няколкомесечни преговори и няма да има развитие по казуса, което да бъде общодостъпна информация за известно време\", каза приятелката на Желяз - Милена Здравкова. Припомняме, 29-годишният българин Желяз Андреев бе задържан от родната полиция след искане на прокуратурата в Маями, САЩ, по обвинение, че е нарушил ембаргото за търговия със Сирия. Разследването по случая, което тече в щата Флорида, е и срещу други 4 българи, работили в сферата на аутсорсинга. Властите в САЩ поискаха Андреев да бъде екстрадиран, за да се изправи пред съда.", "date": "2018.11.01", "title": "Желяз Андреев: Добре е, че оставам тук, ако отида в САЩ - има риск да бъда задържан"}
{"url": "https://www.faktor.bg/bg/articles/valeri-simeonov-izpalnil-sam-si-angazhimentite-v-dabch-striktno-i-pretsizno", "text": "България не е желан партньор в рамките на ЕС, сътрудничи си на практика само с Румъния и не участва в нито една неформална група държави с общи интереси. Това показва проучването EU Coalition Explorer на Европейския съвет за външна политика, което представя взаимодействието между 28-те държави членки, пише \"Дневник\". То е проведено измежду 800 професионалисти в областта на политиката и европейските дейности – учени, правителствени служители, политици, представители на медиите и др. От България са участвали 36 души – повече от всички други държави. Участниците са били попитани с кои други страни правителствата им биха избрали да си сътрудничат по европейски въпроси, кои държави имат същите дългосрочни интереси и кои откликват и сътрудничат. Има и въпроси кои са били най-разочароващите партньори и кои са отдадени на европейската интеграция. България се намира на 24-о място по отношение на общия коалиционен потенциал – зад нея са Малта, Словения, Хърватия и Кипър. Най-висока позиция тя регистрира по отношение на отдадеността си на интеграцията (17-о място). Деветнадесето място страната заема по отношение на общата политика за миграцията. По отношение на двустранните връзки България има такива на практика само с Румъния. 6% от професионалистите в Румъния са отбелязали, че правителството им би се свързало със София по европейски въпроси; същото казват 2% от австрийците, 1% от унгарците и 1% от шведите. България поставя Германия и Франция като най-важните си партньори, следват ги Австрия, Румъния и Гърция. На въпроса с кои държави имат дългосрочни общи интереси България посочват 12% от респодентите в Румъния, 6% от тези в Хърватия и по 4% от Гърция и Унгария. Българската позиция поставя Румъния на първо място, следвана от Германия и Унгария. На въпроса кое правителство откликва и с него е лесно да се работи българското споменават 8% от запитаните в Румъния и 4% от тези в Гърция. 21% от българските представители сочат Германия, 13% - Румъния, и 9% - Австрия. България не успява да си спечели слава дори като най-лош партньор – за такъв я намират само 5% от професионалистите в Румъния и по 4% от тези в Латвия и Холандия. София изразява разочарование от Холандия, Франция и Великобритания. Правителството предпочита всички държави членки да взимат общи решения по абсолютно всички европейски проекти – от управлението на еврозоната, през външната политика и общата политика по отношение на правосъдието до промените в климата. По-голяма отдаденост на общите решения демонстрират само Кипър, Гърция, Белгия, Финландия и Словения. Седем месеца преди евроизборите 28-те държави не успяват да изградят стабилни и силни коалиции, за да преследват общите цели, показва общият анализ. Тъкмо напротив – съюзът е разделен на двустранни партньорства и макар тандемът Германия - Франция да остава в ядрото, влиянието му значително е намаляло. Бенелюкс и скандинавските държави нямат балансирана връзка помежду си, а т.нар. \"Ваймарски триъгълник\" между Франция, Германия и Полша съществува само на думи – отношения между Варшава и Париж почти липсват. \"ЕС се нуждае от нов гравитационен център под формата на група държави, настроени благосклонно към интеграцията\", коментира директорът на берлинския офис Йозеф Янинг. Проучването определя няколко влиятелни групи: -   – Германия, Франция, Италия, Холандия, Люксембург и Белгия. -   – Германия, Великобритания, Полша, Испания, Франция и Италия. Те обхващат над 70% от населението, БВП и военните разходи. -   – Австрия, Дания, Швеция, Финландия, Холандия, Люксембург и Белгия. Общият им БВП е по-висок от този на Франция и доходите на глава от населението са много по-високи от средните за предишната група и за ЕС. -   – Франция, Италия, Испания, Малта, Португалия, Кипър и Гърция. Освен географското разположение тях ги сближава това, че бяха особено засегнати от дълговата криза и увеличаващата се миграция. -  , в която Полша, Чехия, Словакия и Унгария действат заедно по-често от останалите и сътрудничеството им се основава на общи ценности, история и възгледи за икономиката и сигурността. България, Румъния, Хърватия и Словения са страните, които не влизат в нито един от тези неформални съюзи. Не е изненадващо, че Германия и Франция са държавите са най-голям коалиционен потенциал; следват ги Италия, Холандия и Испания.", "date": "2018.11.01", "title": "Проучване: България не е желан партньор в неформалните групи на ЕС, сътрудничи си само с Румъния"}
{"url": "https://www.faktor.bg/bg/articles/kriminalisti-sa-shokirani-ot-reaktsiyata-na-dvoyniya-ubiets-ot-nadezhda", "text": "\"Не помня, че ги убих. Не помня да съм се возил в такси\". Това казал двойният убиец Викторио Александров по време на разпита му, обявиха прокурори и разследващи пред \"Телеграф\". 26-годишният охранител дори не трепнал, когато го питали защо е убил жена си и едногодишното си бебе. \"Нямаше никаква емоция, дори не трепна, не се разплака, не съжали за бруталните престъпления\", споделят криминалисти и обвинители. Те не крият, че са шокирани от реакцията му. От прокуратурата обявиха вчера, че са повдигнали три обвинения на Викторио - за умишлено убийство на Дарина Министерска, за разстрела на малката Никол и в принуда на таксиметров водач, когото отвлече. Наложен му е 72-часов арест. Викторио бил разпитан в болничната стая. Постоянно казвал, че не знае нищо за касапницата. Единственото, което споделил било, че помни как тичал с бебето си в Северния парк, после се возил на автобуса. За убийството на бебето Никол се оправдал, че се бил спънал в тъмното и без да иска натиснал спусъка, а куршумът уцелил детенцето. Посочил някакви рейсове, на които се бил возил с детето, но тепърва ще се проверява дали са действителни, или охранителят е излъгал разследващите. \"Не помня да съм се возил в такси, не помня никакъв шофьор\", казал Александров на въпрос защо е похитил таксиджията. \"Възможно е все още да е в шок и действително да не помни убийствата. За нас обаче по-скоро става въпрос за маска, която е сложил, за да заблуди полицията\", коментират криминалисти. На Викторио е назначена психиатрична експертиза. Резултатите от тестовете му за алкохол и дрога са отрицателни, което означава, че е убил семейството си в абсолютно трезво състояние и не под въздействието на наркотици.", "date": "2018.11.01", "title": "Прокурори и разследващи са шокирани от реакцията на Викторио Александров при разпита"}
{"url": "https://www.faktor.bg/bg/articles/nyama-da-e-nuzhno-da-se-pazi-belezhkata-za-platena-elektronna-vinetka-predvizhda-naredba", "text": "При проверка на пътя водачите на моторни превозни средства няма да бъдат длъжни да представят бележка за платена електронна винетка или някакво друго доказателство, че имат такава. Контролните органи ще правят справките по електронен път, е записано в проект на Наредба за условията, реда и правилата за изграждане и функциониране на смесена система за таксуване на различните категории пътни превозни средства, съобщиха от пресцентъра на Министерството на регионалното развитие и благоустройството. Документът е публикуван за обществено обсъждане вчера. Наредбата предвижда от 1 януари 2019 г. хартиените винетни стикери да бъдат заменени с електронни, като цените няма да бъдат променяни. Към познатите сега годишна, месечна, тримесечна и седмична винетка се добавя и такава за уикенд, която ще важи от 12.00 часа в петък до полунощ в неделя на същата седмица. До 16 август винетка ще трябва да имат и водачите на тежкотоварни автомобили, а след тази дата те ще плащат тол-такса. В проекта на наредбата е доразвита уредбата относно начините и местата, на които потребителите ще могат да плащат пътни такси. Това ще може да става в брой, по банков път или с карта в обекти за продажба, разположени на граничните контролно-пропускателни пунктове или в близост до тях, в областните градове на страната, по протежение на платената пътна мрежа, както и чрез терминали за самотаксуване. Електронната винетка ще съдържа уникален идентификационен номер, данни за регистрационния номер на пътното превозно средство, държавата, в която то е регистрирано, неговата категория, датата на плащане и период на валидност. Тя ще се изпраща под формата на електронно съобщение на имейл адрес, в случай че такъв е посочен при купуването й. Тя ще се отразява и в електронната система за издадените винетки, поддържана от Агенция \"Пътна инфраструктура\". Автомобилите над 3.5 т ще плащат тол-такса на база изминато разстояние след 16 август 2019 г. Основният механизъм на отчитане на тежкотоварните автомобили ще е чрез монтирано бордово устройство, което изпраща данни, необходими за изчисляване дължимата сума. Водачите, които нямат такова устройство, ще могат да платят тол-такса на база еднократна маршрутната карта.", "date": "2018.11.01", "title": "Няма да е нужно да се пази бележката за платена електронна винетка"}
{"url": "https://www.faktor.bg/bg/articles/izzeha-ot-imanyari-mnozhestvo-predmeti-s-kulturno-istoricheska-stoynost", "text": "Специализираната операция по противодействие на престъпления, свързани с незаконно придобиване и продажба на предмети с културно-историческа стойност, е реализирана след професионално разследване на придобита информация в сектор „Културно-исторически ценности“- ГДНП, че 33-годишен мъж предлага за продан в интернет сайт антични монети. Това съобщиха от пресцентъра на МВР. В рамките на оперативните действия е установено жилището му в Червен бряг, а при извършеното претърсване на адреса са открити множество археологически предмети, както и полиетиленов плик с наркотик. Последвали процесуално-следствени действия и в друг имот в града, собственост на 57-годишен мъж, който в обособено ателие е реставрирал незаконно придобити археологически и културни ценности. В хода им криминалистите претърсили стая, пригодена за котелно, и таванско помещение, откъдето иззели общо 84 предмета - монети, накити, старинни предмети от бита, антична керамика и каменни сечива от праисторията, неидентифицирани и регистрирани по съответния ред. По случая са образувани три досъдебни производства, а работата по документирането му продължава под ръководството на Окръжна прокуратура - Плевен.", "date": "2018.11.01", "title": "Иззеха от иманяри множество археологически предмети с културно-историческа стойност"}
{"url": "https://www.faktor.bg/bg/articles/bezhantsi-okupirat-izostaveni-kashti-v-sofiya-zakopchaha-28-migranti", "text": "Общо 28 незаконни мигранти са установени при две операции, проведени от Главната дирекция „Национална полиция“ и СДВР на територията на столицата. Това съобщиха от пресцентъра на МВР. 15 от чужденците били открити в необитаема къща в софийски квартал. Те не притежавали документи за самоличност, а в рамките на извършените проверки било установено, че са влезли незаконно в страната. 14 от тях са се самоопределили като афганистанци, а един - като пакистанец. В рамките на операцията криминалистите засекли в имот в друг квартал на столицата още една група от 13 чужди граждани.  Те също били без документи за самоличност, осем от тях се представили за граждани на Афганистан, трима -  на Пакистан, а други трима – на Ирак.  Установен, задържан и разпитан е и собственикът на имота, в който са били открити незаконните чужденци. По случаите са образувани досъдебни производства, работата по тях продължава под наблюдението на прокуратурата. Чужденците са предадени на Дирекция „Миграция“ и са настанени в центровете от „затворен тип“.", "date": "2018.11.01", "title": "Заловиха бежанци в изоставени къщи в София"}
{"url": "https://www.faktor.bg/bg/articles/zadarzhanite-ot-dabch-ostavat-v-aresta", "text": "Председателят на ДАБЧ Петър Харалампиев, главният секретар Красимир Томов и Марко Стойов остават за постоянно в ареста, реши спецсъдът. Те бяха задържани по обвинения за корупция. Според прокуратурата вземали подкупи, за да издават удостоверения за български произход, а престъпната схема е започнала да действа още от юли миналата година, когато Харалампиев е оглавил агенцията. Решението на спецсъда не е окончателно и може да бъде обжалвано.", "date": "2018.11.01", "title": "Задържаните от ДАБЧ остават в ареста"}
{"url": "https://www.faktor.bg/bg/articles/novini/svyat/demokratsiya-li-sa-saedinenite-amerikanski-shtati", "text": "Гласоподавателите в развитите демокрации са свикнали да отиват до избирателните секции, за да избират между партии с различни визии, програми или идеологии. Хората, живеещи в страни с ограничени свободи обаче, гласуват не толкова за кандидати и по конкретни въпроси, а колкото да покажат, че има свободни и честни избори и че имат право на глас. Съединените щати в тази посока ли се движат? Докато американците се готвят да направят избора си на изключително важните междинни избори за Конгрес на 6 ноември, значими теми като климатичните промени и имиграционната политика разделят двете основни партии, пише Ройтерс. На дневен ред преди изборите по начин, безпрецедентен за времето след борбата за граждански права на чернокожите, ясно застана самият въпрос за демокрацията. В голям брой утвърдени демократични държави в Европа и Северна Америка демокрацията е свързана с избора на икономическа програма, определянето на външнополитическия курс на страната или с правенето на избор по пакет от въпроси на вътрешната политика като еднополовите бракове или начина на работа на правоохранителните органи. В страни, които не са особено демократични обаче, дали защото демокрацията все още не се е утвърдила или защото ерозира, изборите са различни. В страните от бившия Съветски съюз, Азия, Близкия изток и други места изборите често изправят управляващите партии, опитващи се да ограничат свободата на словото и на събранията и да избегнат честни избори, срещу опозиционна партия или блок, имащи за своя предизборна програма именно демокрацията. През 2018 г. американските избори започват притеснително да приличат на тези в не толкова демократичните страни. В надпреварата за губернатор на Джорджия например кандидатът от Републиканската партия Брайън Кент, натоварен в качеството си на щатски секретар с организацията на изборите в Джорджия, се опита да лиши от право на глас десетки хиляди избиратели, по-голямата част от които афроамериканци. В Канзас кандидатът за губернатор на републиканците Крис Кобак придоби известност в цялата страна, когато президентът Доналд Тръмп го назначи за председател на комисия за разследване на изборни измами, които са доста рядко явление в САЩ. Кобак е човек, прекарал голяма част от кариерата си в призиви за ограничаване на правото на глас, което би създало трудности за много хора да гласуват - особено за тези, които не са бели. В няколко други щата като Айова, Мисури и Северна Каролина републиканците създадоха през последните две години законодателство, което направи гласуването по-трудно за хората. Освен различните позиции на двете партии за правото на глас контролираните от републиканците щатски правителства в Оклахома и Луизиана приеха закони, предвиждащи по-тежки наказания за протестиращи или по-друг начин въвеждат ограничения за дейности, намиращи се под защитата на първата поправка на конституцията за свободата на събрания и на словото. Няколко други щати също подготвят подобно законодателство. Това се случва в контекста на направените от президента републиканец предложения за ограничаване на правото на протест и честите му твърдения, че медиите са \"врагове на народа\". Причина за оптимизъм е фактът, че дебатът за демокрацията в САЩ е учудващо силен и става все по-публичен. Поддръжниците на по-голямата демокрация призовават за отмяната на закони, които създават препятствия за упражняването на правото на глас, и за по-либерално тълкуване на първата поправка. Други казват, че конституцията е създадена, за да ограничи демокрацията, че текстът на документа не цели да улесни гласуването и че Съединените щати са република, а не демокрация. Дебатът стана по-нелицеприятен след избирането на Тръмп, който стана вторият (след Джордж Буш-младши) републиканец през този век, заел президентския пост, без да печели народния вот, и горчивината от факта, че Брет Кавано бе одобрен за върховен съдия от сенатори, представляващи малцинството от американците. Това демонстрира недемократичния характер на правилото всички щати да имат по двама сенатори въпреки големите разлики в броя на населението. Това не е добре за стабилността и легитимността на американското правителство, но може бавно да помогне на страната да стане по-демократична. Голяма е вероятността, когато демократите си върнат контрола над Конгреса, да въведат структурни промени с цел справяне с кризата на демократичната легитимност в САЩ. Някои от предложенията в тази насока включват увеличаването на броя на върховните съдии или предоставянето на щатски статут на столицата Вашингтон и Пуерто Рико. Това ще позволи на населението им с различен произход да избира собствени сенатори и така да бъде намалено расовото неравенство, което (поне до този момент заради броя на малките, населени предимно с бели щати) продължава да бъде характерно за американския Сенат. Това са партийни позиции, но те отразяват нарастващите опасения на демократите, че дефицитът на демокрация в американските политически структури изглежда е в полза на републиканците. Много от тези проблеми няма да бъдат решени на междинните избори. Начинът, по който е конституиран Сенатът, процесът на утвърждаване на върховни съдии и избирането на президенти не е предмет на гласуването. Въпреки това хората, които искат истински демократична Америка, започват да осъзнават, че тези структури се нуждаят от промяна и че националният дебат за демокрацията става все по-неразделна част от американската политика. БТА", "date": "2018.11.01", "title": "Демокрация ли са Съединените американски щати?"}
{"url": "https://www.faktor.bg/bg/articles/dps-ni-probutva-stari-klisheta-etnicheskiyat-model-na-dogan-e-nay-vazhniyat-konvertiruem-politicheski-model-v-balgariya", "text": "За съжаление, в последните години в България на власт са омразата, ксенофобията, разделението и противопоставянето. Това каза на откриването на конференция „Младежко гражданско включване 2.0“ председателят на ДПС Мустафа Карадайъ, цитиран от „Фокус“. „Примерите са много. Но най-много се налага изводът, че има опити да се отрича приносът на българския етнически модел, чийто идеолог и създател е нашият почетен председател Ахмед Доган. Българският етнически модел е най-важният конвертируем политически модел, който успяхме да реализираме. България от страна в най-голяма опасност от етническо противопоставяне в края на 80-те и в началото на 90-те години, към настоящия момент е единствената посткомунистическа страна на Балканите, в която имаше мирен преход от тоталитаризъм към демокрация. Но днес вместо към интеграция се върви към социално изключване. Непрекъснати внушения за противопоставяне, дори призиви и опити за пропъждане от родината“, допълни Карадайъ.  „Днес продължаваме да бъдем гарант за демокрация и евроатлантическата ориентация на страната. ДПС е за политика на социално включване и за реална интеграция на малцинствата. Само свободни граждани могат активно да участват в гражданското включване и гражданското ангажиране в политическите процеси“, каза още председателят на ДПС.  Вие младите хора, сте тези, които трябва да сте част от процесите за взимане на политически решения, каза още Карадайъ. „Но и вие трябва да помагате за осигуряването на участието на различни групи граждани в тези процеси. Вие трябва да знаете как най-ефикасно да сте част от тези процеси. Тук стоят въпросите за обучението, за образованието, за усвояването на новите технологии, за ориентиране към професиите на бъдещето. Това е вашето настояще и бъдеще“, допълни Мустафа Карадайъ. „Вие младите, все повече ще се отдалечавате от възрастните поколения, защото докато на нас ни се налага да усвояваме, младите поколения се раждат научени. Но всички сме призвани да намерим най-правилното решение пред тази картина. Информационните технологии са основен инструмент за гражданското включване, но те имат изключително голяма роля и за икономическия растеж. Според публичната информация цифровата икономика расте в пъти по-бързо от реалната икономика седем пъти по-бързо. Не съм убеден, че скоро няма да говорим и за цифрова политика, която да изпревари реалната политика. Да не забравяме, че и в информационната епоха фокусът е върху човека. Ние от ДПС вярваме във вас, младите хора“, каза още председателят на ДПС.", "date": "2018.11.01", "title": "ДПС ни пробутва стари клишета: Етническият модел на Доган е най-важният конвертируем политически модел в България"}
{"url": "https://www.faktor.bg/bg/articles/novini/balgariya/komunistite-zabranyavat-denya-na-narodnite-buditelite", "text": "Сайтът desebg.com припомни, че честването на днешния Ден на народните будители е забранено от комунистическия режим през 1945 г. и не се отбелязва в продължение на повече от четири десетилетия, до рухването му в края на 1989 г. За първи път честване на народните будители става на фестивала в Пловдив през 1909 г. Всепризнат патрон на българското будителство е Йоан Рилски, почитан като небесен покровител на българския народ и държава, който в народната памет е образец за себеотдаване, безсребърничество, любов към ближния и Отечеството и към когото народната обич и уважение остава жива през вековете на османско владичество. През 1922 г. Стоян Омарчевски, министър на народното просвещение, по инициативата на група интелектуалци, внася предложение в Министерския съвет за определянето на 1 ноември за Ден на българските народни будители. На 28 юли 1922 г. Министерството на народното просвещение излиза с окръжно №17 743, според което 1 ноември е определен за „празник на българските будители, ден за отдаване на почит към паметта на големите българи, далечни и близки строители на съвременна България“. На 31 октомври 1922 г., излиза постановление на Министерския съвет за обявяване на празника. На 13 декември същата година 19-то Обикновено Народно събрание приема Закон за допълнение Закона за празниците и неделната почивка. Цар Борис III подписва закона за въвеждането на Деня на народните будители на 3 февруари 1923 г. Три години след подписване на Ньойския договор българското общество изпитва остра нужда от духовни стимули и ги намира в наследството от идеи на най-мъдрите българи. Прокламацията на Денят гласи: „Нека Денят на св. Йоан Рилски да се превърне в Ден на народните будители, в празник на големите българи, за да събуди у младите здрав смисъл за съществуването и интерес към дейците на миналото ни.“ От 1945 г. празникът е отменен от комунистическия режим, който въвежда задължително празнуване на дати като 9 септември и 7 ноември – празник на „Великата Октомврийска революция”, та дори рождения ден на най-масовия убиец на ХХ век Сталин - 21 декември. Въпреки забраната Денят на народните будители е запазен в паметта на българския народ. В много селища на България този ден се отбелязва неофициално. Празникът е възстановен със Закона за допълнение на Кодекса на труда, приет от 36-то Народно събрание на 28 октомври 1992 г. Сред най-тачените български народни будители са Свети Иван Рилски, Паисий Хилендарски, Григорий Цамблак, Владислав Граматик, Петър Парчевич, Петър Богдан, Матей Граматик, Неофит Бозвели, Неофит Рилски, Иван Селимински, братята Димитър и Константин Миладинови, Георги Стойков Раковски, Васил Априлов, Васил Левски, Христо Ботев, Стефан Караджа, Хаджи Димитър, Любен Каравелов, Добри Чинтулов, Иван Вазов, Григор Пърличев, Александър Екзарх, Никола Бобев, Стефан Антонов, Иван Богоров и много други. От 1991 г. Съюзът на учените в България отбелязва Деня на народните будители и като Ден на българската наука. С решение на Съюза на българските журналисти този ден става и Ден на българската журналистика. Денят на народните будители не е единственият празник, който е забранен след окупацията на България от Червената армия и взимането на властта от БКП. В своите „Задочни репортажи за България” убитият от Държавна сигурност през 1978 г. в Лондон писател Георги Марков пише: „След установяване на пълното съветско господство над България, по указания на Москва, бяха предприети системни и решителни опити за ликвидиране на всички съществени традиционни празници и обреди. Огромната част от тях попаднаха под ударите на антирелигиозните кампании на режима и бяха дамгосани като попски отживелици. Всеки днешен българин знае, че бяха ликвидирани не само пряко свързани с религията празници като Коледа, Великден, Богоявление, Гергьовден и други, но и празници, свързани пряко с националното самосъзнание и във висша степен “надрелигиозни” като Деня на Кирил и Методий. Вместо тези празници, които българите бяха зачитали от около хиляда години, бяха въведени празници на режима като Първи май и Девети септември. Но ако човек може да разбере желанието на една диктатура да има свои празници, то как би могло да се квалифицира изхвърлянето на Деня на Кирил и Методий и заменянето му с официалното празнуване на Деня на съветската конституция. Как би могло да се обясни задължителното празнуване на националния празник на чужда държава – 7 ноември? Ако тези действия не представляват гавра с българското национално съзнание, не зная какво друго име би им подхождало. Трябваше да мине доста време, докато в обърканите следсталински години, под натиск отдолу, Денят на съветската конституция отстъпи мястото си на Деня на Кирил и Методий… Същевременно човек не може да не си спомни трагикомичната ситуация, в която се намери българският режим, когато до 1953 година честваше с невиждана помпозност рождения ден на Сталин, а десет години по-късно датата 21 декември беше мъртъв ден.”", "date": "2018.11.01", "title": "Комунистите забраняват Деня на народните будителите"}
{"url": "https://www.faktor.bg/bg/articles/novini/svyat/belite-mazhe-nay-golyamata-teroristichna-zaplaha-v-sasht", "text": "Американската телевизия CNN отказа да коментира изказването на журналиста си Дон Лемън, според когото белите мъже са най-голямата терористична заплаха в страната, съобщи Асошиейтед прес. Изказването на Лемън в ефира на CNN в понеделник предизвика критики сред консервативните кръгове, пише БТА. \"Трябва да спрем да демонизираме хората и да осъзнаем, че най-голямата терористична заплаха в тази страна са белите мъже, повечето от които радикализирани десни, и трябва да направим нещо по отношение на тях\", каза той. Той говореше за негативното отношение към запътилия се към САЩ керван мигранти и за неотдавнашните нападения срещу двама чернокожи в Кентъки и в синагога в Питсбърг, за които са заподозрени бели мъже. Говорител на CNN заяви вчера, че нито Лемън, нито телевизията ще направят коментар по въпроса.", "date": "2018.11.01", "title": "Белите мъже – най-голямата терористична заплаха в САЩ?"}
{"url": "https://www.faktor.bg/bg/articles/novini/balgariya/obarnat-tir-blokira-magistrala-trakiya-pri-173-kilometar", "text": "Магистрала \"Тракия\" в посока Бургас е блокирана при 173-я километър. Причината е обърнал се камион, съобщи \"24 часа\". На мястото се е образувала километрична тапа от коли, тъй като движението се извършва само в дясната половина на платното. Според очевидци, кола се е ударила в камиона и той се е преобърнал. Мантинелата го е спряла да не навлезе в насрещното платно и да не причини повече щети. Засега няма данни да за тежко пострадали при инцидента.", "date": "2018.11.01", "title": "Обърнат ТИР блокира магистрала \"Тракия\" при 173 километър"}
{"url": "https://www.faktor.bg/bg/articles/kremal-s-porednata-propaganda", "text": "Ракетите „Калибър“ на руските бойни подводници в Черно или Средиземно море могат да вземат на мушка всяка столица в Европа. Това заяви в телефонен брифинг с журналисти американският адмирал Джеймс Фого, който оглавява военноморските сили на НАТО в Европа и Африка, както и Съвместното командване на силите на пакта в Неапол. Той говори от Норвегия, където командва ученията на пакта Trident Juncture („Единен тризъбец“) Още когато командвал Шести американски флот през 2014-2016 г., той наблюдавал засиленото присъствие на руски подводници от клас „Кило“ в региона. Сега две от тях действат в Средиземно море, а 4 – в Черно. „Не, защото смятам, че НАТО действа от позицията на силата. За нас е важно да знаем къде са тези подводници по всяко време“, каза висшият военен. Той  си спомни с тъга как през 2012 г. Руска подводница от клас „Кило“ пристигнала от Черно море в средиземноморската база край испанското пристанище Картахена, за да участва в съвместни спасителни маневри с пакта. Всичко това обаче било прекратено през 2014 г. след незаконното анексиране на Крим от страна на Русия. „Единен тризъбец“ са най-големите учения в Норвегия след края на Студената война. В тях участват близо 50 000 военнослужещи от всички 29 членки на пакта, както и от неутралните Швеция и Финландия. Маневрите се провеждат само на 500 километра от Русия. По време на ученията се отработва задействането на член 5 от устава на НАТО в резултат на въображаемо нападение срещу Норвегия от север. Още преди ученията на всички бе ясно, че измисленият нападател е не друг, а Русия. Но до този момент никой от ръководството на НАТО не е споменал официално името й. „Провеждаме ученията при влажни, студени, снежни и тежки условия - нещо, което поставя предизвикателства пред нашите сили“, изтъкна Джеймс Фого. И допълни, че участието на Швеция и Финландия е особено важно предвид факта, че техните военнослужещи също са свикнали със студения климат. „Според мен „Единен тризъбец“ показва, че сме единни и силни. Готови сме да защитаваме границите на алианса“, каза американският адмирал, който ръководи маневрите. Най-важното е, че на ученията НАТО изпробва своята Съвместна оперативна група за много висока бойна готовност, или Very High Readiness Joint Task Force. Тя бе представена на срещата на пакта във Варшава през 2016 г. и наброява 8000 души. Адмирал Фого обаче заяви, че няма повод за тревога заради обявената от Русия зона с повишена опасност в международни води край норвежките брегове от днес до 3 ноември. Предполага се, че за този период Москва смята да изпробва там свои ракети. Засега от НАТО не могат да бъдат сигурни в това предположение, каза американският военен. „Доколкото това ни засяга, то не е нещо ненормално. Това са международни води. Тези действия се наричат NOTAM, или „известия до моряците“, за да знаят те, че може да има някакви военни дейности в това пространство. Генералният секретар (Йенс Столтенберг . б.р.) споделя мнението ми, че ако руските сили използват района за каквато и да било демонстрация, те ще го направят мирно и професионално, както бихме го направили и ние, ако сме в подобно положение“, обясни Фого. Адмиралът бе попитан дали участието на неутралните Швеция и Финландия в ученията е свързано с поведението на Русия. Особено предвид факта, че от Хелзинки само допреди няколко години не са изявявали желание да сътрудничат с пакта. „Те не членуват в НАТО, те са партньори, но имат много ефективни съвместни сили. И смятам, че всичко това изпраща възпиращо послание на всеки, който може да поиска да безпокои тези страни. Нямам предвид точно определена страна, като го казвам\", отговори той. Едва ли ще се стигне до ново задействане на член 5 на НАТО, стана ясно от думите на Фого. Този член досега е бил активиран само един път в историята на пакта – след терористичните атаки в САЩ на 11 септември 2001 г. (източник:КлубZ)", "date": "2018.11.01", "title": "US-адмирал: Руски ракети могат да поразят цяла Европа от Черно и Средиземно море"}
{"url": "https://www.faktor.bg/bg/articles/dalavera-bezrabotni-pribrali-nezakonno-50-miliona-ot-nemskata-darzhava", "text": "Престъпни групи са измамили през 2017 г. германското правителство с неправомерно изплатени помощи за безработица на обща стойност около 50 млн. евро. Това съобщава днес \"Райнише пост\", който се позовава на отговор на въпрос, внесен в Бундестага от опозицията, предаде ДПА, цитирана от БТА. \"Въз основа на произволно подбрани отчети Федералната агенция по заетостта оценява, че престъпни нарушения в системата са довели до финансови щети от около 50 милиона евро\", пише вестникът. Злоупотребата с помощи, дължаща се на организирана престъпност, е била установена за пръв път през миналата година чрез проверка в регионалните центрове на агенцията по заетостта. Престъпните групи системно са подавали неверни декларации за членове на семейства, адресни регистрации или частична заетост, за да получават помощи за безработни. Документирани са и индивидуални нарушения, като заедно с тях щетите за миналата година възлизат на над 100 млн. евро. През миналата година общият брой на случаите с неправомерно получаване на помощи за безработица е 119 541, по-малко от установените 121 464 през 2016 г., пише \"Райнише пост\".", "date": "2018.11.01", "title": "Далавера: Безработни завлекли с 50 милиона евро немската държава"}
{"url": "https://www.faktor.bg/bg/articles/parlamentat-shte-zasedava-izvanredno-na-6-noemvri", "text": "Парламентът ще заседава извънредно на 6 ноември от 13.00 часа. Това решиха депутатите след предложение на председателя на Народното събрание Цвета Караянчева. Тя обясни, че за това е постигнато съгласие на председателски съвет. На извънредното заседание ще бъдат обсъдени на първо четене законопроектите за бюджет на НЗОК, на ДОО и на Държавния бюджет за 2019 г. В началото на днешното заседание Караянчева поздрави всички с Деня на народните будители. Нека си спомним делото на нашите просветители, книжовници, революционери и будители, стремили се към възраждане на националния дух, образование и книжовност, каза още тя.", "date": "2018.11.01", "title": "Парламентът ще заседава извънредно на 6 ноември"}
{"url": "https://www.faktor.bg/bg/articles/mediyniyat-zakon-na-peevski-mina-i-na-vtoro-chetene", "text": "Депутатите гласуваха окончателно предложените от ДПС промени в Закона за задължителното депозиране на печатни и други издания, целящи изсветляване на медийната среда в страната. Вносители на промените са депутатите Делян Пеевски, Йордан Цонев, Хамид Хамид и Велислава Кръстева, а те предвиждат въвеждане на задължително разкриване на информация от доставчиците на медийни услуги за техния действителен собственик, както и за начините им на финансиране, припомня БГНЕС. Вносителите се надяват с тези мерки да доведат до прозрачност на медийния пазар, както до информираност на обществото относно редакционната политика на медиите. Законопроектът предвижда още задължително разкриване на информация, идентифицираща лицата, разпространяващи или продаващи печатни зидания и на броя на използваните от тях крайни точки на продажба. Министерство на културата ще има задължението да упражнява контрол и да налага санкции за неизпълнение на закона, по отношение на декларирането на собствеността. Промените в закона бяха остро разкритикувани от „БСП за България“. „За първи път пиар акция се прави през законодателството“, смята народният представител Антон Кутев. Според него приемането на подобно законодателство по-скоро цели „да изсветли един собственик на медии, който иска да докаже, че той не е монополист“. „Всеки нормален прочит на тази работа показва, че той не е монополист и това е ясно. Не виждам защо този медиен трик трябва да минава през законодателство“, аргументира се Кутев.  „Законопроектът не е пиар акция на едно лице, а е пиар акция на България и на медийната среда в страната. Не може да се правят класации, които категорично не отговарят на свободата на словото в България“, заяви един от вносителите на промените - депутатът от ДПС Йордан Цонев. Той визира доклада на неправителствената организация „Репортери без граници“, който отрежда едно от ниските места на страната по медийна свобода. „Мястото, което е дадено на страната ни, аз твърдя, че не отговаря. Но не само аз, а и много журналисти и редактори го потвърдиха“, смята Йордан Цонев. Той благодари на всички депутати, които подкрепят промените в закона и ги увери, че той е крачка към изсветляването на медийната среда в страната.", "date": "2018.11.01", "title": "Медийният закон на Пеевски мина и на второ четене"}
{"url": "https://www.faktor.bg/bg/articles/bsp-se-obyavi-sreshtu-remontite-na-su-25", "text": "На брифинг в парламента от левицата се противопоставиха на обявената на 19 август т.г. от министерството обществена поръчка за ремонт на бойните самолети Су-25. Според тях тя е направена „зад гърба на българския парламент“ и „погазвайки грубо българския национален интерес“. Червените нарекоха това поредния грабеж от Министерство на отбраната, който ще ощети държавата с близо 180 млн. лева.  „Изпратени са покани до две компании в Беларус и Русия. Естествено, буди недоумение защо само до тези две компании се изпращат покани. Връща се отговор само от едната – беларуската. Следващото грубо погазване на националния интерес – тази поръчка е на прогнозна стойност 82 млн. лева, а предложението е за 3 пъти по-висока цена. Около 180 млн. лева“, заяви депутатът от БСП и зам.-председател на комисията по отбрана Николай Цонков.  Според него по казуса възникват редица въпроси, но един от най-важните е защо само една компания участва в поръчката. „Виждаме състезание с един кон“, пошегува се депутатът. Другите важни въпроси, според социалистите, са защо впоследствие поръчката придобива друга стойност, както и защо не е поканен българският завод „Авионамс“, който е специализиран в ремонта на самолети и хеликоптери. „От трибуната, на мой зададен въпрос, грубо излъга вицепремиерът и министър на отбраната Красимир Каракачанов, като каза, че не е уведомен за това, че българският завод може да извърши такъв ремонт. Това не е вярно! Българският завод има лиценз и е изпратена официална кореспонденция, с което потвърждават, че „Авионамс“ може да извърши поръчката и то за по-ниска стойност“, каза още Цонков. Колегата му Атанас Зафиров подчерта, че БСП е последователна в позицията си за модернизация на армията, но попита: „Що за сделка е това, в която милионите хвърчат нагоре-надолу с космическа скорост?“. От левицата настояват още за отговор на въпроса дали правителството е готово да остави български авиоспециалисти без работа, предоставяйки поръчката на Беларус.", "date": "2018.11.01", "title": "БСП се обяви срещу ремонтите на Су-25: Това ще е поредният грабеж на държавата"}
{"url": "https://www.faktor.bg/bg/articles/valeri-simeonov-1-15", "text": "Правя това извънредно изаявление заради призивите да подам оставка, заради акцията в Държавната агенция за българите в чужбина. Тези призиви започнаха от вчера и са дело на опозицията - БСП, ДПС и \"Воля\". Това каза на извънреден брифинг в Министерски съвет вицепремиерът Валери Симеонов. \"В твърденията на опозиционните партии се твърди, че аз едва ли не ръководя ДАБЧ и съм принципал на агенцията. Това са абсолютно неверни и лъжливи твърдения. Моите правомощия относно българите в чужбина са ясно разписани. Моята задача е да координирам действията на агенцията. Смея да твърдя, че до момента изпълнявам задълженията си по координацията на действията на ДАБЧ много добре. Успяхме да направим промени в законодателството за трудовата миграция. Миналото и това лято много наши сънародници от Украйна и Молдова успяха да работят в България благодарение на тези промени. Другият видим резултат от моите действия е задълбочаването на работата на агенцията с българските общности в Украйна, Молдова, Западните покрайнини, Албания. Благодарение на тази засилена работа много от проблемите на нашите сънародници бяха поставени на масата и голяма част от тях бяха решени. Никога не съм ръководил и контролирал ДАБЧ. Няма такова нещо. Приключвам по този въпрос. Аз съм си изпълнил задълженията по отношение на ДАБЧ\", категоричен беше Валери Симеонов. \"По-интересно е какво ще кажа сега относно злоупотребите, които трябва да бъдат доказани в съда, при получаването удостоверение за български произход. На вниманието на гласовитата опозиция ще оповестя няколко интересни факта. Лятото на 2017 година получих сигнали за корупция в ДАБЧ от Катя Матева, която тогава все още беше служител на министерството на правосъдието. Бяха ми подадени доста факти и данни. Аз нямаше как да проверя достоверността на тези сигнали и информирах моя съратник Красимир Каракачанов, защото Петър Харалмпиев беше тяхно предложение. Двамата се съгласихме, че трябва да действаме и аз предоставих цялата информация, която ми беше предоставена от Катя Матева, на компетентните органи. Това стана на 30 октомври 2017 г. Две седмици по-късно проведох нова среща с компетентните институции, за да проверя как върви разследването и проверката на сигналите. Оттам нататък не съм се интересувал как върви разследването и какво се случва. По този начин отговарям на исканията за оставка, които са несъстоятелни. Като длъжностно лице съм направил всичко, което зависи от мен и не мога да приема тези искания за оставка\", завърши вицепремиерът.", "date": "2018.11.01", "title": "Валери Симеонов: Оставка няма да подам заради ДАБЧ, изпълнявам съвестно ангажиментите си"}
{"url": "https://www.faktor.bg/bg/articles/viktorio-aleksandrov-ne-pomnya-che-gi-ubih", "text": "Нашата страна губи милиарди долари годишно заради чужденки, които раждат у нас и техните деца получават американско гражданство автоматично, каза президентът на САЩ Доналд Тръмп, предаде Скайнюз. Държавният глава вчера говори пред свои привърженици във Флорида на митинг, на който подкрепи кандидати от Републиканската партия за изборите за парламент във Вашингтон на 6 ноември.  \"Заради това безумие децата на нелегалните имигранти с първата си глътка въздух получават и паспорт на нашата страна. Ние трябва да сложим веднъж и завинаги край на тази порочна практика\", категоричен бе стопанинът на Белия дом. Неговите думи бяха посрещнати с аплодисменти. Той не пропусна да обвини опозицията. \"Демократическата партия брани със зъби и нокти това положение, което е опасно за нашата велика страна\", допълни Тръмп. Президентът на САЩ наскоро заяви, че ще промени 14-тата поправка от Конституцията. Приетото през 1868 г.  положение дава правото на всеки човек, роден на територията на САЩ, да става автоматично гражданин на страната. Междувременно Би Би Си представи изчисления, че средната цена на раждане в САЩ е около 10 000 долара. В тази сума са включени само медицинските разходи. Ако към това се добавят и други разноски (самолетни билети, визи, хотели, наем на кола и други) цената може да стигне дори 60 000 долара. Предложението на Тръмп за реформа в Основния закон бе посрещната с ирония от в. Вашингтон пост. Изданието публикува фейлетон, в който се подиграва с президента. В материала, съставен от новини, приписвани на консервативния сайт Брайтбар, пише че с указ на държавния глава от 1 януари 2019 г. граждани на САЩ са само Тръмп и най-близките му роднини, включително и неговите тъща и тъст, които са ронени в Словения.", "date": "2018.11.01", "title": "\"Вашингтон пост\": От 1 януари граждани на САЩ са само Тръмп, най-близките му роднини и словенските тъща и тъст"}
{"url": "https://www.faktor.bg/bg/articles/rusiya-ot-zakani-v-dela-nalaga-sanktsii-na-ukrayna", "text": "Премиерът на Русия Дмитрий Медведев се подписа под правителствено постановление за въвеждане на специални икономически мерки срещу 322 украински граждани и 68 компании, се казва в съобщение на пресслужбата на кабинета, цитирано от ТАСС. В съобщението се отбелязва, че се въвеждат специални икономически мерки срещу физически и юридически лица от Украйна, замразяват се техни средства, акции и имущество на територията на Русия, а също така се забранява изнасянето на средства (капитали) извън пределите на Русия. Санкциите конкретно засягат 322 физически лица и 68 юридически лица. Сред засегнатите са синът на държавния глава Алексей Порошенко; вътрешният министър Арсен Аваков; шефът на \"Нафтогаз Украйна\" Андрей Коболев; началникът на генщаба Виктор Муженко; генералният прокурор на Украйна Юрий Луценко; министърът на отбраната Степан Полторак; председателят на парламента Андрей Парубий; бившият премиер на Украйна Арсений Яценюк, националистите Дмитрий Ярош и Олег Тягнибок и лидерът на \"Баткивщина\" Юлия Тимошенко. В списъка влизат съдии от Конституционния съд, депутати, украински предприемачи, чиновници от администрацията на държавния глава и ръководители на органи в изпълнителната власт. Отбелязва се, че контрамерките са с цел противодействие на неприятелски действия на Киев срещу руски граждани и компании.", "date": "2018.11.01", "title": "От закани към дела: Русия наложи санкции на Украйна"}
{"url": "https://www.faktor.bg/bg/articles/borisov-pozdravyavam-vsichki-dostoyni-balgari-koito-se-grizhat-za-duhovnostta-i-znanieto", "text": "Честит Ден на народните будители! Поздравявам всички достойни българи, които се грижат за духовността и знанието. Това написа премиерът на България Бойко Борисов в личната сис траница във Фейсбук. \"Нека си спомним и за великите наши сънародници, отдали живота си за съхраняването на нашия дух и култура\", призова той.", "date": "2018.11.01", "title": "Борисов: Поздравявам всички достойни българи, които се грижат за духовността и знанието"}
{"url": "https://www.faktor.bg/bg/articles/tereza-mey-prebori-protivnitsite-si-postigna-predvaritelno-sporazumenie-za-brekzit", "text": "Министър-председателят на Великобритания Тереза Мей e постигнала предварително споразумение с Европейския съюз за Брекзит, съобщава \"Ройтерс\", позовавайки се на правителствени данни на вестник \"Таймс\". Постигнато е финансово споразумение, което ще даде на фирмите на Острова траен достъп до европейските пазари на ЕС след Брекзит. Преговарящите от двете страни са постигнали предварително споразумение по всички въпроси около пазара на услуги и обмена на данни. Споразумението ще даде на британските фирми достъп до европейските пазари докато финансовата политика на Великобритания в голямата си част е синхронизирана с европейската. Новината имаше и мигновен икономически ефект - след огласяването на споразумението паундът е скочил с 0.5 пункта спрямо щатския долар. Изданието допълва, че банките на острова усилено реорганизират операциите си около развода - банките създават европейски центрове, които да обслужват клиентите си извън Острова, ако страната напусне съюза без споразумение.", "date": "2018.11.01", "title": "Тереза Мей срази противниците си, направи първа успешна крачка към Брекзит"}
{"url": "https://www.faktor.bg/bg/articles/rumen-radev-prizova-naroda-da-preborim-mraka-i-moralnata-kriza-za-da-prebade-balgariya", "text": "За да си будител, интелектуалният авторитет не стига, трябва да имаш добавена стойност от доблест, кураж и посветеност. Това каза президентът Румен Радев по повод Деня на народните будители, предаде агенция „Фокус“.   „Събрали сме се да отбележим Деня на народните будители. Преди година споменах на тази дата, че будителят не е интелектуалец по европейски образец. Това е българска духовна категория. За да си будител, интелектуалният авторитет не стига, трябва да имаш добавена стойност от доблест, кураж и посветеност. Будителите са мисионерите на културата, морала и свободата“, каза той.   В официалното си слово президентът посочи, че едни будят с таланта си, други с пример. „Едни пишат книги и играят на театралната сцена, а други пишат история и носят достойно своята роля на сцената на живота. Затова днес сред нас е Кристиян, който посвети своите усилия за спасяването на последната теснолинейка в България, за да има транспорт за хората в Родопите. Тук е и софиянецът Пламен, който върши чудеса за училището в родното си село, тук е и планинският водач Орлин, който увлече стотици хора да носят на гръб материали високо в планината, за да изградят заедно животоспасяващ заслон. Тук сте и Вие, големите имена на българската култура и наука и хора с кауза, които нямат нужда от представяне“, обясни още президентът Румен Радев.   Призовавам народа да пребори унинието, мрака, безразличието и моралната криза, за да пребъде България, каза президентът по повод празника.   „Преди месец призовах за национално единение, но това не е апел да запълним обществените разлоги с примирение и безличие. Това е апел за борба, демокрация, справедливост, просветеност и свобода на словото“, каза той. Според него будители е имало и в най-мракобесните времена, има ги и днес.   „Единението е всенародно усилие в името на високи цели, а будителството е пътят за неговото осъзнаване и сбъдване. Будителите родиха възраждането, затова вярвам, че съвременните будители също ще бъдат на висотата на историческото предизвикателство“, посочи още президентът Румен Радев.   По-рано президентът и върховен главнокомандващ на Въоръжените сили Румен Радев прие почетния строй на Националната гвардейска част по повод 1 ноември - Ден на народните будители. По случай празника се проведе традиционна церемония по издигане на националния флаг пред президентската институция.", "date": "2018.11.01", "title": "Румен Радев: Призовавам народа да пребори мрака, унинието и моралната криза, за да пребъде България"}
{"url": "https://www.faktor.bg/bg/articles/krum-zarkov-shte-rabotim-kogato-tazi-konstruktsiya-osiguryava-kvorum", "text": "Решението на парламентарната ни група е да не се регистрираме в началото на пленарното заседание. Когато управляващите осигурят кворум, ние ще влизаме в пленарна зала и ще защитаваме нашите тези и предложения, обясни Крум Зарков пред бТВ поведението на левицата да бойкотира парламента. \"Ние искаме оставката на Валери Симеонов. Не можем да разберем твърденията на премиера, че с тази оставка конструкцията на управляващите ще се счупи. Нека тази управляваща \"конструкция\" всяка сутрин да осигурява кворум.  Ние заставаме твърдо зад исканията на майките на деца с увреждания. Не разбирам тезата, че сме яхнали протеста им. Ние още лятото предложихме да не излизаме ваканция и да приемем нужните промени в законодателството. Управляващите отказаха и натовариха Бисер Петков  да се справя с всичко. Социалният министър свърши много работа, но нямаше как сам да се справи. Младежи от БСП са участвали в протестите на майките, но и те са граждани и имат право на мнение\", убеден е Зарков. \"Категорично няма да подкрепим бюджет 2019. Този бюджет налива от едно място в друго. С този бюджет се купува политическо време. Ние представихме наш алтернативен бюджет. Въпросите към министър Владислав Горанов ще ги задаваме в комисиите и в пленарна зала\", категоричен е депутатът от БСП.", "date": "2018.11.01", "title": "Крум Зарков: Ще работим само когато \"конструкцията\" осигурява кворум"}
{"url": "https://www.faktor.bg/bg/articles/s-tsitati-na-levski-slaveykov-i-zahari-stoyanov-deputatite-se-pozdraviha-za-denya-na-narodnite-buditeli", "text": "Днешното заседание на парламента започна с декларации за Деня на народните будители. За да бъдат децата на училище, са нужни комплексни мерки, усилия, време и търпение, обяви шефката на образователната комисия Милена Дамянова.  Тя цитира Захари Стоянов и обяви, че имената на будителите днес са много - учители, родители, творци и други. Всяко време отрича авторитетите си и се оплаква, че няма такива. Но те са тук и с малките си дела правят големи проблеми. Това е ден, в който да помним, че България е над всичко, завърши Дамянова. Днес е ден за почит, този празник е общобългарски, неизменно част от духовността на народа. Но не всички сме чели, мнозина са недочули и накрая пак не сме разчели истинските послания на достойните синове на България, може би и затова трудно си поправяме път към бъдещето. Неистово се задържаме в полумрака на миналото и не работим с всеотдайност към утрешния ден, заяви и Ерол Мехмед от ДПС. Днес е невъзможно да не направим паралели с думите и делата на светли исторически личности с действителността и държавническото дела през 2018 г. Дали днешната уж демократична България е била мечтаната чиста и свята република на Левски, попита той. Или заради властта ш парите сме готови да продадем ей така гражданството и българщината, допълни депутатът от ДПС. Всяка власт, която се отдалечава от нас, пада като дърво, отсечено от корена, цитира Мехмед Славейков. И обясни, че това е и предупреждение, като направи връзка и с Валери Симеонов, казвайки, че \"някои държавници днес мразят и ненавиждат своите сънародници\" и се гаврят с тежката съдба на майките. Бюджетът за образование и наука трябва да мине 1% от БВП, поиска пък Станислав Станилов от Обединени патриоти.", "date": "2018.11.01", "title": "С цитати на Левски,Славейков и Захари Стоянов депутатите се поздравиха за Деня на народните будители"}
{"url": "https://www.faktor.bg/bg/articles/gerb-s-deklaratsiya-za-denya-na-narodnite-buditeli", "text": "На 1 ноември по традиция честваме Деня на народните будители, обръщаме се към миналото и славим героите му, вглеждаме се в настоящето и благодарим на тези, които са нашите съвременни будители; надяваме се на бъдещето, че ще ни донесе още повече герои. Това написаха в декларация по повод Деня на народните будители депутатите от ГЕРБ, която бе прочетена от председателя на образователната комисия към парламента Милена Дамянова Уважаема госпожо председател, Уважаеми народни представители, Преди да продължа, ще ми позволите да отворя една малка скоба и тя за някои няма да изглежда празнична, но е част от политическия ни делник. Уважаеми колеги от БСП, много моля всеки от Вас, който не е прочел частта за образованието във „Визия за България“, да го направи, да осмисли и да провери написаното, за да не се налага да въвежда в заблуждение собствените си избиратели. И моля, нямам предвид изречения от рода, че образованието трябва да е държавен приоритет, защото съм убедена, че всеки в тази зала, макар и от обща култура, знае, че то е национален приоритет и по тази тема никога не е имало спор в Народното събрание. Дори и не визирам текста, че трябва да има гарантирани места и задължително ранно включване на ромските деца в детска градина или в детски дневен център. Няма да коментирам дали текстът е дискриминационен, само не виждам как държавният приоритет се отнася повече за едни деца, а за други не е такъв приоритет. Предлагате раздаване на обувки, храна и вещи на учениците, за да ходят на училище. Този подход от 90-те години показа, че не работи! Казвам го, ако не сте го разбрали или ако не си го спомняте. За да бъдат децата в училище, са необходими поредица от мерки, които вече се изпълняват от учителите, от директорите, от регионалните управления на образованието. Ако някой иска да разбере какви са, с удоволствие ще му разкажа за практиките в добрите училища в страната и какво се прави от институциите тези практики да станат общ модел, колко усилия, време и търпение се изисква за това.  Колеги от БСП, за да не записвате остарели изречения в програми, които имат претенцията да бъдат визионерски, като ходите при народа, чуйте какво Ви казва, събирайте точни данни, правете обективни анализи, имайте памет за миналото. Нима забравихте, че заедно с Вас записахме в Закона за предучилищното и училищното образование, че образованието е национален приоритет?! Затова не пробутвайте на обществото кухи изречения като нови учебни програми, един учебник, осигуряване на информационни и комуникационни технологии и разбира се, че учителската заплата трябва да се увеличи. Проверете какво е направено и ако е необходимо, предложете истински стъпки към по-добро. Ще кажете: какво направи ГЕРБ? Никога направеното за образованието на децата ни няма да изглежда достатъчно! Но не забравяйте, че ние казахме стига на неграмотността, на остарелите методи на преподаване, на училище, което работи за себе си, а не за пазара на труда и за децата. Припомням, че сега на пазара на труда са онези млади хора, за които в миналото не достигна политическа воля за промени в системата. Няма да напомням за промените, които ГЕРБ направихме до момента и в изпълнение на нашата програма, обръщам внимание само на следните 4 решения, които са заложени в новия бюджет: -   Стартовата заплата на заплата на учителите се увеличава от 760 на 920 лева, а средната за първи път от десетилетия надвишава средната за страната. -   За първи път се заделят 25 млн. лв. за финансиране на занимания по интереси на близо 700 000 ученици. Чрез тях ще се насърчават учениците да развиват компетентности в областта на математиката, информатиката, природните науки, технологиите, социалната и гражданската компетентност, ще се подпомогне кариерното им ориентиране.  -   Повече средства, общо 30 млн. лв., са заделени  за работа с деца и ученици от уязвими групи. -   1,6 млн. лв. ще бъдат отпуснати за стипендии на учениците от професионалните училища и паралелки с дуална форма на обучение, за тези в защитените от държавата специалности и такива с очакван недостиг на пазара на труда. А, да, и вече създаваме отворен образователен облак с безплатни електронни уроци. И това само в сферата на средното образование. Но затварям скобата, която моля да ме извините, стана по-дълга, за да Ви припомня какво пише Захари Стоянов на 22 януари 1884 г.: „Достатъчно ще да бъде да ви напомня само имената на Левски, Бенковски, Кочо Честименски, братя Жекови, бай Иван Арабаджията, Иван Ворчо и пр., всичките хора еснафлии и работници. Тия и никой други умиха лицето на България и защитиха нашата опозорена слава; тия направиха да пригърми името българин по четиритех края на света; тия стъпиха презрително на всичко свое частно, гордо и неустрашимо издигнаха глава....“ И продължава: „Учените хора именно са отървали човечеството от клещите на тиранина; но за голяма жалост, че ние нямаме още такива учени. Занапред е господ…” И днес, през 2018 г. знаем, че Господ е добър към нас…, защото имената на будителите са много и се множат всеки ден. Това са учителите, които носят у себе си възрожденски плам и с отдаденост всекидневно работят за образованието на нашите деца; родителите, които събуждат интереса към книгата още в ранните детски години; преподавателите в университетите, читалищните и библиотечните деятели, творците, хората на словото и на духовността… Всяко време отрича авторитетите си и се оплаква, че няма такива, но истината е, че те са тук и със своите малки дела правят големи промени – от децата, които връщат изгубеното, до големите, които спасяват човешки животи и с малки дела чертаят нови пътища. Ще си позволя да цитирам още един велик ум на нашето време, Ред Бредбъри, който казва в „451 градуса по Фаренхайт”: „Днес всеки знае, твърде е уверен, че с него нищо няма да се случи. Другите загиват, но аз оставам! Няма никакви последствия, никаква отговорност. Бедата е там, че има!” Денят на народните будители е Ден, в който трябва да помним, че България е над всичко и всеки носи отговорност към нея! Честит празник!", "date": "2018.11.01", "title": "ГЕРБ: В Деня на народните будители трябва да помним, че България е над всичко"}
{"url": "https://www.faktor.bg/bg/articles/tsvetanov-imame-realni-rezultati-v-borbata-s-organiziranata-prestapnost", "text": "Всяко дете има много мечти и всички те постижими, но за целта е нужна информираност както за потенциалните възможности, така и за опасностите. Много е важно децата да бъдат добре информирани какво представлява трафикът на хора и да споделят всичко с родителите си. Това заяви председателят на Комисията по вътрешна сигурност и обществен ред и председател на ПГ на ГЕРБ Цветан Цветанов по време на конференцията „С теб съм. Важният си ти! Трафикът на хора е сериозен проблем“. Форумът се проведе в Софийската младежка лаборатория за иновации и бе организиран от председателя на Комисията по вътрешна сигурност и обществен ред Цветан Цветанов. „България все още е източник на трафик на момичета с цел сексуална експлоатация. Ето защо трябва да провеждаме още повече информационни кампании с превантивна цел, но и да даваме пълната си подкрепа на всички жертви на това престъпление. Ако с тези форуми успеем да спасим дори 1 човешка съдба, то всичко би си струвало“, сподели пред присъстващите Цветанов и ги призова да станат посланици на тази кауза, защото борбата срещу това съвременно робство е много тежка. Той изтъкна и важната роля на неправителствения сектор в тази борба, като отбеляза, че в България няма статистика, от която да се добие реална представа за размерите на това явление.  „Трафикът на хора отнема мечти. Затова се пазете и бъдете информирани“, призова Цветанов. Председателят на Комисията по вътрешна сигурност и обществен ред подчерта, че вчера Народното събрание прие Закона за киберсигурност, което е още една стъпка за противодействие на трафика.  По думите му България работи много добре с Европол и службите на страните-членки на ЕС и ще продължи да развива тези успешни партньорства. Във видеообръщение към участниците в конференцията българският еврокомисар по цифрова икономика и цифрово общество Мария Габриел подчерта, че трафикът е бич за съвременното общество. „Цифровите технологии позволяват на трафикантите да имат достъп до широк кръг от потенциални жертви. Технологиите обаче могат да бъдат силно оръжие и в нашите ръце, като с тях разпространяваме важните послания и съвети в борбата с това зло“, посочи Мария Габриел. „Това може да се случи на всеки един човек. Съвременното робство съществува. Застрашени са не само хората, които вършат криминални дейности, но може да се случи на всеки, дори на високообразовани хора. Нека да бъдем внимателни, когато гледаме онлайн обяви за работа в чужбина с много добро заплащане, защото това може да изпепели мечтите ни“, посъветва евродепутатът от ГЕРБ/ЕНП Ева Майдел. Тя коментира, че е нужно време и търпение, за да може всички превантивни мерки да проработят. На свой ред консултантът по линия на противодействието на трафика на хора Антоанета Василева сподели, че е посветила последните 15 години от живота и кариерата си на борбата с трафика на хора и оказването на нужната помощ на жертвите. Тя благодари на Цветан Цветанов за активната му помощ през годините и изтъкна, че неговата дейност по линия на превенцията срещу трафика датира още от времето, когато е бил в Столична община. Пред участниците във форума своята лична история разказа Олга, която е била жертва на трафик. „През всичките 8 години живеех в един затвор от страх и принуда и не ми се позволяваше да имам никакви чувства. Не бях човек, а машина, която се използваше както от сводника, така и от клиентите. Преживях най-големия кошмар, който човек може да си представи“, сподели Олга и каза, че подкрепя такива инициативи, за да не попадат други млади момичета в този капан. Инспектор Ян Смит, който е водил разследването по случая на Олга, сподели през какви етапи е минал процесът и обясни, че събирането на доказателства за съпричастност на дадено лице в трафик на хора е много трудно. Той отбеляза, че работата му с българските власти е много успешна и има редица български и холандски граждани, задържани и осъдени за това престъпление благодарение на съвместните им действия. : пресцентър на ГЕРБ", "date": "2018.11.01", "title": "Цветанов: Големият проблем на България е трафикът на момичета от страната"}
