{"url": "https://www.faktor.bg/bg/articles/korneliya-ninova-na-metlata-za-da-falshifitsirat-izborite-gerb-sa-gotovi-da-srinat-darzhavata", "text": "Теоретично възможно и законосъобразно е настоящата ЦИК да бъде преизбрана, но процедурата трябва да се задейства. Това каза за вечерния блок „Това е България“ на Радио „Фокус“ лидерът на БСП във връзка с предложенията на т.нар. левицата за смяна на досегашния състав на комисията въз основа на изтичащия й мандат. Тя обясни, че и сегашната ЦИК може да изпълнява правомощията си до избор на нова, но това е изключение от правилото. Според Нинова решението не е политическо – единственото разумно е да се спазват законите на страната. „Колегите от ГЕРБ излизат с аргумента, че досегашната комисия се е сработила и има риск, ако изберем нова, те да не могат да се сработят така. Това не е аргумент пред този за спазване на законите на България. За да фалшифицират изборите, ГЕРБ са готови да сринат държавата. Да оспорваш мандата на един орган, записан в закони и в самата Конституция, е посегателство към основите на държавността и правовата държава.  За ГЕРБ изпълнението на закона е саботаж, а нарушаването му – норма. С поведението си БСП показва, че по-важно от квотите и партийния интерес е върховенството на закона. Така че ако обичате, управляващи – спазвайте закона“, коментира Корнелия Нинова. Тя уточни, че границата между манипулирания и гладко протичащия изборен процес включва: изчистване на списъците, машинно гласуване, неприемане на промените, които ГЕРБ искат, и строго контрол върху прилагането на законовите правила. Лидерът на БСП прогнозира, че в пленарна зала мнозинството ще отхвърли машинното гласуване и изрази надежда ГЕРБ да приемат решението за нов избор на ЦИК.   В България има голям проблем със законността в парламента – органа, който пише законите,заяви още Нинова. Тя обясни, че отражение на явлението е и 8-процентното доверие в Народното събрание, което отчитат последните проучвания на обществените нагласи. Според нея чрез узаконяване на корупцията управляващите са я направили ненаказуема. Сега ГЕРБ пристъпват към втората крачка като узаконяват фалшификацията на изборите и диктатурата чрез закони, допълни Нинова. „Сега предлагат в Изборния кодекс комисиите – секционни, районни и други – които до сега взимаха решение с 2/3 от членовете, т.е. с участието на представители от всички партии, сега да взимат същите решения с 50% плюс 1 кворум. ГЕРБ и един представител на Обединените патриоти съставят този кворум – те ще си взимат решенията сами. Те предлагат и да отпадне възможността такова решение да бъде обжалвано с касационна жалба пред Върховния административен съд. Основно човешко право в цял свят е да си търсиш правата по съдебен ред. Сега управляващите ни лишават от възможността да обжалваме този протокол, подписан само от ГЕРБ и някой от коалиционните им партньори, и да си търсим правата там“, обясни лидерът на БСП. Досега управляващите фалшифицираха изборите чрез купуване на гласове, корпоративен вот и подмяна на протоколи, припомни Корнелия Нинова. Загубата на доверие в Парламента, фактът, че той вече е изчерпан и опитите на управляващите да узаконяват фалшификациите са част от причините времето", "date": "2019.02.07", "title": "Корнелия Нинова на  метлата: За да фалшифицират изборите, ГЕРБ са готови да сринат държавата"}
{"url": "https://www.faktor.bg/bg/articles/novini/balgariya/d-r-katsarov-da-se-premahne-osvidetelstvaneto-ot-telk-komisii", "text": "Системата на ТЕЛК не би могла да бъде реформирана, ако комисиите останат в досегашния си вид. Няма да стане с такъв тип реформи. Това каза председателят на Центъра за защита на правата в здравеопазването д-р Стойчо Кацаров в ефира на „Плюс-Минус. Коментарът след новините.” Според него радикалното решение на проблема е като се премахне изцяло освидетелстването от ТЕЛК комисии. Според него, това е една от най-контролираните системи. „Концепцията, че трябва да се повиши контролът не е съвсем вярна. Защо? В самата ТЕЛК комисия участват представители на НОИ. Институтът има комисии, които разглеждат всяко едно от решенията на комисията и могат да го оспорят пред Националната експертна лекарска комисия. Тя осъществява контрол върху тези решения, има и съдебен контрол”, обясни той. Д-р Кацаров твърди, че премахване на процент на инвалидност не е повсеместна практика и всъщност броят на освидетелстваните не е толкова голям. „Броят на хората, които получават инвалидни пенсии, е около 500 хиляди. 300 хиляди души в страната са регистрираните хора с диабет и още толкова с онкологични заболявания. Следователно само тези две заболявания, а те по наредба ще получат над 50%, ако се освидетелстват. Броят на освидетелстваните не е толкова голям, колкото се говори”, уточни той и добави, че в България има 1,2 млн. души с хипертония. Нели Кожухарова от Асоциация „Муковисцидоза” съобщи за сигнал, получен в Асоциацията, за 20-годишно момче с 80% нетрудоспособност, дадена преди 3 години от ТЕЛК Комисия. След като се явява тази година пред същата комисия, не му дават никакъв процент, т.е. е 100% трудоспособен.  \"Муковисцидозата е нелечимо, генетично и прогресивно заболяване, т.е. с времето нещата само се усложняват и органите заболяват все повече и повече, т.е. няма как момчето в рамките на 3 години да се излекува. Възможно е само да поддържаме едно относително добро състояние, но това е цената на изключително сложна терапия, отнемащо страшно много време. Т.е. това освидетелстване с 0% бих определила като неадекватно”, каза Кожухарова.", "date": "2019.02.07", "title": "Д-р Кацаров: Да се премахне освидетелстването от ТЕЛК комисии"}
{"url": "https://www.faktor.bg/bg/articles/krasimir-valchev-1-1", "text": "Няма да удължаваме учебната година заради грипната ваканция, учителите ще преструктурират материала материала. Това заяви образователният министър Красимир Вълчев в \"Още от деня\" на БНТ. Предвиждаме допълнителна многочасова работа с всяко едно дете, чийто майчин език не е български. Стартираме два проекта, един за детските градини, който ще се финансира допълнителво, един за училищата, обясни той.  Уточни, че става въпрос за чаове по български език, за да научат децата по-добре езика. \"Те стават задължителни като часовете от учебния план, обвързани са с писане на отсъствия, с глоби, когато не се посещават. Респективно се спират семейните помощи, това са инструментите\", заяви министърът. Факт е, че децета от ромски произход са мнозинство в обособените квартали, в множество малки населени места. Ние не можем да намалим значително броя на този вид училища, но трябва да направим така, че те да не се увеличават. Затова предложихме национална програма за съфинансиране дейностите на общините за десегрегация, каза  Красимир Вълчев.", "date": "2019.02.07", "title": "Красимир Вълчев: Няма да удължаваме учебната година заради грипната ваканция"}
{"url": "https://www.faktor.bg/bg/articles/novini/svyat/nablyudateli-ot-pase-prizovaha-rusiya-da-osvobodi-osadeniya-na-zatvor-aktivist-ot-svideteli-na-yehova", "text": "Наблюдатели от Парламентарната асамблея на Съвета на Европа (ПАСЕ) изразиха днес безпокойство по повод осъждането в Русия на шест години затвор на датския поданик Денис Кристенсен, активист на религиозната организация \"Свидетели на Йехова\", предаде ТАСС. Телмо Корея от Португалия и Анджела Смит от Великобритания заявяват в доклада си, че присъдата срещу датчанина и държането му под стража само заради изповядването на своята вяра е \"неприемливо нарушаване на свободата на вероизповедание\". Те изразяват надежда, че апелативната съдебна инстанция ще отмени присъдата и Кристенсен ще бъде освободен. Докладчиците припомнят, че Европейският съд за правата на човека е произнасял присъди в полза на последователите на \"Свидетели на Йехова\". Те напомнят за безпокойството на ПАСЕ, че Русия злоупотребява в прилагането на своя закон за борба с екстремизма. Вчера районен съд в руския град Орел постанови, че Денис Кристенсен е виновен за организиране на забранена религиозна общност в града и го осъди на шест години лишаване от свобода. С решение на Върховния съд на Руската федерация от 20 април 2017 г. структурите на \"Свидетели на Йехова\" в Русия са обявени за екстремистки организации и дейността им в Русия е забранена, отбелязва ТАСС.", "date": "2019.02.07", "title": "Наблюдатели от ПАСЕ призоваха Русия да освободи осъдения на затвор активист от \"Свидетели на Йехова\""}
{"url": "https://www.faktor.bg/bg/articles/novini/svyat/bryuksel-ne-e-gotov-da-promeni-sporazumenieto-za-brekzit", "text": "Брюксел е готов да промени политическата декларация към споразумението за Брекзит, но не и самото споразумение. Това е заявил председателят на Европейската комисия Жан-Клод Юнкер на срещата си с британския премиер Тереза Мей. Днес Мей има поредица от срещи в Брюксел в опит да промени вече договореното между ЕС и Великобритания, най-вече по отношение ирландската граница. ЕС обаче е категоричен, че няма място за нови преговори, но декларацията може да бъде променена, за да се добавят ясни формулировки за бъдещите отношения. Всяка промяна в декларацията към споразумението трябва да бъде одобрена от Европейския парламент и държавите членки. Според говорител на ЕК дискусията между Юнкер и Мей е била сериозна, но и конструктивна. Двамата са се разбрали да се видят отново преди края на февруари. Мей ще разговаря и с председателя на Европейския съвет Доналд Туск, както и с председателя на парламента Антонио Таяни и главният преговарящ от страна на ЕП Ги Верхофстат.", "date": "2019.02.07", "title": "Брюксел не е готов да промени споразумението за Брекзит"}
{"url": "https://www.faktor.bg/bg/articles/frantsiya-sazdade-problem-za-severen-potok-2", "text": "Един от големите енергийни проекти на Русия в Европа \"Северен поток\" 2 се натъкна на ново препятствие днес.  Франция обяви, че ще подкрепи промяна в европейската директива, така че така нареченият \"Трети енергиен пакет\" да бъде приложен не само върху вътрешния пазар, но и върху бъдещия газопровод през Балтийско море.  Заради френската позиция Германия е на път да изгуби блокиращия глас в решенията на Съвета, отбелязва агенция Ройтерс, цитирана от БНР. Франция \"не е нито за, нито против Северен поток\" 2. \"Ние просто настояваме за гаранции за сигурността на Европа и Украйна\", обясни френски дипломатически източник, цитиран от агенция Франс прес. В същото време германският канцлер Ангела Меркел отново защити газопровода. Няма да изпаднем в енергийна зависимост от Москва, защото ще разнообразиме източниците си, каза тя в Братислава, където се срещна с лидерите на страните от Вишеградската четворка: „Германия ще разшири мрежата си от терминали за втечнен газ. Русия е източник на синьо гориво още от времето на Студената война и ще продължи да бъде, без да изпадаме в едностранна зависимост от нея“.", "date": "2019.02.07", "title": "Франция създаде проблем за\"Северен поток\" 2"}
{"url": "https://www.faktor.bg/bg/articles/novini/svyat/stachkuvashti-fermeri-blokirat-patishta-v-gartsiya", "text": "По информация на българското посолство в Гърция стачкуващи фермери започват да блокират пътища в страната. На 7 февруари в 16:00 земеделски производители затварят пътя при Егио, който свързва Атина с пристанищния град Патра, съобщиха от българското МВнР. В събота, 9 февруари е планирана блокада на движението при Темби - участък от магистралата, която свързва Солун с Атина. В префектура Централна Македония трактори и селскостопанска техника са разположени на следните места: В района на Малгара, в непосредствена близост до националния път Солун - Атина. В област Иматия, на пътен възел Кулурас, автомагистрала Егнатия в участъка Солун – Верия; На националния път Верия - Скидра, в района на жп гара Науса; В област Пела, на пътен възел на Гипсохори; В област Пиерия, на общинския път в района на стадиона на Катерини; На 67-я километър от стария национален път Катерини – Солун; В района на Серес, на пътен възел Сидирокастро; Блокади на движението са планирани и: В района на Пирго Илиас по националния път Патра-Древна Олимпия, в петък 08.02.2019 г., в 18:00 ч. В района на Превеза, на пътен възел Луру Превезас, от 19:30 ч. на 07.02.2019 г. В района на Пеласгия, окръг Фтиотида, е предвидено за 07.02.2019 г. от 16:00 до 18:00 ч. нова блокада на двете платна към Солун. На остров Крит в Ханя, на височината Мегала Хорафия, всеки ден ще се спира движението от 16:00 до 18:00 ч. на националния път Ханя-Ираклио. Движението от 16:00 до 18:00 ч. всекидневно ще бъде блокирано и в района на Ираклио на острова.", "date": "2019.02.07", "title": "Стачкуващи фермери блокират пътища в Гърция"}
{"url": "https://www.faktor.bg/bg/articles/novini/svyat/donald-tramp-skoro-islyamska-darzhava-shte-izgubi-tsyalata-teritoriya-v-irak-i-siriya", "text": "Американският президент Доналд Тръмп обяви, че скоро групировката \"Ислямска държава\" ще изгуби цялата територия, което владееше в Ирак и Сирия. По думите му, това ще стане следващата седмица. Доналд Тръмп потвърди и намерението си скоро да посрещне у дома американските военни от Сирия. Президентът Тръмп обяви, че \"Ислямска държава\" е разгромена още миналия декември, когато оповести намерението си да изтегли американските военни от Сирия. Днес съобщи, че групировката вече е останала без земя - един от най- важните фактори за нейната мощ в изминалите години.  Доналд Тръмп, президент на САЩ: \"Американските военни, коалиционните ни партньори и Сирийските демократични сили освободиха на практика цялата територия, контролирана преди от \"Ислямска държава\" в Сирия и Ирак. Би трябвало официално да го съобщим следващата седмица и тогава 100% от халифата ще е в наши ръце.\" Доналд Тръмп припомни, че едно от най- опасните оръжия на групировката е била пропагандата в интернет и предупреди, че останките на \"Ислямска държава\" продължават да са опасни, но ще бъдат унищожени. Държавният секретар Помпео също декларира, че американската битка с групировката в Сирия продължава.  Американски военни изразиха тревога от намерението за изтегляне от Сирия и предупредиха, че групировката може лесно да се възроди. Преди два дни командващият Централното командване на американската армия генерал Джоузеф Вотел съобщи, че територията, контролирана от групировката е намаляла от 88 000 квадратни километра до 51 квадратни км, а бойците ѝ са 1500, но подчерта, че това далеч не е краят ѝ, защото макар и разпокъсана, тя все още разполага с бойци, водачи, ресурси и опасна идеология. \"Ислямска държава\" се заражда в Ирак и съществува под различни имена през последните две десетилетия в Близкия изток. След като през 2014 завладя огромна територия в Ирак и Сирия, се самообяви за халифат и призова в редиците си бойци от цял свят. Много от тях се завърнаха в родните си страни, други остават в района на Близкия изток.", "date": "2019.02.07", "title": "Доналд Тръмп: Скоро \"Ислямска държава\" ще изгуби цялата територия в Ирак и Сирия"}
{"url": "https://www.faktor.bg/bg/articles/novini/balgariya/karakachanov-negativnata-tendentsiya-v-armiyata-beshe-prechupena-prez-2018-g", "text": "Негативната тенденция в армията, която съществуваше от много години, през 2018 г. беше пречупена. Това каза вицепремиерът и министър на отбраната Красимир Каракачанов, след Годишната конференция на началника на отбраната ген. Андрей Боцев,съобщава БГНЕС. Министърът се запозна с отчета на началника на отбраната по време на представянето на „Анализа на подготовката, войсковия ред и дисциплината в Българската армия и структурите на пряко подчинение на министъра на отбраната през учебната 2018 г.“ По думите му това е постигнато с търсенето на решения на съществуващите от години проблеми в армията. „Това беше постигнато с повишаване на възнагражденията на военнослужещите, чрез трите проекта за модернизация и най-вече чрез тенденцията за решаване на проблема с некомплекта. За първа година, макар и с малко, тенденцията е обратна. С близо 160 повече са хората в армията, в сравнение с напусналите”, подчерта Каракачанов. Радев: Модернизацията и развитието на съвременни отбранителни способности остават предизвикателства пред БА И началникът на отбраната ген. Андрей Боцев се фокусира върху липсата на кадри във въоръжените сили. „Основният проблем е съществуващият некомплект на личния състав във въоръжените сили. В края на 2018 година се отчита, че некомплекта не се увеличава, а броят на приетите на военна служба е малко по-голям от този на освободените военнослужещи”, заяви ген. Боцев.  Той коментира и най-шумно дискутираният, според него въпрос модернизацията на армията. „През изминалата година в обществото най-шумно бе дискутиран въпросът за осигуряване на така нужната ни съвременна и военна техника, но за мен на първо място винаги са били хората - мъжете и жените в бронираните машини, самолети и кораби, щабовете и формированията в цялата страна и в чужбина“, заяви ген. Боцев и добави, че по програма „Персонал“ в бюджета на Министерството на отбраната за изминалата година са били разчетени средства за допълнително попълване на до 1300 длъжности като за периода до 2021 година са разчетени средства за попълване допълнително по 800 длъжности годишно. „Щабовете и формированията от Българската армия и структурите пряко подчинени на министъра на отбраната са подготвени за планиране и провеждане на операции по трите мисии на Въоръжените сили“, увери началникът на отбраната. Ген. Боцев подчерта, че условията за военнослужещите са започнали да се подобряват от януари 2018 г. когато са били повишени заплатите им с до 10%. Преди броени дни пък е станало факт и предвиденото за тази година повторно увеличение на месечните възнаграждения на хората в отбраната с 10%. „Правилната стъпка в грижите за мъжете и жените под пагон е и законовото изменение, чрез което основното месечно възнаграждение вече се формира в зависимост от заеманата длъжност и присвоеното военно звание. Създаде се правна възможност за справедливо заплащане на труда на военнослужещите, отчитайки изискванията за заемане на конкретна длъжност, професионални умения, компетентност, отговорност и тежест на задачите“, заяви генералът. В заключение, той подчерта, че е необходим нов дългосрочен процес на планиране.", "date": "2019.02.07", "title": "Каракачанов: Негативната тенденция в армията беше пречупена през 2018 г."}
{"url": "https://www.faktor.bg/bg/articles/novini/svyat/m-veber-podkrepata-za-maduro-e-tragediya-na-evropeysko-nivo", "text": "Лидерът на групата на Европейската народна партия в Европейския парламент и кандидат за председател на Европейската комисия Манфред Вебер критикува днес в Атина гръцкия премиер Алексис Ципрас, обвинявайки го, че подкрепя венецуелския президент Николас Мадуро, предаде АФП, цитирана от БТА. \"Гръцкото правителство, правителството на СИРИЗА и премиерът Алексис Ципрас трябва да отговарят на множество въпроси: защо той блокира една европейска инициатива, която цели да подкрепи политическите сили във Венецуела, борещи се за демокрация\", заяви Вебер в рамките на двудневно заседание на Европейската народна партия в Атина. Общо 21 страни от ЕС признаха венецуелския опозиционен лидер Хуан Гуайдо, който се самопровъзгласи за и.д. президент. Европейският парламент призова всички страни от ЕС да направят същото. На среща на министрите на външните работи на страните от ЕС в понеделник в Брюксел Италия блокира приемането на обща позиция на ЕС, признаваща легитимността на председателя на венецуелския парламент Хуан Гуайдо да организира нови президентски избори след отказа на президента Мадуро да свика нови избори. Гърция е сред шестте страни от ЕС заедно с Кипър, Ирландия, Румъния, Словакия и Словения, които не заеха позиция. Специално Атина посочи, че подкрепя Хуан Гуайдо в качеството му на председател на Националното събрание да подготви избори и призова за политически диалог, противопоставяйки се на \"всякаква чуждестранна намеса\". Манфред Вебер определи като трагедия поведението на Гърция на европейско ниво, отъждествявайки го с това на италианското правителство. \"Двете правителства гръцкото и италианското са популистки, доминирани от левицата, което ме навежда на мисълта, че трябва да се променят в бъдеще правилата, засягащи взимането на решения в ЕС\", подчерта той. Той предложи да се премине от единодушен вот към мажоритарен вот, за да не бъде ЕС \"в ръцете на правителства като в Гърция, които имат повече контакти с Владимир Путин и Николас Мударо, а не със света на демократичните страни\". Гърция, както и всички страни от ЕС, не призна изборите от май 2018 г. във Венецуела. С оглед на парламентарните избори в Гърция през 2019 г. Вебер изрази очакване, че лидерът на основната гръцка опозиционна партия Нова демокрация Кириакос Мицотакис ще бъде \"бъдещият премиер\".", "date": "2019.02.07", "title": "М. Вебер:  Подкрепата за Мадуро е трагедия на европейско ниво"}
{"url": "https://www.faktor.bg/bg/articles/obshtestvo/zakon-i-red/sadat-ne-pusna-pod-domashen-arest-nikolay-banev", "text": "Апелативният специализиран съд не уважи искането на Николай Банев да бъде пуснат под домашен арест и го остави зад решетките. По време на съдебното заседание бизнесменът каза, че готви две дела в Страсбург срещу страната ни и престоят му в ареста „ще струва скъпо“. Той добави и, че причината за решението му са понесени загуби от провалени бизнес сделки. „Пред всички европейски съдилища и институции, където законът позволява. За абсолютно всичко – за провалени бизнес сделки, за ареста, незаконен, поне според мен, и т.н.“, каза адвокатът Христо Ботев.  „В неговата психика, в неговия ум, в неговия опит надделява именно истината, която не бе защитена от Апелативния съд“, каза майка му Мария Банева. Решението Николай Банев да остане в ареста в окончателно и не подлежи на обжалване.", "date": "2019.02.07", "title": "Съдът не пусна под домашен арест Николай Банев"}
{"url": "https://www.faktor.bg/bg/articles/tragediya-otkriha-martvi-sapruzi-v-apartamenta-im-v-shumen", "text": "Труповете на мъж и жена са открити в жилището им в центъра на Шумен, съобщиха от Областната дирекция на МВР.  Сигналът е подаден от близки, които притеснени, че не могат да се свържат със съпрузите, са отишли до апартамента. След като влезли в жилището намерили починала жената, а в друго помещение е намерено и тялото на мъжа. Районът около кооперацията е отцепен от полицията. На място са директорът на МВР-Шумен старши комисар Ялчън Расим, окръжният прокурор Маргарита Георгиева и Делян Димитров - заместник окръжен прокурор, който е наблюдаващ прокурор по случая. Предстои да бъдат извършени процесуално следствени действия за изясняване на обстоятелствата, при които е настъпила смъртта на възрастното семейство. Към момента от МВР и прокуратурата не съобщават дали се касае за двойно убийство или за убийство и последвало самоубийство.", "date": "2019.02.07", "title": "Трагедия: Откриха мъртви съпрузи в апартамента им в Шумен"}
{"url": "https://www.faktor.bg/bg/articles/zhena-stana-tsar-na-vinoto-v-traditsionni-konkurs-na-mestnite-vina-vinariya-2019-v-tvarditsa", "text": "Третото издание на „Винария-Твърдица 2019” се състоя в комплекс„Чилиците”. Събитието бе организирано от Община Твърдица и НЧ „Св.Св. Кирил и Методий 1914”. По покана на кмета на Общината Атанас Атанасов в празника участва трио \"Тенорите\" - София. Тази година в надпреварата за твърдишко вино, приготвено в домашни условия, участваха 50 любители винари, предоставили 103 проби вина. Поради засилен интерес към конкурса в отделна категорията \"Гостуващ винар\" се включиха 9 винари от Сливен, Шивачево и Конаре със 17 вина. Класирането на вината беше извършено от енолозите Капка Георгиева и Росен Георгиев, технолози във винарски изби. В категорегията \"Бяло вино\" победител е Минка Чернева Жабова. Второто и третото място си поделиха Станимир Петров Стоянов и Стоян Василев Стоянов  Първото място в категория \"Вино розе\" зае Христо Михалев Христанов, за второто място се пребори Минка Чернева Жабова, а на трето място бе класирано виното на Златан Славов Костов. Специална награда по преценка на технолозите спечели Христо Стойков Димитров, производител на вино розе с аромат на роза. В категорията \"Червено вино\" като най-добри бяха класирани вината на Минка Чернева Жабова, Стоян Василев Стоянов и Петър Христов Захариев.  Като най-добри вина в категория \"Старо вино\" бяха номинирани Стоян Василев Стоянов, който зае първото място, Красимир Иванов Атанасов - на второ място и Иван Господинов Азманов, който зае почетното трето място. Класирани бяха и вината на гостуващите винари в конкурса. Първото място заслужено спечели  червеното вино на Мартин Койнов от гр. Сливен. На второ място бе класирано червеното вино на  Михо Колев Михов от гр. Шивачево, а третото място зае Марин Петков от гр. Сливен. Участникът с най-голям брой точки, който бе обявен и за \"Цар на виното – Твърдица 2019\", е Минка Чернева Жабова. Тя получи от миналогодишния победител Стоян В. Стоянов златната корона и почетна лента. Зам.-кметът Петко Борисов и секретарят на Общината Пламен Курумилев наградиха победителите в отделните категории. На всички участници в конкурса бяха връчени грамоти от секретаря на читалището Иванета Ненова.  Наградният фонд и концертната програма са осигурени от Община Твърдица. Наградите за първите места са дарение от Денка Колева. Бутикова изба ”Кортен” дари вино, от което всеки можеше да опита.  В дегустацията на вината, местно производство, участва и публиката, която имаше възможността да пробва и разнообразни домашни мезета.  С тайно гласуване бяха определени -\" Винар на публиката\" и майстор на най-добра гозба. За приза \"Винар на публиката\" се пребори  Деян Славов, а победителите за най-добра гозба станаха Савка Георгиева, Милена Димитрова и Оксана Азманова. Празникът продължи с веселие и програмата на трио „Тенорите”.", "date": "2019.02.07", "title": "Жена стана \"Цар на виното\" в традиционния конкурс на домашните вина \"Винария 2019\" в Твърдица"}
{"url": "https://www.faktor.bg/bg/articles/kzp-rannite-rezervatsii-mogat-da-spestyat-do-50-ot-stoynostta-na-pochivkata-ni", "text": "При ранни резервации могат да се спестят до 50% от това, което бихме заплатили, ако изберем в последния момент. Прагматичният подход е да помислим отсега за летните си почивки, за да се възползваме от всички предимства на това планиране, напомни председателят на Комисията за защита на потребителите (КЗП) Димитър Маргаритов в Новините на TV+. Важно е, обаче да се уверим, че става дума за реална отстъпка заради ранното записване, а не за компромис с качеството, съобщиха от пресцентъра на КЗП. „Когато анализираме с какъв процент отстъпка закупуваме дадения туристически пакет, трябва да имаме предвид реалната цена. Защото, когато Ви примамят с много ниска цена, това по-скоро клони към заблуждаване. Но, когато имате възможност реално да се уверите, че стаята в нормални условия струва например 150 лв. на вечер, а при запазване четири месеца преди сезона, ще я вземете за 80 лв., това вече е нещо реално и си заслужава човек за обърне внимание на такава оферта”, коментира Маргаритов.  Един от недостатъците на ранното резервиране, е че невинаги можем да знаем кога ще имаме възможност да ползваме отпуск и при анулиране ще заплатим неустойки. „Но хората, които работят на постоянни трудови договори, имат график за отпуските през годината, биха могли да изберат още отсега мястото и времето, в което да почиват, защото – освен спестяването на пари, това им дава предимството в спокойна атмосфера да съпоставят повече различни оферти и да се спрат на най-подходящото за тях. Особено семействата с малки деца или хората със специални потребности могат много по-внимателно да анализират инфраструктурата на съответното място за настаняване и да се ориентират доколко са налице условията за нормално изкарване на почивката”, обърна внимание председателят на КЗП.  Има вероятност при отказ на резервацията потребителят да дължи цялата сума. Но това е информация, която трябва да е предоставена на клиента преди той да купи пакета. Сред предимствата на ранните резервации е това, че при тях не се изисква всичко да се плаща напред. „Възможно е и в последната минута да попаднете на нещо изключително изгодно, например защото някой с ранно записване е анулирал своята резервация в последния момент, но тогава обикновено се изисква 100% авансово плащане. Докато при ранните записвания обикновено се заплаща аванс от порядъка на 20-30% и ако впоследствие решите да не пътувате, в някои случаи това капаро може да бъде използвано като неустойка за провалената резервация”, каза Маргаритов. Той допълни, че съществува и хипотеза, в която при промяна на плановете и благоприятно стечение на обстоятелствата същият туроператор да предложи нещо по-изгодно. Председателят на КЗП подчерта, че в договорните отношения между потребителите и търговците е важно да има симетрия в правата и задълженията и на двете страни. „Ако ще платите капаро и впоследствие то ще бъде използвано като неустойка за това, че не сте отишли, трябва да бъде предвидено насрещно задължение за търговеца, ако по причини, които се дължат на него, той да Ви дължи същата такава сума за несъстоялата се по негова вина почивка”, обясни още Маргаритов.", "date": "2019.02.07", "title": "КЗП: Ранните резервации могат да спестят до 50% от стойността на почивката"}
{"url": "https://www.faktor.bg/bg/articles/evropeyskata-komisiya-prognozira-uskoryavane-na-ikonomicheskiya-rastezh-i-zabavyane-na-inflatsiyata-v-balgariya", "text": "Нарастването на реалния брутен вътрешен продукт (БВП) на България ще се ускори до 3,6 на сто през 2019 г. и ще остане на това равнище и през 2020 година, прогнозира Европейската комисия в зимните си икономически прогнози, публикувани днес.  Растежът на реалния БВП се забави през 2018 година, когато икономиката на България според оценките нарасна с 3,2 на сто спрямо 3,8 на сто предходната година. Основният фактор за това забавяне бе отслабването на износа заради намаленото външно търсене от големи търговски партньори в ЕС и от Турция, както и заради еднократни събития, специфични за страната, отбелязва Еврокомисията.  Тенденциите в националната икономика обаче бяха по-положителни, според европейските експерти. Растежът на възнагражденията продължи да подхранва частното потребление, а възстановеното използване на европейското финансиране осигури стимул за растеж на инвестициите. Данни от проучвания сочат увеличаване на поръчките и производството, което предполага, че БВП ще се възстанови през идните тримесечия.  Вътрешното търсене бе основният двигател на растежа през 2018 г. и се очаква да остане такъв и за 2019 и 2020 години, посочва ЕК. Затягането на условията на трудовия пазар и допълнителното увеличаване на заплатите в държавния сектор би трябвало да осигурят трайна подкрепа за частното потребление през текущата година. Частните и държавните инвестиции също се очаква да останат силни, благодарение на ниските лихви и европейското финансиране.  Моделът на растеж, наблюдаван в момента предполага, че външните шокове ще окажат сравнително слабо влияние, като се очаква износът да отбележи умерено възстановяване. Рисковете пред икономическите перспективи са низходящи и произтичат основно от вероятността за по-слабо търсене от основните пазари за износ.  Ценовият натиск се засили през 2018 година. Като цяло инфлацията достигна 2,6 на сто миналата година, което се дължи на поскъпването на енергията. Инфлационният натиск бе засилен от силното вътрешно търсене и поскъпването на необработените храни заради разочароващата реколта. Въпреки подкрепата от страна на силното търсене и високия растеж на възнагражденията, за 2019 г. се очаква инфлацията да се забави до 2,0 на сто основно в резултат на базови ефекти, след което да отслабне още до 1,8 на сто през 2020 година, прогнозира Еврокомисията.", "date": "2019.02.07", "title": "Европейската комисия прогнозира ускоряване на икономическия растеж и забавяне на инфлацията в България"}
{"url": "https://www.faktor.bg/bg/articles/tsska-se-razbra-s-lyubo-penev-pregovaryat-s-el-maestro-da-si-tragne", "text": "Ситуацията с треньорската смяна в Левски е на път да се повтори и в редиците на вечния съперник ЦСКА. След като Георги Дерменджиев дойде на \"Герена\", а Славиша Стоянович бе заменен, сега рокада се готви и на \"Армията\". От ЦСКА потвърдиха пред ТОПСПОРТ, че в момента клубът преговаря с настоящия наставник Нестор ел Маестро да напусне \"червените\". Неговото място ще бъде заето от Любослав Пенев. Преговори с бившия национален селекционер вече са били водени, като той дори е уточнил личните си условия. Нестор ел Маестро със сигурност ще претендира за значителна неустойка за предсрочното си освобождаване.", "date": "2019.02.07", "title": "ЦСКА се разбра с Любо Пенев, преговарят с Ел Маестро да си тръгне"}
{"url": "https://www.faktor.bg/bg/articles/deputat-stana-futbolen-sadiya-na-godinata", "text": "Министърът на младежта и спорта Красен Кралев връчи меча на победата – \"Черния рицар\" на съдия №1 за 2018 г. Николай Йорданов по време на 12-те годишни награди на Асоциацията на съдиите по футбол в България, съобщиха от Министерството на младежта и спорта. Министърът се обърна и към цялата съдийска общност. „Когато говорим за справедливост, трябва да си даваме сметка, че ролята на футболните съдии е изключително важна не само за даден мач, но и за целия спорт. Те трябва да създадат усещането за справедливост и в състезателите, и в тези, които си инвестират парите, и в тези, които наблюдават любимия спорт. Защото, ако усещането за справедливост е нарушено, тогава всичко губи смисъл. Тогава играта губи смисъл, тогава феновете не вярват и се отдръпват. Не случайно през изминалата година бях доста критичен към Вас. Каквото съм имал да кажа, съм го казвал“, допълни Кралев. Той пожела на реферите да бъдат обективни в предстоящите мачове, да стоят мъжки на терена и да не се поддават на внушения от щабовете на отборите, медиите и феновете. „Вършете работата си честно и достойно, защото няма да е пресилено да кажа, че бъдещето на футбола зависи и от Вас. Ако чувството за справедливост на феновете и участниците в този спорт е нарушено, всичко губи смисъл. Носите много голяма отговорност и Ви пожелавам грешките, които допускате да бъдат неволни, а не умишлени. Това е изключително важно“, завърши Кралев.", "date": "2019.02.07", "title": "Избраха футболен съдия на годината"}
{"url": "https://www.faktor.bg/bg/articles/bobi-mihaylov-aut-ot-izpalkoma-na-uefa", "text": "Президентът на Българския футболен съюз Борислав Михайлов не успя да запази мястото си в Изпълнителния комитет на УЕФА. Бившият вратар събра 22 гласа по време на провелия се в Рим 43-ти конгрес на Европейската футболна централа. Този вот му отреди предпоследното място, съобщава gong.bg.  Припомняме, че новият изпълнителен орган на УЕФА вече се състои от 8 членове, а не както бе досега 14. Единствената женска квота зае представителката на Франция Флоранс Хардуин. Президентът на БФС бе част от структурите на УЕФА още от времето на Мишел Платини. След последния Конгрес, сега обаче, Михайлов не успя да запази мястото си.   Междувременно по-рано без никаква интрига Александър Чеферин взе нов мандат. Той бе единствен кандидат за президентския пост на УЕФА. Рокади и в българския футболен елит. Очаква се Любослав Пенев да се завърне като треньор на ЦСКА, заменяйки Нестор Ел Маестро.", "date": "2019.02.07", "title": "Боби Михайлов аут от Изпълкома на УЕФА"}
{"url": "https://www.faktor.bg/bg/articles/ikonomika/bankata-na-angliya-britanskata-ikonomika-ne-e-gotova-za-brekzit-bez-sdelka", "text": "Британската икономика не е готова да излезе без сделка от ЕС следващия месец, заяви Марк Карни, губернаторът на Банката на Англия, съобщава АФП, цитирана от Нова телевизия. „Въпреки, че много компании засилват плановете за действия при непредвидени ситуации, икономиката като цяло не е подготвена за излизане без сделка”, каза Карни, след като централната банка намали очаквания икономически растеж. Централната банкова институция на Обединеното кралство намали прогнозата си от 1.7% на 1.2%, като обвини глобалното икономическо забавяне и Brexit. „Икономическият растеж на Великобритания се забави в края на 2018 г. и изглежда, че ще отслабва още през 2019 г.”, съобщиха от Английската банка. Те заявиха, че все пак ще запазят основния си лихвен процент на 0.75%. „Това забавяне отразява слабата дейност в чужбина и сериозния ефект от несигурността при Brexit в страната”, добави той. Настоящият прогнозиран растеж е най-слабият от поне десетилетие. Това доведе до понижение на курса на паунда. Като един паунд се търгува за 1.29 долара, а спрямо еврото за 1.14 евро. „Паунда се срина до своите най-ниски нива за почти три седмици,въпреки че реакцията на пазара е доста заглушена”, твърди аналитикът Дейвид Чийтхам.", "date": "2019.02.07", "title": "Банката на Англия: Британската икономика не е готова за Брекзит без сделка"}
{"url": "https://www.faktor.bg/bg/articles/ikonomika/biznes/blizo-800-sa-nelegalnite-prevozvachi-na-goriva-u-nas", "text": "Микробус със скрит бидон с нафта за продан, бус за хранителни стоки, пълен с гориво, както и камион с надпис „вода“, който съхранява и превозва газ. Това са част от случаите, на които проверяващите са се натъкнали по време на последната си акция, насочена към превозвачите на горива у нас. Това стана ясно по време на парламентарната комисия за наблюдение на приходните агенции и борба със сивата икономика и контрабандата. Оказва се, че за година и половина в България има около 800 нерегистрирани превозвачи на горива, на фона на 2166 регистрирани такива. „Ако има данъчна регистрация, това не означава, че има легална бензиностанция“, категоричен е Димитров. Според зам.-министъра на транспорта Ангел Попов е трудно да се отчете реална статистика за това какъв е действителният брой на нелегалните превозвачи на течни горива у нас.", "date": "2019.02.07", "title": "Близо 800 са нелегалните превозвачи на горива у нас"}
{"url": "https://www.faktor.bg/bg/articles/banev-zagrizhen-ot-aresta-prestoyat-mi-tuk-shte-struva-mnogo-skapo-na-darzhavata", "text": "Рано или късно ще осъдя държавата, моят престой в ареста ще струва много скъпо. Подготвям дела и в Страсбург, и в Брюксел\", заяви пред Апелативния специализиран съд бизнесменът Николай Банев, който заедно със съпругата си Евгения е обвинен в присвояване и данъчни престъпления за над 1,5 млн. лв. Той каза, че е изключително разтревожен от \"специалния подбор\" на свидетелите, който според него избирала прокуратурата. \"Естествено е да има доволни и недоволни след толкова години работа. Да има хора, които се опитват да щипват от пипера и солта на Баневи\", каза бизнесменът пред съда по повод оплаквания на негови бивши работници, че мизерстват. Според него \"Полимери\" няма и един лев задължения по приватизационния договор, а също и АКБ \"Форес\". \"Не мога да си представя такава страшна организирана престъпна група от майка, снаха и син, която извършва толкова голяма престъпна дейност, колкото тръби прокуратурата. Обвинението е смешно и жалко\", добави Банев, цитиран от \"24 часа\". \"Публично прокуратурата оповести, че в мои сметки има над 1 милиард лева. До ден днешен тя трябваше да получи информация от съответната банка или от Швейцария, но никой нищо не казва. Имам извлечение, от което става ясно, че такива пари никога не са преминавали през моя сметка\", заяви Банев.", "date": "2019.02.07", "title": "Банев \"загрижен\" от ареста: Престоят ми тук ще струва много скъпо на държавата"}
{"url": "https://www.faktor.bg/bg/articles/ivancheva-v-strahotno-nastroenie-pozira-s-drugata-podsadima", "text": "Политиката се е променила, не е така зелена, както искахме. Доста от нещата, които бяхме договорили в полза на гражданите, не са направени. Това обяви на влизане в съда днес отстраненият кмет на „Младост“ Десислава Иванчева. Този път тя бе в добро настроение и дори позира с другата обвиняема Биляна Петрова. „Хора, които са открили доста измами, които са актували доста общинска собственост, хора, които са били в полза на обществото, в момента са уволнени. За мен това е неправилно и грубо казано съмнително“, каза пред камерата на Канал 3 Иванчева. На днешното заседание съдът продължава да слуша СРС-та. „Няма да слушаме всички СРС-та, а само тези, където сме чули, че неточно е предаден звуковият файл\", добави Петрова.   Адвокатите на обвинените във взимане на подкуп в големи размери  Десислава Иванчева, Биляна Петрова и Петко Дюлгеров заявиха, че ще поискат от съда да допусне нови доказателства, както и да бъдат разпитани очевидци на ареста пред Спортното министерство, на служители от пицарията в съседство, както и ще поискат видеозаписи от камерите на пътна полиция в района.", "date": "2019.02.07", "title": "Обвинената в подкуп Иванчева в страхотно настроение: Политиката не е така зелена, както искахме"}
{"url": "https://www.faktor.bg/bg/articles/namerili-predsmartno-pismo-do-trupovete-na-martvite-sapruzi-v-shumen", "text": "При случая с откритите мъртви съпрузи има намерено предсмъртно писмо. Това заяви пред журналисти ст. комисар Ялчън Расим, директор на ОДМВР - Шумен, предаде репортер на Радио „Фокус“ - Шумен. „Мъжът е роден през 1932 година, а жената - 1934 година. Тя е била със здравословни проблеми. По двете тела има огнестрелни рани в областта на гърдите\", каза още ст. комисар Ялчън Расим. По думите му най-вероятно става въпрос за убийство и последващо самоубийство. „Открито е оръжието - законно притежавана ловна пушка. Двете тела са намерени днес, сигнал в полицията са подали роднини на възрастното семейство. Извършват се процесуално-следствени действия за установяване на причините и обстоятелствата за смъртта на двамата съпрузи\", добави ст. ком. Расим.", "date": "2019.02.07", "title": "Намериха предсмъртно писмо до труповете на мъртвите съпрузи в Шумен"}
{"url": "https://www.faktor.bg/bg/articles/izborniyat-kodeks-dopuska-udalzhavane-na-mandata-na-tsik", "text": "Централната избирателна комисия подготвя техническото задание за осигуряването на машинен вот на предстоящите през май избори за българските представители в Европейския парламент. На този етап няма окончателно решение на Народното събрание по внесените предложения за промени в Изборния кодекс, уточниха говорителите на ЦИК Камелия Нейкова и Александър Андреев. Няма да има дистанционно електронно гласуване на евроизборите, категорични бяха от ЦИК. От там припомниха, че Изборният кодекс допуска удължаване на мандата на сегашните членове на комисията, но дали ще има нов състав на ЦИК след 21-ви март ще реши законодателят.  От ЦИК прилагат закона такъв, какъвто е приет, обясни говорителката Камелия Нейкова, а на въпроса дали е възможно удължаване на мандата на сегашния състав: \"Ако Централната избирателна комисия продължи в този състав да осъществява правомощията си и след края на мандата, това е допустимо съгласно разпоредбите на Изборния кодекс\", отговори Нейкова. Вече тече подготовката на европейските избори в края на май, но тогава няма да има дистанционно електронно гласуване поради липса на система за идентификация. \"Технически няма как през май месец. Законодателят промени и срока за въвеждане на електронната идентификация с промяна в закона за българските лични документи: \"Не може да се изпълни самата разпоредба на закона в тази връзка, ако я няма електронната идентификация\" - допълниха Александър Андреев и Камелия Нейкова.  За промените в изборните правила в последния момент, които се готвят от парламента, говорителите казват, че това не е прецедент. Камелия Нейкова коментира пред БНР \"Би било по-добре по-рано да се приемат тези промени, за да може чисто организационно, не само Централната избирателна комисия, всички институции, които имат отношение към изборния процес, спокойно да могат да подготвят произвеждането на избори. На нашия състав не веднъж ни се е случвало да има промени в изборното законодателство в последния момент\".", "date": "2019.02.07", "title": "Изборният кодекс допуска удължаване на мандата на ЦИК"}
{"url": "https://www.faktor.bg/bg/articles/kiril-ananiev-podpisahme-aneks-s-bls-s-koyto-vazstanovihme-tsenata-na-edna-ot-osnovnite-klinichni-pateki-po-koyato-rabotyat-obshtinskite-bolnitsi", "text": "Подписахме анекс с БЛС, с който възстановихме цената на една от основните клинични пътеки, по която работят общинските болници. Това каза министърът на здравеопазването Кирил Ананиев в рамките на Комисията по здравеопазване в отговор на въпрос на народния представител от ПГ на „БСП за България“ проф. Георги Михайлов за финансирането на общинското здравеопазване.  „Безспорно общинските болници имат своето място в българското здравеопазване. Макар че начинът на управление на отделните общински болници е много различен“, допълни още министърът. „Имаше няколко проблема. Единият бе свързан с намалението на цената на една от основните клинични пътеки, по която те работят и имаше голямо недоволство. Мога да ви информирам, че току що завърши среща с БЛС и ние подписахме анекс, с който възстановихме цената на тази пътека. Тя беше намалена от 500 на 300 лв. Върнахме я на 500 лв. Тази пътека, първо, че е много важна за общините, второ наистина тя беше подценена и не отговаряше на реалните разходи по това лечение“, допълни министърът по отношение на клиничната пътека № 56. „Второто нещо, по което в момента разсъждаваме като мярка, която може да помогне за стабилизиране на финансовото състояние на общините, е, че тези дейности, които се финансират чрез методиката, ще ги преразгледаме днес и утре и ще предложим едно по-добро остойностяване на дейността, която се извършва. Това според мен ще създаде възможност на директорите на болниците да помогнат по отношение на осигуряване, ако не началната заплата на съответните специалисти да се постигне едно по-високо заплащане“, каза министърът. Той уточни, че се разсъждава върху възможността дали не трябва някои от болниците да се определят като защитени.", "date": "2019.02.07", "title": "Кирил Ананиев: Подписах анекс с БЛС, с който възстановихме работата на общинските болници"}
{"url": "https://www.faktor.bg/bg/articles/bombena-zaplaha-varna-samolet-letyasht-za-nitsa", "text": "Самолет, изпълняващ полет до Франция, беше принуден да се върне обратно на стокхолмското летище Арланда заради бомбена заплаха. Това съобщиха шведските спешни служби и полиция, цитирани от ДПА. Самолетът на Норвежките авиолинии със 169 души излетял за Ница, когато около 10.40 часа постъпила заплахата. \"Самолетът се върна, след като получи информацията за заплахата\", каза пред стокхолмския всекидневник \"Експресен\" говорител на шведските спасителни служби. След като кацнал в Стокхолм, самолетът \"Боинг 737\" останал паркиран на разстояние от сградите на терминала на летището, допълва БТА. Норвежките авиолинии разпространиха изявление, в което потвърдиха, че срещу полет DY 4321 е била отправена бомбена заплаха и \"от съображения за сигурност той се е върнал на Арланда\".", "date": "2019.02.07", "title": "Бомбена заплаха върна в Стокхолм самолет, летящ за Ница"}
{"url": "https://www.faktor.bg/bg/articles/prezidentat-otnovo-razkritikuva-pravitelstvoto-i-sravni-polozhenieto-vav-venetsuela-s-balgariya", "text": "За мен Европа е силна, защото е люлката на демокрацията и свободомислието. Европейската позиция не е тази, която поставя ултиматуми, а тази, която уважава правото и суверенитета, затова и ненамесата е основен принцип. А намесата в случая с Венецуела може да доведе до ескалация на напрежението в страната. Искам да ви уведомя, че само ден след моята позиция за Венецуела Гутериш направи същия призив като мен за ненамеса\". Това заяви пред журналисти държавният глава Румен Радев. \"Българското правителство няма собствена позиция, така че няма с кого и какво да обсъждам. Аз изпратих моята позиция много добре аргументирана и виждате, че за пореден път правителството се скри зад колективната безотговорност. И още нещо, което е важно според мен. Странно е защо Министерството на външните работи ме търси за съгласуване на една преписана позиция, а не ме търси за много по важни въпроси, касаещи националния интерес, като Договора за добросъседство с Македония, например'', каза още Радев. ,,Когато правителството публично представи мотивите, според мен то трябва да бъде по-внимателно. Защото там има тежка, остра, политическа, социално-икономическа и хуманитарна криза, криза на сигурността. Смятам, че много лесно българските граждани може да направят аналогия с положението в България. То е същото като тук, което се дължи на действията на правителството. Там има мигрантска криза, тук също имаме мигрантска криза'', обяви още президентът. Румен Радев коментира също така и състоянието на съвременната армия. ,,Предизвикателствата остават модернизацията и развитието на съвременните отбранителни способности. Това са сложни процеси. Видяхме какъв е ефектът, когато политиците грубо и некомпетентно се вклиняват в едни ясно регламентирани процеси. Виждаме какво се случва с другите проекти. В момента има пълна неяснота по отношение на финансирането на другите два проекта след финансовото приключение, в което ни вкараха политиците по отношение на изтребителите'', посочи върховният главнокомандващ. ,,Българската войска много пъти е спасявала българската държава, докато политици неведнъж са я проваляли. Днес летците ни от години са поставяни в унизително положение от политиците. В тази връзка се надявам премиерът да пази приятни спомени от стотиците часове на борда на военнотранспортните самолети и хеликоптери на Военно-въздушните ни сили'', заяви още държавният глава.", "date": "2019.02.07", "title": "Радев сравни България с Венецуела"}
{"url": "https://www.faktor.bg/bg/articles/ukrayna-zakrepi-v-konstitutsiya-na-kursa-si-kam-vlizane-v-es-i-nato", "text": "Върховната рада утвърди измененията в Конституцията на Украйна, които закрепят курса на страната към влизане в Европейския съюз и НАТО, предава РИА Новости, цитирана от \"Фокус\". Това решение бе подкрепено от 334 депутати при необходими минимум 300 гласа. Също така в Закона се предлага от предишните положения на Основния закон нормата, която даваше правови основания за базирането на руския Черноморски флот в Крим. Сега Законът трябва да бъде подписан от президента Петро Порошенко и той ще влезе в сила на следващия ден след публикуването му в Държавен вестник. РИА Новости отбелязва, че предложенията за изменение на Конституцията са внесени от Порошенко. Те фиксират „избора на Украйна и нейното място като член на европейското семейство“, а също така интеграцията на страната в НАТО. Към този политически курс трябва да се придържат президента, кабинета на министрите и Радата. През ноември м.г. парламентът прие законопроекта на първо четене. Германският посланик в Киев: Бързото влизане в ЕС е нереалистично Както заяви посланикът на Германия в Украйна Ернст Райхел, не си струва Киев да разчита на бързо влизане в ЕС и НАТО. „Бързото влизане на Украйна в НАТО или ЕС е нереалистична перспектива. Чака ви дълъг и труден път. На Украйна ще й се наложи да направи изключително много, за да се подготви за статута на кандидат за влизане в двете организации“, заяви Райхел в интервю пред изданието „Европейска правда“. При това той нарече популизъм обещанията на кандидат-президентите за незабавно постигане на членство в ЕС и НАТО в случай на победа. Отказ от извънблоковия статут През декември 2014 година Върховната рада внесе изменения в два закона, с което се отказа от статута на извънблокова държава. При това бившият генерален секретар на Алианса Андерс Фог Расмусен отбелязваше, че за влизане в НАТО, Киев ще трябва да отговори на редица критерии, изпълнението н а които ще отнеме много време. Експерти предполагат, че Киев няма да може да претендира за членство в НАТО в близките 20 години. Европейският комисар по разширяването Йоханес Хан също така заяви, че да се говори за членство на Украйна в Съюза в близките години е нереалистично.", "date": "2019.02.07", "title": "Украйна закрепи в Конституцията  курса си  към ЕС и НАТО"}
{"url": "https://www.faktor.bg/bg/articles/frantsiya-otzova-poslanika-si-v-rim", "text": "Министерството на външните работи на Франция(Ке д`Орсе)  отзова посланика си в Рим Кристиян Масе. Нотата е изключително рязка. Посланикът е извикан в Париж за консултации след серия от „провокации“ от страна на управляващото в Италия правителство, които са без прецедент в следвоенната история\" предава ANSA. „В продължение на няколко месеца Франция бе обект на многократни обвинения, неоснователни атаки и странни претенции\", се казва в изявление на министерството. Напрежението между Франция и Италия започна да се засилва от юни миналата година насам, когато „Движение 5 звезди“ и „Лига“ съставиха управляващата коалиция в Рим. Последният от серия инциденти бе във вторник, 5 февруари, когато вицепремиерът на Италия Луиджи ди Майо проведе среща с представители на движението на „жълтите жилетки“ , протестиращи срещу правителството на френския президент Еманюел Макрон. Срещата се състоя край Париж.", "date": "2019.02.07", "title": "Франция отзова посланика си в Рим"}
{"url": "https://www.faktor.bg/bg/articles/petro-poroshenko-skopie-razbi-balkanskite-planove-na-moskva", "text": "Скопие разби плановете на Москва за дестабилизация на Балканите, каза украинският президент Петро Порошенко, редаде киевската медия УНИАН. Според държавния глава властите в Македония са показали твърдост. \"Балканската страна извървя тежък път в решаването на повече от 20-годишния проблем с Гърция за името Македония, но тя го извървя. Тези жертви се увенчаха с успех вчера\", заяви още той, визирайки подписването на Протокола за присъединяването на Република Северна Македония към НАТО. \"С този документ бе сложен край на плановете на Москва да дестабилизира Балканския полуостров\", посочи още президентът на Украйна пред депутатите в страната си. Думите на Порошенко бяха произнесени малко преди парламентът в Киев да приеме важно решение. Върховната рада днес одобри промяна в конституцията, която утвърждава евроатлантическата ориентация на страната. \"Днешният ден е исторически за всички нас\", заяви лидерът на бившата съветска република след гласуването.", "date": "2019.02.07", "title": "Петро Порошенко: Скопие разби балканските планове на Москва"}
{"url": "https://www.faktor.bg/bg/articles/novini/balgariya/segashnata-tsik-mozhe-da-prodalzhi-da-raboti-i-sled-kraya-na-mandata-si", "text": "\"В Изборния кодекс се съдържа наредба, която определя реда за сформиране на състава на Централната избирателна комисия и това не зависи от комисията. Дали ще има нов състав на ЦИК за европейските избори през май, зависи от законодателя\", заяви говорителят на Комисията Камелия Нейкова. По думите й, удължаване на мандата на комисията няма да е прецедент в историята. Централната избирателна комисия вече работи за подготовката на предстоящите избори за европарламент през май, заявиха още от институцията. По информационната кампания се работи съвместно с бюрото на Европейския парламент в България.  През май месец няма се гласува електронно, тъй като системата за вота не е синхронизирана с тази за идентификация, което е задължително по закон. От ЦИК смятат, че предложените от тях промени трябва да се приемат възможно най-рано от парламента, за да се избегнат организационни пречки за институциите, които работят за осъществяване на евроизборите през май.", "date": "2019.02.07", "title": "Сегашната ЦИК може да продължи да работи и след края на мандата си"}
{"url": "https://www.faktor.bg/bg/articles/novini/balgariya/posvetiha-ubiystvoto-na-nevazmozhnoto-na-boyan-petrov", "text": "На рождения ден на алпиниста Боян Петров (7 февруари) в негова чест ще бъде представена книга на легендата в алпинизма Райнхолд Меснер. Сборникът със статии \"Убийството на невъзможното\" събира над 30 публикации, в които известни катерачи от цял свят дискутират темата за предела в алпинизма. Една от тях е статията на Боян Петров, на когото Меснер посвещава цялата си книга. \"Боян не загина. Той остана завинаги в подножието на Шиша Пангма\", каза д-р Петър Берон от Националния природонаучен музей. Сборникът вече е публикуван и у нас, благодарение на съпругата на Боян Петров - Радослава Ненова.  Представянето ще бъде от 18.30 часа днес в зала \"Проф. Марин Дринов\" на БАН. \"За мен е удоволствие да чета за българин, който ходи по осемхилядниците така, както по родните планини. Той беше изключително целеустремен. Когато се случи това на Шиша Пангма, бях поразен\", коментира алпинистът Дойчин Василев пред Bulgaria ON AIR.", "date": "2019.02.07", "title": "Посветиха \"Убийството на невъзможното\" на Боян Петров"}
{"url": "https://www.faktor.bg/bg/articles/rumen-gechev-1-3", "text": "Това каза депутатът от БСП Румен Гечев, вицепремиер в правителството на Жан Виденов.  Трябва да бъде избран нов състав на ЦИК.   Аргументът, че този състав е опитен, не издържа, защото и депутатите могат да кажат така, да няма избори и те да са в парламента 1000 години. Няма такова нещо.  Господа управляващи, изпълнете закона, иначе изборите няма да бъдат признати. Конституцията е над всички нас. Законите са, за да бъдат изпълнявани, а управляващите мачкат законите. Казват ни: \"Оставете ни да продължим с шменти-капелите\", каза още Румен Гечев. \"В изказването на премиера има нещо, с което трябва да се съгласим, и нещо, което е странно\", каза Румен Гечев по повод думите на министър-председателя Борисов който в началото на правителственото заседание тази седмица обяви, че започва 24-часово онлайн наблюдение на движението на горивата. Това, с което трябва да се съгласим, е че най-после трябва да има проследяване. Странно е, че говори басни, след като само за година от контрабанда на горива държавата губи над 1 млрд. лева, заяви Гечев. Управляващите предложиха изменение в закона през 2017 година, но вече сме февруари 2019 година и чак сега имаме намерение, че ще се проследява. Дано, добави той. Съгласно директивата на Европейския съюз минималният акциз на горивата е 359 евро, а България се е залепила на дъното и тук е 363 евро. Ако с крайната цена сме на добро ниво, близо до нас има страни с близо двоен акциз. У нас лъвският пай се прибира от продавачите, а в много други страни в Европейския съюз държавата прибира лъвския пай, подчерта депутатът от БСП. Няма как държавата да привиква търговци и да им казва да намаляват цените, работата на държавата е да регулира пазара, но изкривяване има още с акциза. Сръбската рафинерия в Ниш е с капацитет почти наполовина от нашата, но отчита годишна печалба от над 280 млн. евро. У нас \"Нефтохим\" не е платила нито стотинка данък печалба. Сивата икономика е навсякъде – и в производителите, и в разпространителите, посочи Гечев. По думите му промените в Закона за горивата противоречат на здравия разум. Управляващите разбраха това още на следващия ден, след като приеха промените, и започнаха да дупчат закона като швейцарско сирене. Как ще накарате например една машина, която копае под земята, да ходи да зарежда на бензиностанция, попита социалистът.", "date": "2019.02.07", "title": "Румен Гечев плаши: Изпълнете закона, иначе изборите няма да бъдат признати"}
{"url": "https://www.faktor.bg/bg/articles/novini/svyat/tramp-oponentite-mi-otkachiha", "text": "Американският президент Доналд Тръмп реагира гневно срещу демократите за разследването на отношенията му с Русия, заявявайки, че неговите опоненти \"са откачили\". Той каза, че разширяването на разследването от страна на комисията за разузнаване в Камарата на представителите на демократите е безпрецедентно. Конгресменът Адам Шиф, който ръководи комисията, заяви, че ще разгледа подозренията за тайно споразумение между Тръмп и Русия, както и по-широки твърдения за финансови злоупотреби в кръга на Тръмп. Влиятелната комисия ще работи успоредно с вече доста напредналото разследване на специалния прокурор Робърт Мълър за предполагаеми връзки между Тръмп и руски агенти по време на предизборната му кампания през 2016 г. \"Конгресменът Адам Шиф обявява, след като е намерил нула тайни споразумения с Русия, че ще разгледа всеки аспект от моя живот, както финансов, така и личен, въпреки че няма причина да се прави така. Преди никога не се е случвало“, написа Тръмп. Тръмп редовно декларира своята невинност, твърдейки, че разрастващото се разследване, което включва и разследвания на федералните прокурори в ню Йорк, е политически мотивирано. Все пак Мълър повдигна обвинения срещу шестима души , свързани с Тръмп, за тайните договорки с Русия.", "date": "2019.02.07", "title": "Тръмп: Опонентите ми \"откачиха\""}
{"url": "https://www.faktor.bg/bg/articles/severin-krasimirov-e-vmenyaem-predavat-go-na-sad-za-iznasilvaneto-i-ubiystvoto-na-viktoriya", "text": "Окръжна прокуратура - Русе ще внесе обвинителен акт срещу Северин Красимиров и ще поиска налагане на най- тежките наказания за извършените от него на 06.10.2018 г. в гр. Русе две престъпления - изнасилване на Виктория Маринова, представляващо особено тежък случай и убийството ѝ, извършено по особено мъчителен начин за пострадалата и с особена жестокост, съобщиха от пресцентъра на държавното обвинение. Окръжната прокуратура в Русе назначи петорна комплексна съдебно медицинска психологична и психиатрична експертиза на обвиняемия, заключението на която сочи категорично, че Северин Красимиров е вменяем и може да носи наказателна отговорност за извършеното. Красимиров е с лека умствена изостаналост и е емоционално нестабилна личност – импулсивен тип, но може да разбира свойството и значението на извършеното и да ръководи постъпките си. Той е без фундаментални разстройства в базисни сфери от психичната дейност, които да нарушават основните му психични годности, поради което може да участва в наказателния процес и да разбира смисъла и значението на извършваните следствени действия и да разбира смисъла на наложеното наказание. Главният прокурор Сотир Цацаров разпореди вземането на досъдебното производство на специален надзор и по него се извършват интензивни следствени действия от екип от прокурори. До момента са разпитани 30 свидетели и са назначени 19 експертизи. Извършени са множество първоначални и допълнителни огледи на местопрестъплението и на веществени доказателства, както и претърсвания и изземвания. Изискани и получени са справки от мобилните оператори и медицинска документация. В изпълнение на издадената от ОП Русе Европейска заповед на разследване, прокуратурата във Федерална Република Германия извърши освидетелстване на Северин Красимиров и изготвените протоколи и фотоалбуми за това следствено действие са получени в прокуратурата. С оглед изложеното в протокола състояние на обвиняемия и установените по него следи от наранявания, Окръжна прокуратура- Русе назначи съдебно медицинска експертиза, която да даде отговор на въпроса дали е възможно установените наранявания да са получени в резултат на оказана от жертвата съпротива. Припомняме, че извършителят на деянията бе задържан в изпълнение на издадена от прокуратурата Европейска заповед за задържане в Германия и бе преведен в страната ни. С определение на Окръжен съд – Русе на Северин Красимиров е определена мярка за неотклонение „Задържане под стража“.", "date": "2019.02.07", "title": "Северин Красимиров е вменяем, предават го на съд за изнасилването и убийството на Виктория"}
{"url": "https://www.faktor.bg/bg/articles/bashta-na-dve-detsa-se-samozapali", "text": "Баща на две деца от Рила се самозапали, като се заля с бензин и драсна клечката, отчаян от беднотията, след като повече от две седмици семейството му преживявало само на постен ориз. По спешност е транспортиран в клиниката по изгаряния в „Пирогов”, предава struma.bg. Във вторник вечерта в 20.20 ч. е получен сигнал на тел. 112 в Спешен център – Рила, че 48- годишен мъж се е самозапалил в двора на къщата си. При пристигането на място дежурният  медикустановил, че съпругата и сестрата  успели да го загасят. Те го съблекли и го наметнали с одеяло. Като видял доктора и разбрал, че ще дойде и полиция, обгорелият мъж избягал в гората над къщата си. След около час сам отишъл в Спешния център в Рила, като извървял пеша близо километър. Ето какво разказа лекарят за инцидента: “След като получихме сигнал от 112, че мъж се е самозапалил, веднага с линейката тръгнах за адреса. Там заварих гол мъж, загърнат с одеяло и целият в мехури от тежки изгаряния по цялото тяло. Като разбра, че ще дойде и полиция, той избяга в гората над къщата си. Семейството живее в голяма мизерия. В една стая живеят той  със съпругата му и двамата им синове, на 11 и 12 г., сестра му, нейният приятел и родителите му. Аз си тръгнах, в тъмното няма как да го открия в гората. След около час мъжът дойде сам в Спешния център, целият в мехури от изгарянията. Извървял е пеша близо 1 км. Умът ми не го побира как е успял с изгаряния от 20-30% да извърви такова разстояние. Пред очите на дежурния персонал носът му започна да се разпада. От тялото му течеше телесна течност, грозна гледка. Такова нещо не съм виждал в лекарската си практика до момента. Докато го транспортирах до болница в Благоевград, го попитах защо е решил да се самозапали, а той ми отговори: “На ръцете ми лежат 7 души. Нямам постоянна работа. Трепя се по цял ден, където ме повикат. Работя като вол, а повече от 2 седмици вкъщи се яде само постен ориз. Не издържам повече!”, разказа доктора От Спешен център – Благоевград обгорелият мъж е транспортиран по спешност в клиниката по изгаряния в „Пирогов”.", "date": "2019.02.07", "title": "Баща на две деца се самозапали"}
{"url": "https://www.faktor.bg/bg/articles/obshtestvo/zakon-i-red/prokuraturata-poiska-4-g-zatvor-za-ognyan-donev-za-ukrivane-na-danatsi", "text": "Четири години затвор поиска прокуратурата за бизнесмена Огнян Донев, подсъдим за укриване на данъци.  Процесът срещу Донев и финансовия директор \"Софарма\" Борис Борисов започна преди три години, а обвиненията на двамата са за престъления, извършени през 2006-2007 година.  Делото приключва едва сега на първата съдебна инстанция заради сложните счетоводно-икономически експертизи, отбелязва БНР.  След финалните пледоарии на адвокатите по делото се чака и присъдата на Софийския градски съд.", "date": "2019.02.07", "title": "Прокуратурата поиска 4 г. затвор за Огнян Донев за укриване на данъци"}
{"url": "https://www.faktor.bg/bg/articles/obshtestvo/zakon-i-red/apelativniyat-sad-sashto-othvarli-iska-na-ministerstvoto-na-kulturata-za-neustoyka-po-remonta-na-largoto", "text": "Тричленен състав на Апелативен съд – София с председател Галина Иванова и членове Васил Христакиев и Светла Станимирова потвърди определението на Софийски градски съд (СГС), с което не е уважена претенцията на Министерството на културата за изплащане на неустойка от изпълнителя на ремонта на Ларгото заради забавена работа, съобщава \"Правен свят\". От решението на апелативните съдии от 7 февруари 2019 година става ясно, че комисията по приемането на строежа, която през януари 2016 година е приела Ларгото без никакви забележки дори е записала в документите си следното:\"Приемаме, че строежът е изпълнен съгласно одобрените инвестиционни проекти, заверената екзекутивна документация, изискванията към строежите по чл.169,ал.1 и 3 от ЗУТ, условията на договорите за строителство и че наличната строителна документация в достатъчна степен характеризира изпълненото строителство. НЯМА недостатъци; НЕ Е НЕОБХОДИМО определяне на срок за отстраняване на недостатъци.\" В решението е записано още, че работата по обекта наистина е спирана общо 59 пъти, но това е ставало по взаимно споразумение между министерството и изпълнителя. Именно поради факта, че Министерството на културата е приело обекта без никакви забележки и дори е записало тези обстоятелства в Акт 15, въззивните съдии потвърждават в цялост решението на първата инстанция по делото. \"Доколкото в Акт обр.15 от 25.01.2016 г. не са направени констатации за неизпълнени работи, респ. за некачествено изпълнение, съдът приема, че възложената с процесния договор работа е била изпълнена поне \"до степен на съществено завършване\" съобразно уговореното в чл.47,ал.1 от Договора, както и че изпълнението на поръчката е било прието от възложителя без възражения – чл.264 ЗЗД\",пише в решението на въззивните съдии. Съдиите Иванова, Христакиев и Станимирова също така осъждат Министерството на културата да заплати на изпълнителите на ремонтните дейности на Ларгото общата сума от 48 135 лв. за съдебни разноски. Решението подлежи на обжалване пред Върховния касационен съд в едномесечен срок от връчването му на страните. Ремонтът на Ларгото стана повод за мащабен политико-корупционен скандал, придобил известност като аферата \"Ало, Банов съм\". Обвиняемата за получаване на пари от КТБ депутатка от БСП Елена Йончева изнесе на нарочна пресконференция аудиозаписи на разговори, в които настоящият министър на културата Боил Банов, но по времето, в което е бил заместник-министър, води преговори по телефона с представител на фирмата изпълнител на Ларгото. Според Йончева Банов е спестил на строителната фирма плащането на 700 000 лв. неустойка. Банов отхвърли тези твърдения и изтъкна в своя защита именно заведеното дело, което Министерството на културата губи на втора съдебна инстанция. Специализираната прокуратура започна проверка по изнесените данни на място в културното ведомство, като обяснения бяха снети от министъра и от депутатката, която междувременно изпрати данните за злоупотребите до Европейската служба за борба с измамите ОЛАФ, тъй като ремонтните дейности по Ларгото са извършвани с пари от Оперативна програма \"Регионално развитие\". До момента от държавното обвинение не са изнесли информация за хода на проверката и дали има данни за извършени престъпления от длъжностни лица.", "date": "2019.02.07", "title": "Апелативният съд също отхвърли иска на Министерството на културата за неустойка по ремонта на Ларгото"}
{"url": "https://www.faktor.bg/bg/articles/liderat-na-leybaristite-korbin-izlozhi-iskaniyata-si-za-brekzit-v-pismo-do-tereza-mey", "text": "Джереми Корбин, лидерът на основната британска опозиционна Лейбъристка партия, написа писмо до премиера Тереза Мей и в него той изложи желанията си, в замяна на чието изпълнение би подкрепил плана на правителството в Лондон за Брекзит, предаде Асошиейтед прес. В писмото Джереми Корбин отново иска постоянно членство на Обединеното кралство в митническия съюз, което Мей нееднократно отхвърли като възможност. Лидерът на лейбъристите заявява, че Мей няма да получи подкрепата му само със спечелване на отстъпки от Брюксел по проблема с ирландската граница. Той посочва, че иска \"митническо сближаване със съюза, общи външни мита и споразумение за търговската политика, което да предвижда Великобритания също да има глас при всякакви бъдещи търговски споразумения на ЕС\". Позицията на Корбин е разочароваща за някои депутати от Лейбъристката партия, които се надяваха, че той ще подкрепи призивите да бъде организиран втори референдум за Брекзит, отбелязва Асошиейтед прес.", "date": "2019.02.07", "title": "Лидерът на лейбъристите Корбин изложи исканията си за Брекзит в писмо до Тереза Мей"}
{"url": "https://www.faktor.bg/bg/articles/simeonov-za-romite", "text": "Концепцията на Красимир Каракачанов за проблема с несоциализираните цигански групи е заложена в програмата на НФСБ. Това каза лидерът на НФСБ Валери Симеонов във връзка с Концепцията за решаване на проблема с несоциализираните цигански групи, публикувана от Красимир Каракачанов, предаде агенция „Фокус“. „Не съм се запознал детайлно. Най-общо погледнах върху тази програма - това са заложените неща в програмата на НФСБ, след това в Патриотичния фронт. Основните пунктове са тези: образованието, гетата, раждаемостта, деца раждат деца. Не мога да говоря детайлно, защото не съм запознат“, заяви още Симеонов.  Той посочи, че не му харесва нещо, че се подчертава, че е за циганския етнос. \"От същите недъзи страдат и други етноси, включително и представители на нашия“, заяви още Симеонов.  Всичко, за което се говори в концепцията на Красимир Каракачанов, е на НФСБ - едно към едно преписана, каза заместник-председателят на НФСБ Валентин Касабов. Той уточни, че текстовете са в програмата на НФСБ от 10 години с малки изключения.  „Ромите могат да бъдат интегрирани успешно в обществото, само ако имат нужното образование и им създадем трудови навици. И най-важното – ако спрем да им втълпяваме, че имат само право. Трябва да разберат, че имат и задължения към българската държава“. Това заяви пред БНР вицепремиерът и лидер на ВМРО Красимир Каракачанов относно Концепцията му за интеграция на ромите.  За 25 години процентът на несоциализираните представители на ромите се увеличи многократно, отбеляза той. По думите му проектът му за Концепция за интеграция на ромите е качен във фейсбук страницата му, за да бъде обсъден и много хора да си кажат мнението по него.  „Намерението ми е, като минат 10-тина дни, през които ще тече такова обсъждане, с ресорните министри в тази област, от които зависи интеграцията на това население, а именно министерствата на образованието, социалната политика, регионалното развитие, правосъдието и вътрешните работи – с моите колеги тези неща детайлно да ги отработим и тогава да ги внесем за гласуване в Министерския съвет. Предишните концепции предлагаха наливане само на едни пари и даване на извънредни права. Ефектът от тях какъв е? През 2013 г. малолетните майки бяха 843, през 2017 г. те са 3200. Къде виждате интеграцията?“, обясни вицепремиерът\".", "date": "2019.02.07", "title": "НФСБ: Концепцията на Каракачанов за ромите е взета от нашата програма"}
{"url": "https://www.faktor.bg/bg/articles/mvr-preduprezhdava-che-i-tehniyat-sayt-mozhe-da-e-vremenno-nedostapen", "text": "От МВР предупреждават, че и техният сайт може да бъде временно недостъпен. Причината е техническа профилактика, която ще започне след 17.30 часа на 7 февруари, съобщиха от МВР. Освен временните затруднения в достъпа до сайта на МВР, може да има и проблем при ползването на предоставяни електронни услуги. От ведомството, ръководено от Младен Маринов, поднасят извинения за евентуално причинени неудобства.", "date": "2019.02.07", "title": "МВР предупреждава, че и техният сайт може да е временно недостъпен"}
{"url": "https://www.faktor.bg/bg/articles/samolet-izletya-ot-stokholm-za-nitsa-no-vednaga-se-varna-obratno", "text": "Пътническият самолет Boeing-737, който трябваше да лети от Стокхолм до Ница, се върна обратно в Стокхолм, след заплаха, че на борда има взривно устройство. Това съобщи 360tv.ru, позовавайки се на шведското издание Dagens Nyheter, цитирано от Петел.бг.  Самолетът със 169 пътници на борда е излетял от Стокхолм в 10:09 местно време. Заповедта от военновъздушните сили и спасителния център към екипажа да се върне обратно е получена в 10:39 местно време. Стокхолмската полиция разучава постъпилата информация за заплахата. Специалните служби и граничните служители също работят по въпроса.", "date": "2019.02.07", "title": "Военновъздушните сили спешно върнаха излетял самолет от Стокхолм за Ница"}
{"url": "https://www.faktor.bg/bg/articles/bryuksel-i-london-se-sporazumyaha-za-prodalzhavane-na-pregovorite-za-brekzit", "text": "Председателят на Европейската комисия Жан-Клод Юнкер и министър-председателят на Обединеното кралство Тереза Мей се споразумяха за продължаване на преговорите за излизане на Великобритания от структурите на Общността, предава AFP, като допълва, че двамата са описали срещата си като „силна“. Преговарящият от страна на ЕС Мишел Барние ще се срещне в понеделник в Страсбург с министъра на Лондон за Брекзит Стивън Баркли, а Мей и Юнкер ще се съберат за нови разговори отново преди края на февруари, разкри говорител на ЕК.", "date": "2019.02.07", "title": "Брюксел и Лондон се споразумяха за продължаване на преговорите за Брекзит"}
{"url": "https://www.faktor.bg/bg/articles/kanadski-diplomati-sadyat-stranata-si-za-21-mln-dolara-za-misteriozni-ataki-v-kuba", "text": "Група канадски дипломати съди правителството на страната за 21,1 млн. долара, след като са пострадали от мистериозна болест в Куба, съобщава БиБиСи. Групата от 14 души, включително членовете на семействата на дипломатите, коментират, че на Канада и отнело твърде много време, за да ги предупреди, евакуира и да ги лекува. Причината за болестта е неизвестна, но Канада отхвърли идеята за \"звукова атака\" на посолството си. \"По време на кризата, Канада омаловажаваше сериозността на ситуацията, съхраняваше и прикриваше критична информация за здравето и безопасността и даваше невярна, подвеждаща и непълна информация на дипломатическия персонал\", съобщават в изявление дипломатите.  \"Жена ми вече не е същата. Тя има пропуски в паметта си, главоболие, проблеми със слуха. Вдига телефона, за да се обади, но забравя защо, влиза в стаи без причина\", коментира дипломат пред канадска телевизия. Според телевизионния канал CBC, служителите в канадското посолство започват да изпитват симптоми на така наречения \"синдром на Хавана\" през пролетта на 2017 г. Няколко семейства впоследствие са преместени от Хавана, но до април 2018 г. Канада продължава да изпраща нови служители в Куба, въпреки предупрежденията от американски им колеги, които са получили подобни оплаквания. САЩ изтеглиха по-голямата част от персонала си от страната през септември 2017 г. и заявиха, че са засегнати 21 служители на посолството. На пресконференция във Вашингтон министърът на външните работи на Канада Кристия Фриланд заяви, че е запозната със съдебния процес. \"Няма да коментирам спецификата, но искам да повторя, че се срещнах с някои от тези дипломати и, както казах на тях, тяхното здраве и безопасност трябва да бъде наш приоритет.\" Куба нееднократно отрича участието си в инцидента и категорично отхвърля участието на Хавана в тези инциденти с чуждестранни дипломати. Външният министър на страната Бруно Родригес заяви, че твърденията на САЩ са \"политическа манипулация\", целяща да навреди на двустранните отношения.", "date": "2019.02.07", "title": "Канадски дипломати съдят страната си за 21 млн. долара за мистериозни атаки в Куба"}
{"url": "https://www.faktor.bg/bg/articles/lavrov-shte-oglavi-delegatsiyata-na-moskva-za-myunhenskata-konferentsiya-po-sigurnostta", "text": "Министърът на външните работи на Руската федерация Сергей Лавров ще оглави делегацията на Москва за Мюнхенската конференция по сигурността. Това обяви говорителят на руското външнополитическо ведомство Мария Захарова, предава TACC. „На 15 и 16 феврури Лавров ще участва в работата на заседанието на Мюнхенската конференция по сигурността в качеството си на ръководител на руската делегация“, разкри Захарова, цитирана от \"Фокус\". Не се привеждат други подробности за руското участие в ежегодния форум.", "date": "2019.02.07", "title": "Лавров ще оглави делегацията на Москва за Мюнхенската конференция"}
{"url": "https://www.faktor.bg/bg/articles/fenomenat-falshivi-sotsiologicheski-agentsii-e-chast-ot-problema-za-falshivite-novini", "text": "Феноменът фалшиви социологически агенции е част от по-големия проблем за фалшивите новини. Това каза пред \"Хоризонт\"  на БНР социологът от \"Алфа рисърч\" Боряна Димитрова. В разговор, посветен на псевдосоциологията тя изтъкна, че „най-големият грях и най-голямата опасност от този тип изследвания е, че те всяват съмнения във всеки и във всичко\".  \"Напрежението, хаосът, несигурността в обществото е най-големият грях на подобна информация\", подчерта Димитрова. Тя коментира появата на агенция „Барометър“ – България, която има Фейсбук страница, водеща към празен сайт и невъзможността да се установи контакт с когото да било. \"Това е поредният казус в нашата 20-годишна практика. През годините са се появявали много такива агенции-фантоми.\" Според социолога трите съществени белега на псевдоагенциите се припокриват с характеристиките на фалшивите новини. Първо имаме анонимен източник, зад който не стои конкретно лице, посочи Боряна Димитрова: „Анонимен източник без лице, без биография, без идентичност. Ние не срещаме тези хора нито на конференции, нито в университетите, нито в бизнеса.“ Втори важен белег на фалшивите агенции е излизането от анонимното пространство на фейсбук страницата и преминаването в мейнстрийм медиите, не само в жълтите, но и в основните медии - „защото данни на подобни агенции се тиражират в много медии“. Пагубното въздействие на фалшивите данни е същото като на фалшивите новини Според Боряна Димитрова, както журналистите проверяват традиционните си източници на информация, така трябва да проверяват и източниците на социологически данни. „Ако журналистиката е недобросъвестна и цитира данни, въпреки че не знае кой стои зад тях, тогава пагубното въздействие на тези фалшиви данни ще е същото, както и на фалшивите новини.“ И третият елемент – макар да не са решаващи, тези фалшиви данни могат да имат съществено влияние - „върху формирането на мнението, върху избора за кого да гласуваш, върху социалното познание.“ Фалшивите данни са примамливи, защото е трудно разобличаването им \"Именно фактът, че социологическите данни са обобщени данни, а не индивидуални данни, прави толкова примамливо разпространението на тези фалшиви данни, защото никой не може директно да ги изобличи“, заяви Боряна Димитрова. Основният негативен ефект идва от това, че те поставят под съмнение всеки и всичко – точно като фалшивите новини, отбеляза тя. „В момента, в който вие наситите пространството с фалшиви данни, тогава започва един хаос, едно брожение, една дезориентация на хората какво реално се случва.“ Категорично трябва да има регистър на социологическите агенции, смята Боряна Димитрова. Една професионална асоциация в подобни случаи на фалшиви агенции може да има само етична роля, тя не може да санкционира, но е редно да реагира, когато забележи подобни неща, допълни Мила Минева, член на УС на Българската социологическа асоциация и преподавател по социология в Софийския университет.", "date": "2019.02.07", "title": "Боряна Димитрова: Феноменът фалшиви социологически агенции е част от проблема за фалшивите новини"}
{"url": "https://www.faktor.bg/bg/articles/dimitar-dimitrov-bsp-razchitat-che-prezidentat-shte-nameri-osnovanie-da-naznachi-nova-tsik", "text": "Очаквам 7 мандата за ГЕРБ, 6 за БСП и 4 за ДПС на евровота, заяви политологът Димитър Димитров пред БНР.  Изборите през май с няколко неизвестни, какво искат партиите преди да гласуват на второ четене промените в Изборния кодекс, защо от БСП например предлагат нова ЦИК, смята Димитров. Той заяви, че става въпрос за спазване на процедура, която е записана в Закона, в която е казано, че два месеца преди да изтече мандата на състава на ЦИК трябва да се назначи нов.  Изборният експерт каза още: Това е формално изискване, защо ГЕРБ и БСП са на различна позиция,и причината е проста.  От БСП разчитат, че президентът ще намери основание да назначи нова ЦИК, или да забави този процес, или да създаде конфликт, които е излишен. ГЕРБ пък иска да избегне формат на процедура, който да дава формално предимство на президента. Социалистическата партия следва линията на натиск с челен сблъсък с ГЕРБ и използват всеки повод. Димитров смята, че е особено важно да се уточни колко са избирателите у нас.", "date": "2019.02.07", "title": "Димитър Димитров: БСП разчитат, че президентът ще намери основание да назначи нова ЦИК"}
{"url": "https://www.faktor.bg/bg/articles/zatvor-do-10-godini-za-vseki-nasilnik-u-doma", "text": "Парламентът инкриминира домашното насилие. Това се случи, след като депутатите приеха на второ четене промените в Наказателния кодекс. Законопроектът бе внесен от председателя на парламента Цвета Караянчева и група народни представители. Целта на промените е да гарантират всеобхватна наказателноправна защита от всякакви актове на насилие над жени, включително домашно насилие. Предложените с него изменения и допълнения имат за цел подобряване на българската законова рамка с оглед превенцията и противодействието на тези форми на престъпно поведение. С проекта се допълват квалифицираните състави на убийство и телесните повреди с цел инкриминиране на всички форми на домашно насилие, които ескалират до посегателство срещу живота или здравето на лицата. Депутатите решиха за принуда в условията на домашно насилие да е между 3 и 10 години затвор. Който противозаконно лиши някого от свобода в условията на домашно насилие, също ще се наказва с лишаване от свобода от 3 до 10 години. Депутатите решиха, който системно следи другиго и това би могло да възбуди основателен страх за живота или здравето му, или за живота и здравето на негови ближни, ако извършеното не съставлява по-тежко престъпление, се наказва с лишаване от свобода от 1 година или пробация. Депутатите дефинираха и понятието „следене“. Съгласно текстовете, това е поведение със заплашителен характер срещу конкретно лице, което може да се изразява в преследване на другото лице, показване на другото лице, че е наблюдавано, навлизане в нежелана комуникация с него чрез всички възможни средства за комуникация. Ако деянието е извършено в условията на домашно насилие, наказанието е затвор до 5 години. Народното събрание реши насилственото сключване на брак да се наказва с лишаване от свобода от 1 до 6 години. Наказанието ще се налага и на лице, което отвлече другиго с цел да го принуди да встъпи в брак, както и на лице, което за тази цел го склони да премине на територията на друга държава. Със затвор от 3 до 8 години ще бъде наказанието, когато деянието е извършено от родител, друг сродник или настойник, по отношение на непълнолетно лице и по отношение на две или повече лица. При принуда за съжителство на съпружески начала ще се наказват извършителите с лишаване от свобода от 1 до 6 години. Пред журналисти депутатът от ГЕРБ Данаил Кирилов обясни подробно по-строгите наказания, които ще има при домашно насилие. Благодаря на Прокуратурата на Република България, каза Кирилов и поясни, че тя е предоставила статистически данни, които са били в голяма полза на депутатите.", "date": "2019.02.07", "title": "Затвор до 10 години за всеки домашен насилник"}
{"url": "https://www.faktor.bg/bg/articles/sadat-shte-reshi-dnes-da-izleze-li-nikolay-banev-na-svoboda", "text": "Съдът решава дали бизнесменът Николай Банев да излезе на свобода. На предишното заседание Специализираният съд постанови, че обвиняемият остава в ареста с мотивите, че може да се укрие, да извърши престъпление или да окаже натиск над свидетели. Евгения и Николай Баневи са обвинени в участие в организирана престъпна група за пране на пари, данъчни престъпления и присвояване.", "date": "2019.02.07", "title": "Съдът ще реши днес да излезе ли Николай Банев на свобода"}
{"url": "https://www.faktor.bg/bg/articles/prof-konstantinov-koyto-pipa-pravilata-v-posledniya-moment-gubi-izborite", "text": "Абсурд е три месеца преди изборите да се смени съставът на ЦИК, ако това стане, ще бъде катастрофа\", заяви пред БНТ проф. Михаил Константинов по повод искането на БСП да се смени съставът на ЦИК.  \"Законът трябва да бъде спазен. Чисто прагматично, добре е да се запази сегашният състав, като той може да бъде преизбран. Но н а всеки нов член от ЦИК ще му бъде необходимо 3-4 месеца, за да навлезе в работата.\" \"Искам да препоръчам на всички политически сили - не пипайте в последния момент изборните правила. Който ги е пипал, е загубил\", предупреди професорът. \"Временните резултати в деня на изборите повлиява само на хората, които слушат радио и гледат първи канал. Временните резултати никога не са крайни и винаги могат да се обърнат. Често хората или се отчайват или се мобилизират, ако партията им губи временно\", каза още анализаторът относно предложението за  забраната на социологическите проучвания по време на избори.  \"Избирателите навън са 1 милион, а в страната малко над 6 милиона\", допълни той.  Според проф. Пламен Киров,  бивш конституционен съдия,  НС трябва да спази Изборния кодекс, в който е казано кога започва и кога изтича мандатът на ЦИК. След като той изтича на 21 март, ако парламентът иска да остави този състав - това става с едно изменение в Преходните и заключителните разпоредби на Изборния кодекс, в които да бъде сменен срокът. \"В България политиците за повече от век не научиха нещо елементарно - че избори се печелят с доверието на избирателите, а не с хватки в Изборния кодекс\", обясни проф. Киров. \"Има правило на Венецианската комисия - че изборните правила не се пипат шест месеца преди изборите. Ние редовно се отклоняваме от този принцип, редовно се внасят всякакви предложения за изменения в материята\", обясни още той. \"Избирателните списъци са ахилесовата пета на изборите. Може би трябва да се отиде към някаква активна регистрация на избирателите. Не постоянна, но така, че да не се натрупват математически грешки и да се стигне до \"мъртви души\", смята бившият конституционен съдия.", "date": "2019.02.07", "title": "Проф. Константинов: Който пипа правилата в последния момент, губи изборите"}
{"url": "https://www.faktor.bg/bg/articles/elena-poptodorova-da-podkrepyash-maduro-e-ravnostoyno-da-proyavyavash-tarpenie-kam-stalin", "text": "България е член-наблюдател в Асоциацията на американските държави и промените във Венецуела се подкрепят от повечето членки на ЕС, тъй като освен геополитическо имат и хуманитарно измерение, заяви пред БНТ вицепрезидентът на Асоциацията на Атлантическия договор Елена Поптодорова. Във Венецуела има имплозия, взривяване отвътре поради неспособността да се овладее страната. Каквито и външни интереси да има, страната е изправена пред национална катастрофа и се нуждае от спешна промяна, подчерта вицепрезидентът на Атлантическия клуб. \"Който подкрепя Мадуро, той би могъл да прояви търпимост и към Сталин, каза Поптодорова. Тя посочи, че във Венецуела хора се избиват без съд и присъда и има хуманитарно бедствие. Според Валентин Радомирски, изпълнителен директор на Института за международни отношения, Венецуела е най-богатата в света държава по нефтените си запаси и че Русия и Китай са направили огромни инвестиции в нея. Съединените щати също са се почуствали засегнати от реформите, започнати от бившия президент Уго Чавес и продължени от Николас Мадуро. Според анализатора водещи са геостратегическите интереси, определяни от капиталовложенията на САЩ, Китай и Русия. \"Ставките са високи и има опасения сред международната общност, че Венецуела може да стане следващата Либия, Ирак\", посочи Радомирски.", "date": "2019.02.07", "title": "Експерти: Да подкрепяш Мадуро е равностойно да проявяваш търпимост към Сталинския режим"}
{"url": "https://www.faktor.bg/bg/articles/yuliyan-angelov-kogato-se-davat-milioni-za-tsiganite-nikoy-ne-skacha-che-e-na-etnicheski-printsip", "text": "Не знам кой е реагирал остро на концепцията на Красимир Каракачанов. Той обеща да напише такава концепция и изпълни обещанието си. Всички политици трябва да действат по този начин. В тази концепция нещата се назовават с истинските им имена. Това каза в сутрешния блок на БТВ депутатът от ВМРО Юлиан Ангелов по повод предложената от вицепремиера Красимир Каракачанов концепция за справяне с циганския проблем. Гост по темата беше и бившият депутат от ДПС Александър Методиев - Бат Сали. \"С тази концепция се нарушава Конституцията. Ограничават се основни права и свободи на българските граждани. Тя трябва да се отнася за всички, а не за определени етноси\", каза Бат Сали.  \"Няма никакво нарушение на Конституцията. В тази концепция никъде не се нарушават права на хората по етнически или религиозен принцип. Като се даваха милиони за ромска интеграция, с които не се постигна нищо, защо не казаха, че някой ги дели и за циганите има милиони, а за другите няма? Това не е ли дискриминация? Другата основна теза в концепцията е, че който живее в палат и кара скъпа кола, няма как да получава социални помощи. Проблемът е, че в гетата нарочно се държат хората необразовани, за да могат да бъдат манипулирани. Това го правят определени цигански барони, които карат коли за по 300 000 лева и получават социални помощи\", отговори от своя страна Ангелов. \"Лидерът на ВМРО манипулира нашите хора. Това го правите преди избори. Обикаляте циганските махали и се целувате с циганчета\", не остана длъжен бившият депутат от ДПС.  Тук някъде нормалният разговор приключи и в студиото настана ожесточен спор. Двамата гости не спряха да говорят един през друг, да се обвиняват взаимно в лъжи и нито за миг не се изслушваха. Водещият Антон Хекимян се опита многократно да накара Ангелов и Бат Сали да се изслушват, но безуспешно. Зрителят така и не можа да разбере какво точно пише в концепцията на Каракачанов за незаконните постройки или ражданията в циганските гета, защото двамата спорещи не спряха да викат един през друг и въобще на обръщаха внимание на Антон Хекимян, който така и не успя да вкара разговора в нормален тон.", "date": "2019.02.07", "title": "Бат Сали и Юлиан Ангелов омаломощиха с викове Антон Хекимян"}
{"url": "https://www.faktor.bg/bg/articles/petar-stamatov-evrochikago-balgarite-v-chuzhbina-tryabva-da-badat-prebroeni-i-mogat-da-go-napravyat-sami", "text": "Крайният срок, в който българските власти трябва да уведомят германската страна за възможността за разкриване на допълните секции извън дипломатическите представителства, изтича, но до момента сънародниците ни не знаят дали ще има такива.  Пред БНР Антоанета Тончева – българка, която живее в германския град Регенсбург, сподели: „Аз лично много се уморих от контакта с българското посолство в Берлин и от липсата на отговори. Те имат имейлите и телефоните на хората, които сме създавали на абсолютно доброволни начала изборни секции извън дипломатическите и консулските представителства и никой до момента не ни е потърсил. Не ни потърсиха и през 2017 година, не ни потърсиха и през 2016-та и ни се уведомявахме единствено чрез групи в социалните мрежи, форуми за българи в чужбина в интернет и от „постните“ новини на уеб страницата на посолството ни в Берлин. През 2017 година, бяха общо 13 изборни секции в общо 8 града, като по 3 секции бяха разкрити в Берлин и в Мюнхен. В Берлин имаме посолство, в Мюнхен имаме консулство /…/. Ще кажа, че в Мюнхен конкретно има, по неофициални данни,  вече над 10 хиляди души български граждани. През 2017 година, март месец на изборите, успяха да гласуват около 2 хиляди души в тези разкрити 3 секции. /…./Лично аз трябваше да пропътувам 300 километра отиване и връщане от Регенсбург до Мюнхен, за да мога да упражня правото си на глас.“ В предаването „Преди всички“ Антоанета Тончева обясни какво може да се направи от хората на местно ниво: „На местна почва най-добрия възможен контакт с доброволци, които да се ангажират, се изразява в две посоки. Едната е да се контактуват, хората, които общо с българските училища в Германия и училищните настоятелства, защото обикновено тези хора са свързани и с редица социални каузи на местна германска почва, както и работят за различни каузи доброволни за България. Другата посока за контакт би била да се свържат с хората, които вече са участвали в такива комисии и са създавали избирателни секции.“ Тончева смята, че българските власти могат да използват различни данни, за да си създадат представа за потенциално удобните места за гласуване на германска територия. Едната информация са картите, изготвяни от доброволци на място и достъпни в интернет, а другата – електронните заявления за вота, с които разполага ЦИК: „Считано от 2014 година вече беше достъпна електронната форма на заявление. Т. е. ако човек желае, тъй като има минимум от брой заявления, които са необходими, за да се разкрие избирателна секция извън дипломатическите и консулските представителства, на база на попълнените заявления в различните германски градове, Министерство на външните работи би могло да оформи една собствена статистика и собствена  стратегия в кои населени места в Германия има голяма българска диаспора.“ Има нужда от преброяване на българите в чужбина, смята Петър Стаматов от информационния портал „ЕвроЧикаго“. Сайтът получи данни от Външно министерство за това колко сънародници живеят зад граница. Според тях най-много са те в Германия – 416 хиляди: „Колкото и да е неточна статистиката на Външно министерство все пак даде някаква представа за статистиката и доказа още един път, че имаме нужда да направим реално преброяване на българите зад граница, която може да се постигне с активна регистрация. Още септември миналата година предложих на Националния статистически институт да включи в бъдещите преброявания в България една графа с два въпроса в бланките, която да бъде именно: „Колко време прекарвате в чужбина, в кои държави и по колко месеца?“. Това щеше да даде някакъв по-добър поглед на нещата.“ Петър Стаматов обясни, че се е обръщал по този въпрос към Статистическия институт и Народното събрание. Парламентът обаче вече прие съответното законодателство, а от института са посочили, че работят по европейски стандарти, в които такива графи няма. Затова той смята, че е добре българите сами да организират преброяването:   „Щом има начин да броим комарите и врабчетата, хайде да е малко по-лесно за хората. При това няма да харчим държавни средства, а ще търсим средства от българи и спонсори.“", "date": "2019.02.07", "title": "Издателят на \"ЕвроЧикаго\": Българите в чужбина трябва да бъдат преброени и могат да го направят сами"}
{"url": "https://www.faktor.bg/bg/articles/mazh-padna-vav-vodoem-kray-blagoevgrad-i-zagina", "text": "50-годишен мъж от Благоевград почина, след като падна във водоем в село над областния град. Сигналът за инцидента е получен към полунощ от махала Шоповци на село Бистрица, община Благоевград. Мъжът отишъл в махалата, за да види къщата си, там имало още един човек, с когото снощи седнали да пийнат по чашка, предаде \"Дарик\". В полунощ гостът тръгнал да си ходи, домакинът тръгнал с него, за да го изпрати до къщата му. Тъй като в махалата няма ток, той светел с фенерче. Вървящият пред него мъж обаче изведнъж изчезнал. Приятелят му го открил паднал от скат, висок 6-7 метра в малък водоем. Извадил го от него, но мъжът не давал признаци на живот. Последвало обаждане на тел. 112. Към махалата, намираща се на 5 км южно от пътя Благоевград-Бистрица, води черен път, който минава и през Арабаджийска махала. На място пристигнал екип за аварийно-спасителни дейности на РС ПБЗН-Благоевград. Мъжът бил изваден от тях над водоема, след което тялото на загиналия е свалено до асфалтовия път. Там смъртта му е констатирана от лекарски екип, а тялото транспортирано за аутопсия в отделението по съдебна медицина на МБАЛ-Благоевград. Възможно е мъжът, който е много едър, да е получил инфаркт, вследствие на което се е търколил по ската и паднал във водоема, подобен на рибарник. Инцидентът се изяснява от служители на Второ ПУ-Благоевград. При друг инцидент, към 7.15 часа в четвъртък сутринта, 57-годишна жена е паднала на улица в Благоевград и починала на път към болницата.", "date": "2019.02.07", "title": "Мъж потъна във водоем край Благоевград"}
{"url": "https://www.faktor.bg/bg/articles/petar-atanasov-sabotyorite-na-venetsuela-udvoiha-proizvodstvoto-na-petrol-v-kolumbiya", "text": "„Трудно е да се каже кога ще има предсрочни избори във Венецуела и не мога да прогнозирам с точност. Надявам се да бъдат по-скоро заради доброто на венецуелския народ и за да спадане напрежението”. Това каза пред бТВ бившият посланик на Чили Петър Атанасов. Той уточни, се според венецуелците не се изключват сблъсъци в страната, но до голяма война надали ще се стигне. Атанасов е на мнение, че Николас Мадуро подлага на репресия народа си и това не се случва от вчера. „Аз лично подкрепям конституционния президент в момента, а именно Хуан Гуайдо. Колкото повече страни го подкрепят и колкото по-малко възможности за манипулации се оставят на Мадуро, толкова по-малка ще бъде вероятността от една неприятна развръзка във Венецуела”, на мнение е бившият посланик. По данни на ООН ежедневно хиляди напускат страната. Атанасов обясни някои от причините да се стигне до това. „Венецуелските залежи на петрол са най-високите в света и надвишават тези на Саудитска Арабия. Същевременно Венецуела произвежда значително по-скъп петрол. Това се дължи основно на липса на инвестиции в модерни технологии и на една изключително некомпетентна икономическа политика в тази сфера”, поясни Петър Атанасов. „Още по времето на президента Чавес от петролната компания на Венецуела бяха уволнени 16 000 души под предлог, че правят икономически саботаж. Бяха назначени хора, които са далеч под необходимата компетентност. Тези от уволнените, които имаха чуждестранни паспорти, се върнаха в своите страни. Други отидоха в съседна Колумбия. В резултат на това, докато във Венецуела производството на петрол от 2013 г. насам е спаднало наполовина, то в Колумбия тези „саботьори” удвоиха производството на петрол”, обясни Атанасов.", "date": "2019.02.07", "title": "Петър Атанасов: „Саботьорите” на Венецуела удвоиха производството на петрол в Колумбия"}
{"url": "https://www.faktor.bg/bg/articles/borisov-bolnitsi-pri-moe-upravlenie-nyama-da-zakrivam-chakam-resheniya", "text": "Болници в мое управление няма да закрия, парите за здраве се увеличават всяка година, затова искам решение. Не приемам сестри и лекари с години трудов стаж, които всеки ден ни лекуват и помагат, да се чувстват без подкрепа, изоставени и забравени. Това заяви министър-председателят Бойко Борисов на среща с представители на Сдружението на общинските болници, съобщиха от правителствената пресслужба. По време на разговора присъстваха също вицепремиерът Томислав Дончев, министърът на здравеопазването Кирил Ананиев и управителят на НЗОК д-р Дечо Дечев. Поводът за срещата са финансовите проблеми на общинските болници и недостатъчните възнаграждения за труда на медицинските специалисти. Министър-председателят Борисов разпореди на Министерството на здравеопазването да започне анализи на финансовото състояние на всяка една от общинските болници в страната. „Правителството ще търси финансови възможности да дотира общинските болници, на които средствата не достигат“, подчерта премиерът. До утре Министерството на здравеопазването трябва да изготви предложение с конкретни решения на проблемите в общинското здравеопазване, което да представи на министър-председателя. От Сдружението на общинските болници заявиха, че също ще представят анализ на състоянието на лечебните заведения.", "date": "2019.02.07", "title": "Борисов: Болници при мое управление няма да закривам. Чакам решения"}
{"url": "https://www.faktor.bg/bg/articles/stoltenberg", "text": "\"Русия се опитва да повлияе на балканските страни по въпроса за присъединяването им към НАТО\". Това заяви генералният секретар на Алианса Йенс Столтенберг в ексклузивно интервю за Euronews, дадено в деня на подписването на Протокола за членството на Македония в Организацията на Северноатлантическия пакт.  „Русия се опитва да се меси, да се намеси в политическите процеси на суверенните държави. И мисля, че това е грешно. Ние уважаваме решенията на независими суверенни нации, независимо дали искат или не да се присъединят към НАТО. В Скопие видяхме, че мнозинството в парламента, мнозинството от политическите партии искаха да се присъединят към НАТО – и ние приветствахме решението им. Но в Сърбия ясно заявиха, че не искат да се присъединят към Алианса. Ние уважихме и това решение. Така че Русия трябва да зачита също решенията, взети от суверенните държави, дори ако искат да се присъединят към НАТО“, подчерта Столтенберг. Генералният секретар на НАТО говори също за изтеглянето на Вашингтон и Москва от Договора за ракети със среден и малък обсег на действие. „Не искаме нова надпревара във въоръжаването и това, което ще направим, е да се опитаме да убедим Русия да се върне към спазване на договора. Ще има период от шест месеца, докато процесът на оттегляне бъде завършен и през този период Русия може да се върне“, изрази увереност норвежкият политик.  Столтенберг подчерта, че НАТО обмисля как да отговори на ситуацията и какви инициативи да предприеме за контрол над въоръженията. „Но трябва да сме сигурни, че НАТО в свят без ДРСМО и повече руски ракети е в състояние да осигури ефективно сдържане и отбрана\", поясни норвежецът.", "date": "2019.02.07", "title": "Столтенберг: Русия се опитва да повлияе на балканските страни по въпроса за присъединяването към НАТО"}
{"url": "https://www.faktor.bg/bg/articles/blumbarg-obrashta-li-putin-grab-na-maduro", "text": "Русия мигновено застана зад венецуелския президент Николас Мадуро, когато той видя „преврат“ срещу себе си. В Кремъл обаче вече имат съмнения в жизнеспособността на режима на социалиста да води страната, предаде „Блумбърг“. Москва публично не се е отказала от подкрепата си към Мадуро, но вече признава, че катастрофалното състояние на икономиката постепенно лишава президента от подкрепата на неговия народ. Опозиционният лидер Хуан Гуайдо се обяви за временно изпълняващ длъжността президент и веднага получи подкрепата на САЩ. Западните страни обвиняват режима на Мадуро, че е докарал богатата на ресурси южноамериканска страна до колапс. Инфлацията достигна невиждани размери, а вече има признаци и за възможна хуманитарна криза. Двама източници, близки до Кремъл, заявиха, че армията също няма желание да използва сила срещу народа на Венецуела. В Русия разбират това. „За съжаление, времето не е на страната на Мадуро. В ситуация на влошаваща се икономическа криза, настроението в обществото бързо може да се обърне срещу него“, призна Владимир Джабаров, първи зам.-председател на комисията по външни въпроси към горната камара на парламента. Москва е осъзнала, че не може да направи много, за да спаси Мадуро. Икономическата криза е тежка, голяма част от народа е срещу него, а освен това Русия няма финансовите възможности, за да обърне нещата. Военна подкрепа е невъзможна заради голямото разстояние между двете страни. Русия постепенно разбира, че катастрофалното състояние на икономиката лишава Мадуро от подкрепата на неговите съграждани, а армията, която застана зад социалиста, няма желание да убива цивилни, противопоставящи се на режима му. Русия, която е голям износител на оръжие за Венецуела, е „много, много притеснена“ от политическата ситуация в страната, посочва агенцията. Русия, Китай, Турция и Куба застанаха зад Мадуро, докато опозиционният лидер получи подкрепата на САЩ, Канада и голяма част от европейските страни.", "date": "2019.02.07", "title": "Блумбърг: Обръща ли Путин гръб на Мадуро?"}
{"url": "https://www.faktor.bg/bg/articles/yavor-notev", "text": "\"Иска ми се да вземем полезно за всички решение за концепцията на Красимир Каракачанов и да излезем с общо становище на Обединени патриоти\". Това каза в кулоарите на парламента заместник-председателят на НС и депутат от \"Атака\" Явор Нотев, който коментира Концепцията за решаване на проблема с несоциализираните цигански групи, публикувана от Красимир Каракачанов вчера.  Днес Валери Симеонов и Валентин Касабов от НФСБ пък обявиха, че Концепцията на вицепремиера е преписана от програмата на тяхната партия. \"Това не са теми, които са чужди на \"Атака\", нито са теми, стоящи от вчера или днес. Ще имате пълната информация за общата позиция. Към момента не искам да коментирам концепцията в детайли\", добави той.", "date": "2019.02.07", "title": "Явор Нотев: Иска ми се ОП да излезем с общо становище по Концепцията на Каракачанов"}
{"url": "https://www.faktor.bg/bg/articles/borisov-razporedi-proverka-vav-vrazka-sas-subsidiite-za-prevoz-na-patnitsi-v-malkite-naselenite-mesta", "text": "Министър-председателят Бойко Борисов разпореди на Министерството на транспорта, информационните технологии и съобщенията да извърши проверка във връзка с отпускането на субсидии за превоз на пътници по нерентабилни автобусни линии в слабо населени планински и гранични райони в страната. Премиерът проведе среща с министъра на транспорта, информационните технологии и съобщенията Росен Желязков и председателя на Конфедерацията на автобусните превозвачи Магдалена Милтенова, съобщиха от правителствената информационна служба. Министър-председателят разпореди да се проверят всички конкретни случаи, изнесени в медиите. “Повече пари сме дали, а има недоволни хора, това няма как да се случва“, заявява министър-председателят. Премиерът Борисов изтъква, че са отпуснати 4 милиона лева повече за дотиране на линии, които са за малки населени места. Борисов поиска да се мисли в посока промяна на модела - за повече справедливост и отговорност, не само от държавата, а и от общините в субсидирането и компенсирането на обществените автобусни превози. Премиерът поиска и конкретни мерки срещу нерегламентирания сив сектор в транспорта. Председателят на Конфедерацията на автобусните превозвачи Магдалена Милтенова заяви, че от организацията са отворени към всички предложения на Министерството на транспорта, информационните технологии и съобщенията за „изсветляването“ на бранша и подобряването на транспортните услуги.", "date": "2019.02.07", "title": "Борисов разпореди проверка във връзка със субсидиите за превоз на пътници в малките населените места"}
{"url": "https://www.faktor.bg/bg/articles/parizh-na-pat-da-yadosa-berlin-ofitsialno-se-obyavi-sreshtu-severen-potok-2", "text": "Франция ще се противопостави на Германия по проекта за газопровода „Северен поток 2“, поставяйки под въпрос бъдещето му, съобщава германският вестник \"Зюддойче цайтунг\", позовавайки се на източници, пожелали анонимност. Досега Париж не беше взел страна по спора да се строи ли новият газопровод от Русия. Най-голям противник на \"Северен поток 2\" е САЩ и президентът Тръмп неведнъж е изразявал остра позиция, че Берлин става подвластен на Москва с него. „Не искаме да засилваме зависимостта си от Русия и едновременно с това да нанесем ущърб на страни от Европейския съюз като Полша и Словакия“, цитира изданието един от източниците си. Съгласно думите му „Северен поток-2“ вече е довел до многобройни „стратегически проблеми“ между Брюксел и Москва. В същото време изданието подчертава, че нито в Париж, нито в Брюксел не са потвърдени намеренията на Франция, пише \"Фокус\".  Припомня се, че на 8 февруари страните от ЕС ще гласуват за изменение на правилата за гарантиране на конкуренцията и правата на потребителите на газовия пазар в Европа (Трети енергиен пакет). Съгласно корекциите, предложени през 2017 г. от Европейската комисия, към газопроводите на трети страни следва да се прилагат правилата на вътрешния пазар, преди всичко да се забрани доставчикът на природен газ да бъде едновременно с това и оператор на газопровода. Ако промените бъдат приети, реализирането на проекта за „Северен поток 2“ ще бъде сериозно затруднено, тъй като доставчик и оператор е руският енергиен гигант „Газпром“. Германия се надява на подкрепата на Франция, Австрия, Нидерландия, Белгия, Гърция и Кипър по въпроса. За приемането на измененията са необходими 16 гласа „за“ от 28-те страни членки на ЕС, които представляват не по-малко от 65% от населението на Общността. Към края на януари тази година предложението на ЕК бе подкрепено от 12 държави.", "date": "2019.02.07", "title": "Париж на път да ядоса Берлин - официално се обяви срещу \"Северен поток-2\""}
{"url": "https://www.faktor.bg/bg/articles/gi-verhofstad-ironichen-za-brekzitarite-samnyavam-se-che-lutsifar-shte-gi-privetstva", "text": "След Туск и Ги Верхофстад – председателят на ръководната група на Европарламента за „Брекзит“, също се подигра с инициаторите на излизането на Великобритания от ЕС. „Съмнявам се, че Луцифер ще ги приветства, тъй като след това, което причиниха на Великобритания, те ще успеят дори да разделят ада“, написа белгийският евродепутат в туитър. Изказването му последва това на Доналд Туск. Председателят на Европейския съвет заяви, че „брекзитърите“ заслужават специално място в ада, защото са започнали рисковано приключение без ясен план как успешно да го доведат докрай. Шефът на Еврокомисията Жан-Клод Юнкер се опита да угаси пожара, като заяви, че не е толкова голям католик като Туск, че вярва в рая и че никога не е виждал ада до момента, в който е заел сегашния си пост. Днес в Брюксел пристига британската премиерка Тереза Мей, която депутатите в Лондон натовариха със задачата да предоговори условията за „Брекзит“. От Брюксел вече дадоха сигнал, че няма да има предоговаряне.", "date": "2019.02.07", "title": "Ги Верхофстад ироничен за \"брекзитърите\": Съмнявам се, че Луцифер ще ги приветства"}
{"url": "https://www.faktor.bg/bg/articles/pozitsiyata-na-kremal-v-podkrepa-na-maduro-ostava-bez-promyana-zayavi-dmitriy-peskov", "text": "Позицията на Кремъл в подкрепа на венецуелския президент Николас Мадуро остава без промяна, съобщи Дмитрий Песков, прессекретарят на руския държавен глава, предаде ТАСС. \"Не, позицията на Кремъл не се е променила изобщо\", коментира той информация на агенция Блумбърг, според която Москва започва да се съмнява трябва ли да подкрепя Мадуро. Вчера Блумбърг цитира неназовани източници, \"близки до Кремъл\", според които Русия вече се съмнява ще издържи ли Мадуро натиска на опозицията. Според източниците Москва все повече осъзнава, че с оглед на катастрофалната ситуация в икономиката на Венецуела президентът й окончателно губи народната подкрепа, а нежеланието на въоръжените сили да воюват против свои сънародници ограничава възможностите на Мадуро да преодолее ситуацията. Русия не е заявявала публично, че спира да подкрепя официален Каракас, допълни Блумбърг. Песков увери в отговор на въпрос, че Кремъл не подготвя изтегляне на президента Николас Мадуро от Венецуела. Москва и Вашингтон не обсъждат начини за уреждане на венецуелската криза, \"няма никаква размяна на мнения със САЩ\", заяви говорителят на Кремъл, запитан доколко е вероятно руското ръководство да осъществи по този повод  контакти с правителството на Доналд Тръмп.     Песков допълни, че Русия не води подобни консултации и с други страни, включително с Уругвай. Москва интензивно разменя мнения с всички свои партньори в чужбина \"и подчертава, че е недопустима всякаква външна намеса, че такава намеса е пагубна и че всякаква силова намеса в тази ситуация от трети страни може да доведе до катастрофални последици\", добави говорителят на Кремъл.", "date": "2019.02.07", "title": "Дмитрий Песков: Позицията на Кремъл в подкрепа на Мадуро остава без промяна"}
{"url": "https://www.faktor.bg/bg/articles/holandiya-preduprezhdava-brekzit-bez-sdelka-mozhe-da-zastrashi-snabdyavaneto-s-50-lekarstva", "text": "Снабдяването с около 50 лекарства, използвани при лечение на животозастрашаващи болести, ще бъде в опасност, ако Великобритания напусне ЕС без сделка, заявиха вчера холандските здравни власти, цитирани от \"Асошиейтед прес\". Здравното министерство обаче не публикува списъка, опасявайки се, че това може да доведе до презапасяване и повишаване на цените. В подготвителни мерки за Брекзит, публикувани вчера, министерството посочва, че холандските власти, отговорни за оценяване на лекарствата, са проверили около 2700 медицински продукта, свързани с Великобритания, и са свили списъка до близо 50, чиито доставки могат да бъдат застрашени. Според министерството различни групи, включително доставчици и фармацевти, обсъждат алтернативи за предотвратяване на недостига на лекарства. Сред евентуалните мерки са местно производство, внос от други страни или временни изключения, които да позволят вносът от Великобритания да продължи.", "date": "2019.02.07", "title": "Холандия предупреждава: Брекзит без сделка застрашава 50 лекарства"}
{"url": "https://www.faktor.bg/bg/articles/ninova-napomni-na-tsik", "text": "Лидерът на БСП Корнелия Нинова излезе с остър статус във връзка с нежеланието на мнозинството да уважи закона по отношение на ЦИК. На пресконференция вчера социалистите се обявиха за нов състав на изборните надзорници. Ето какво написа червеният лидер в социалната мрежа: \"Слушам коментарите на ГЕРБ и на платените им говорители за избор на нова Централна избирателна комисия и ви призовавам да не допускаме поредната гавра със закона и подмяна на истината. Мандатът на ЦИК изтича на 21.03.2019 г. Изборният кодекс казва, че трябва да започне процедура за нов избор. Срокът за него е до 21.02.2019 г. Пожелахме да се спазва законът и ревнаха в хор, че БСП иска да саботира изборите. За ГЕРБ прилагането на закона е саботаж. Нарушаването му е норма. И настъпи една суматоха - защо БСП искат нов избор, като имат своята квота в ЦИК. Отговорът е прост - защото над квотите и партиите стои законът.\"", "date": "2019.02.07", "title": "Нинова назидателно към ГЕРБ: Мандатът на ЦИК изтича на 21 март, не допускайте гавра със закона"}
{"url": "https://www.faktor.bg/bg/articles/stayko-staykov-s-temperatura-v-sada", "text": "Синът на бизнесмена Миню Стайков - Стайко, не се яви в Апелативния специализиран съд, тъй като е приет спешно в болница \"Света София\". Днес магистратите гледат мярката му за неотклонение, след като на предишното си заседание съдът остави Стайков под \"домашен арест\", заради влошеното му здравословно състояние. Прокуратурата обаче иска \"задържане под стража\". 29-годишният мъж е обвинен за данъчни престъпления и участие в организирана престъпна група.  \"Той няма физическа възможност да дойде, тъй като от 36 часа поддържа висока температура с неустановен произход\", съобщи адвокатът му Димитър Вълчев, цитиран от \"24 часа\". По думите му, Стайков е бил хоспитализиран в болницата на 5 февруари, след като в 13.30 часа е бил прегледан от екип на \"Спешна помощ\". Час по-късно наблюдаващият делото прокурор Ангел Кънев дал разрешение младият мъж да остане за лечение в \"Света София\". Защитата на сина на Миню Стайков поиска жалбата му срещу мярката \"домашен арест\" да бъде разгледана при закрити врата. \"Стайко Стайков не желае здравословното му състояние да бъде обсъждано и да става обществено достояние\", поясни адвокатът му. Апелативният спецсъд уважи искането и в момента заседава в зала 4 само в присъствието на двама адвокати и на прокурор Пламен Марков.", "date": "2019.02.07", "title": "Стайко Стайков с температура в съда"}
{"url": "https://www.faktor.bg/bg/articles/alfa-risarch-71-ot-balgarite-iskat-razsledvane-na-koruptsiyata-na-nay-visoko-politichesko-nivo", "text": "71% от българите казват, че е необходимо разследване на корупцията на най-високо политическо ниво. 63% казват, че трябва да се разследва корупцията в местната власт. Това каза по време на кръгла маса управителят на „Алфа рисърч“ Боряна Димитрова, която представи данните от проучване „Противодействие на корупцията 2018: обществени очаквания и постигнати резултати“ на „Алфа рисърч“ и Асоциация „Прозрачност без граници“, предаде агенция „Фокус“.   „Можем да добавим 59%, които казват, че трябва да има разследване на корупцията в централната администрация“, посочи тя. „Формира се общо възприятие за корупцията, което не оставя съществена система на държавата незасегната“, заяви Боряна Димитрова и обяви, че основният заподозрян е политическата корупция.   „Хората с по-високо образование, в активна възраст, от столицата и от големите градове отбелязват с 5-10% по-висока чувствителност по тези теми“, коментира социологът.   „Корупцията се възприема като масов феномен, като обща социална структура на нагласите. Голяма част от българското население мисли не еднакво, а сходно“, каза още Боряна Димитрова.", "date": "2019.02.07", "title": "„Алфа рисърч“: 71% от българите са за разследване на корупцията на най-високо политическо ниво"}
{"url": "https://www.faktor.bg/bg/articles/razsledvane-sreshtu-govoritelya-na-putin-i-zhena-mu", "text": "Вестник „Гардиан“ публикува резултатите от съвместно разследване с центъра „Досие“ на Михаил Ходорковски, което се е концентрирало върху имуществото на бившата фигуристка Татяна Навка, която е съпруга на говорителя на Владимир Путин - Дмитрий Песков. Вестникът твърди, че Навка притежава „империя“ на стойност повече от 10 млн. долара и строи „дворец на брега на река“ в Подмосковието, предаде Канал 3. Макар че Навка и преди брака си да е имала значително състояние, от разследването на „Досие“ и „Гардиън“ става ясно, че тя и съпругът й Дмитрий Песков притежават повече активи, отколкото беше известно публично. Разследването твърди, че Навка успяла да купи парцел на московската улица „Рубльовка“ за 300 млн. рубли в момент, в който продавачът на имота искал – около 2012 г. - почти двойно по-голяма сума. Парцелът е продаден на Навка от Тимур Халдаров, който е свързан с руския олигарх Алишер Усманов. Халзаров заяви пред вестника, че е продал парцела по пазарни цени в момент, в който имало срив на цените.  В кореспонденция с „Гардиан“ Навка заяви, че е купила парцела по пазарни цени след рязък спад в цените на недвижими имоти. Тя добавила, че плаща данъци за всички свои доходи. Освен това „Гардиън“ твърди, че Песков и Навка планират строителството на още една къща на парцел, който е принадлежал на Арас Агаларов. В отговор на въпрос от вестника продължава ли това строителство, Навка отговаря „това не ви засяга“. Вероятно резултатите от разследването ще станат причина за въпроси за богатството на Навка и Песков.  От „Досие“ изяснили, че през 2014 г. Навка открила три сметки в цюрихския клон на Banque Internationale à Luxembourg. След брака си през 2015 г. тя била длъжна да закрие тези сметки, но не е съобщавала сторила ли е това. Също така според „Гардиън“ Навка е била основател на една от офшорните компании, спомената в „Панамските досиета“. Самата тя отрича това.", "date": "2019.02.07", "title": "В. \"Гардиан\" и център \"Досие\" на Ходорковски разследват говорителя на Путин и жена му"}
{"url": "https://www.faktor.bg/bg/articles/krum-zarkov-setihme-se-sega-za-tsik-zashtoto-upravlyavashtite-se-oslushvat", "text": "Няма никакво значение какво смятам аз или г-жа Десислава Атанасова. Този дебат е безсмислен. Законът казва ясно, че мандатът на ЦИК изтича в края на февруари и трябва да бъде избрана нова ЦИК.    Законът трябва да се спазва, но управляващите се ослушват и обясняват, че една нова ЦИК няма да се справи с изборите. Това каза пред камерата на БТВ депутатът от БСП Крум Зарков по повод исканията на левицата за смяна състава на ЦИК и промените в Изборния кодекс. На въпрос защо сега започнаха да настояват за смяна на ЦИК, а не през декември, Зарков обясни:   \"През ум не ни минаваше, че управляващите ще бавят процедурата за нова ЦИК и ще искат да запазят настоящата. Не разбирам защо обаче. Законът е над всички, включително и над тези, които го пишат. За нас най-голям е проблемът с изборните списъци. Крайно време е той да бъде решен и ние сме направили предложения. Всички знаем, че Изборния кодекс не е перфектен, но в момента с предложенията на ГЕРБ ние не само не го подобряваме, а го влошаваме. Настояваме и да остане само един оригинален изборен протокол\", разкри още Зарков.", "date": "2019.02.07", "title": "Крум Зарков: Сетихме се сега за ЦИК, защото управляващите се ослушват"}
{"url": "https://www.faktor.bg/bg/articles/panika-vav-venetsuela-razprodavat-zlatoto-na-stranata", "text": "Централната банка на Венецуела през миналата година е продала 73 тона злато от националния резерв, съобщават местни медии с позоваване на информация от парламента на страната, който е доминиран от опозицията. Общата стойност на тези 73 тона е около 2.5 милиарда долара. По думите на депутата Карлос Папарони златото е продадено на Обединените арабски емирства и на Турция. По-рано беше съобщено, че Николас Мадуро и обкръжението му разпродават златния резерв, за да си осигурят наличност в евро.", "date": "2019.02.07", "title": "Паника във Венецуела: Разпродават златото на страната"}
{"url": "https://www.faktor.bg/bg/articles/evakuiraha-zhilishten-rayon-v-angliya", "text": "Евакуация в английския град Андоувър, графство Хемпшир заради голям пожар, опасност от експлозия и изтичане на токсичен газ. Повече от 40 часа 200 пожарникари се борят да овладеят огъня, който започна във вторник сутринта, съобщават британските медии. В района на горящия склад на верига супермаркети е обявена 500-метрова зона за сигурност. Пожарникарите предупредиха хората, които живеят в района, да държат прозорците и вратите си затворени и да не излизат от домовете си, освен ако не получат нареждане за евакуация. Ако посоката на вятъра се промени, дори къщи, разположени на 1,6 км от мястото на пожара могат да бъдат евакуирани, казаха от пожарната. Пожарът, започнал като малък, взе драстичен обрат рано сутринта в сряда, а огнеборците бяха изтеглени заради опасения за тяхната безопасност, след като огънят достигна до голям контейнер с газ.", "date": "2019.02.07", "title": "Евакуираха жилищен район в Англия"}
{"url": "https://www.faktor.bg/bg/articles/kommersanta-rusiya-se-gotvi-za-mashtabni-voyni", "text": "След като изследва ученията, които руските военни са провели в последните десет години, Шведската Агенция за отбранителни изследвания, която е в рамките на Министерството на отбраната на Швеция, заключи, че РФ се готви за мащабни войни, пише „Коммерсантъ“. По-рано шведските аналитици твърдяха, че Москва се концентрира върху неголеми конфликти. За Русия е важно не колко души участват в ученията, а как решават поставените задачи, тя се готви да води войни, които може да се против Китай или НАТО заявяват от Агенцията. Впечатление прави, че след 2013 година все повече се увеличава действието на армията в местности. През 2018 година по време на ученията „Восток-2018“ министърът на отбраната на РФ Сергей Шойгу обяви, че големи учения се планира да се провеждат на всеки пет години. Проведените през миналата година бяха с участието на руски, китайски и монголски военни и са най-големите след 1981 година. (източник: Факти.бг)", "date": "2019.02.07", "title": "\"Коммерсантъ\": Русия се готви за мащабни войни"}
{"url": "https://www.faktor.bg/bg/articles/cherna-gora-prizna-guaydo-slovakiya-ne", "text": "Членката на ЕС Словакия не пожела да признае опозиционния лидер Хуан Гуайдо за законен държавен глава на Венецуела, като се присъедини към Италия, нарушавайки координираната позиция на страните от ЕС и САЩ, предаде Ройтерс. Черна гора, която още не е членка на ЕС, но е в НАТО, обаче призна Гуайдо за временен държавен глава, предаде ТАСС, позовавайки се на изявление на черногорското външно министерство. Миналата седмица словашкото външно министерство каза, че смята председателя на венецуелската Национална асамблея Гуайдо за единствен законен представител на неговия народ и призова за нови избори. Външният министър Мирослав Лайчак обаче не успя да получи подкрепа за този позиция от две от трите коалиционни партии на днешното заседание на правителството. Лидерът на управляващата лява партия СМЕР Роберт Фицо каза, че вижда в сегашното положение във Венецуела опит за сваляне на съществуващото правителство и за налагане на марионетка за държавен глава. Младшият член на коалицията - дясната Словашката национална партия (СНС), също посочи, че Словакия трябва да остане неутрална, а партията на етническите унгарци МОСТ-ХИД подкрепи позицията на ЕС. Черна гора подкрепи лидера на венецуелската опозиция и председател на парламента на тази страна Хуан Гуайдо за временен президент на Венецуела, предаде ТАСС, позовавайки се на изявление на черногорското външно министерство.", "date": "2019.02.07", "title": "Черна Гора призна Гуайдо, Словакия - не"}
{"url": "https://www.faktor.bg/bg/articles/tsvetanov-v-atlanticheskiya-savet", "text": "По време на третия ден от посещението си във Вашингтон председателят на Парламентарната група на ГЕРБ и заместник-председател на партията Цветан Цветанов проведе срещи с високопоставени американски експерти в областта на международната сигурност. По време на среща в Атлантическия съвет с Ян Бжежински и посланик Даниел Фрийд бяха обсъдени въпроси от международния дневен ред на Балканите и Черноморския регион. Припомняме ви, че Ян Бжежински е бивш зам.- министър на отбраната на САЩ (2001-2005 г.) с ресор Европа и НАТО при президента Джордж У. Буш, а преди това е заемал постове в Съвета за национална сигурност и сенатската Комисия за външни връзки в американския Конгрес. Посланик Даниел Фрийд е бивш помощник държавен секретар на САЩ (2005 - 2009 г.) по въпросите на Европа и Евразия и координатор по санкциите срещу трети държави в американската администрация (2013 - 2017 г.).  Участниците в срещата изразиха безпокойство от ескалирането на напрежението в Черноморския регион. Именно поради това е необходимо да се работи в насока по-добра координация между съюзниците от НАТО в региона, за да се придобие капацитет за адекватна реакция при военна или асиметрична заплаха за суверенитета на страните-членки. Към момента най-голямо предизвикателство са авторитарните режими и използваните от тях неконвенционални средства за конфронтация - фалшиви новини и дезинформация, тролове, кибератаки и други. Беше изразена силна подкрепа за наскорошното решение на българския парламент да даде мандат на правителството да започне преговори с американската страна за закупуване на 8 изтребителя Ф-16. Според американските експерти по този начин ще бъде гарантирана оперативната съвместимост на българските военно-въздушни сили с ВВС на съседните натовски държави.  Председателят на ПГ на ГЕРБ Цветан Цветанов представи важността на Западните Балкани в светлината на Берлинския процес. Именно европейската перспектива пред страните и членството в НАТО за някои от тях дават хоризонт за развитие през следващите десетилетия. Подобно разширение на Евросъюза ще има положителен ефект върху целия регион. Двете страни се договориха да продължат да обменят информация редовно, както и да се търсят възможности за задълбочаване на контактите помежду им.", "date": "2019.02.07", "title": "Цветанов обсъди с Ян Бжежински и Даниел Фрийд международния дневен ред на Балканите и Черноморския регион"}
{"url": "https://www.faktor.bg/bg/articles/barekov-baltarskiyat-bash-konservator", "text": "През последните години консерватизмът е една от най-модните стоки на политическия пазар в България. Множество партии и политици светкавично си лепнаха този етикет, търсейки връзки, признание и ресурси от влиятелните партийни семейства в Европа и света. В редица случаи обаче делата на българските последователи на Едмънд Бърк разкриват, че кредото им е плоска мимикрия, опортюнистична черупка, зад която се спотайват мурафетите на бай Ганьо и Баш Майстора. Евродепутатът Николай Бареков е от най-колоритните примери за тази тенденция. Значителна част от публиката в България се забавлява с видеоклиповете, разкриващи музикалните му наклонности, с познанията му по английски език, както и с последните му снимки по анцуг в Европейския парламент (ЕП). Смехът обаче е за сметка на избирателите. На европейските избори през май 2014 година партията на г-н Бареков \"България без цензура\" (ББЦ), преименувана на 7 януари 2017 на \"Презареди България\", спечели в коалиция с ВМРО, ЗНС и Гергьовден близо 239 000 гласа или 10,65%. Именно по този напълно легален и легитимен начин г-н Бареков и г-н Джамбазки, които сега сипят нападки един към друг, попаднаха в ЕП. Там те са част от групата на Европейските консерватори и реформисти (ЕКР). Най-големите партии в тази група са британските тори и полската \"Право и справедливост\" на Ярослав Качински. \"България без цензура\" спечели и 15 депутатски места на парламентарните избори в България през октомври 2014. Но само няколко месеца по-късно Бареков влезе в ожесточен сблъсък със собствената си парламентарна група - заради подкрепата им за измененията в закона за МВР, както и за пенсионните промени, предложени от Владислав Горанов. Ангел Славчев, един от зам.-председателите на партията, който подаде оставка месеци преди парламентарния вот през 2014, определя Николай Бареков като \"марионетка на Пеевски\". А за ББЦ открай време се твърди, че е проект, който е бил финансиран с пари от финансовата пирамида КТБ.  Бареков, впрочем, е единственият политик, споменат от прокуратурата в делото \"КТБ\". Той обаче не закъсня да заеме високата трибуна на морала в казуса с обвиненията срещу журналистката Елена Йончева, твърдейки, че за разлика от нея категорично отказал да получава пари през офшорни компании. Но да се върнем към ролята на Николай Бареков в ЕП. Вероятно мнозина европейски данъкоплатци ще се изненадат неприятно, ако разберат, че поне двама от сътрудниците, които българският евродепутат е назначил, работят като негови шофьори, бодигардове и прислужници (гледат децата му, почистват дома му, приготвят багажа му и т.н.) - както в Белгия, така и в България. Тези задачи, меко казано, не отговарят на \"трудовата характеристика\" на парламентарен асистент. Всъщност биографиите на някои от сътрудниците на г-н Бареков разкриват, че те нямат нужния опит и стаж, за да изпълняват официалните си задължения. Но въпреки това заплатите им са от порядъка на 4000 евро на месец. Освен това се твърди, че Николай Бареков злоупотребява с покриваните от ЕП транспортни разходи. А отвъд съмнение е това, че българският консерватор е сред най-неактивните членове на ЕП - той е на 607-мо място в ЕП по активност от общо 751 депутати. (Впрочем, в ЕП има и по-пасивни български избраници от него - Сергей Станишев, Петър Курумбашев, Владимир Уручев и Асим Адемов). В края на 2018 Николай Бареков обяви амбициозния си нов проект \"Обединени консерватори\", чрез който ще се бори за места в следващия европарламент. Според лидера на новата формация, \"българите са отдадени на консерватизма по рождение и закърмени от майките и бабите с него\". Проектът бил автентичният представител на тази идеология. Не е тайна обаче, че г-н Бареков без проблем съвместява \"десните си убеждения\" с носталгията към \"бившия режим\". \"На мене почна да ми липсва комунизмът, защото при комунизма имаше една елементарна сигурност поне за младия човек. Капитализмът беше ли с човешко лице?\", посочва той в интервю за bTV през май 2014 година. С оглед на всичко, което до момента е показал Бареков, оставям на читателите да преценят дали той ще съблюдава консервативното кредо, което прокламира последният му проект. Предстои да видим дали лидерът на \"Атака\" Волен Сидеров ще поеме протегнатата от \"Обединени консерватори\" ръка и ще се яви заедно с тях на европейските избори, насрочени за май 2019 година. Към момента, според социолозите, формацията няма почти никакви шансове да преодолее електоралния праг от 5,88%. Що се отнася до съставните части на \"Обединени патриоти\", към които все още принадлежи и \"Атака\": ако те искат да спечелят някакви места в ЕП, трябва да се явят заедно. Ако обаче при тях надделее вождизмът, в следващия ЕП ще попаднат само ГЕРБ, БСП, ДПС и вероятно \"Демократична България\". А така двата мандата на ББЦ и техните партньори от 2014 (т.е. местата на Бареков и Джамбазки) ще станат плячка на победителите. Все още обаче има време на сцената да нахлуят поредните харизматици. Без значение дали става дума за самозвани народни защитници, набожни консерватори или други сладкопойни политически сирени, примамващи с призивите си. В последния момент те могат да размесят картите и да объркат сметките на останалите \"състезатели\", възползвайки се (за кой ли път) от наивността и лековерието на лапнишараните.", "date": "2019.02.07", "title": "Бареков - българският Баш консерватор"}
{"url": "https://www.faktor.bg/bg/articles/tsvetanov-1-49", "text": "Председателят на Парламентарната група на ГЕРБ и заместник-председател на партията Цветан Цветанов проведе работни срещи с директорите за Европа на Националния демократически институт Робърт Бенджамин и на Международния републикански институт Пол Маккарти. По време на разговорите бяха обсъждани конкретни аспекти на двустранната дейност.  Припомняме ви, че двете организации, заедно с европейските \"Конрад Аденауер\" и \"Ханс Зайдел\", редовно участват в обучителни програми и семинари на различните организации на ГЕРБ. В тази връзка Робърт Бенджамин информира, че Националният демократически институт планира провеждането на цикъл от семинари, предназначен за млади лидери от различни политически семейства, които ще бъдат обучавани по теми като \"морал в политиката\", \"механизми за интегритет в гражданското общество\" и други. С Пол Маккарти от Международния републикански институт беше договорено участие в конкретни мероприятия на ГЕРБ в края на март и началото на април 2019 г. И в двата института председателят на ПГ на ГЕРБ Цветан Цветанов представи подготовката на партията за предстоящите избори за Европейски парламент, както и важността на следващите избори - за местни органи на властта през есента на същата година. В утрешния ден ще се проведе Молитвената закуска с президента на САЩ Доналд Тръмп, в която освен заместник-председателя на ГЕРБ Цветан Цветанов участие ще вземат и председателят на ДПС Мустафа Карадайъ, депутатите Пламен Нунев (ГЕРБ) и Жельо Бойчев (БСП), зам.-министърът на спорта Ваня Колева, както и зам.-кметът на София Тодор Чобанов.", "date": "2019.02.07", "title": "Цветанов разговаря с директорите на Националния демократически институт и Международния републикански институт"}
{"url": "https://www.faktor.bg/bg/articles/treti-otrovitel-na-skripal-se-krie-na-ostrova", "text": "Трети човек е бил замесен в отравянето на бившия полковник от руското Главно разузнавателно управление (ГРУ) Сергей Скрипал и дъщеря му Юлия Скрипал, написа британският в. Сън. Според данни на лондонския таблоид мъжът се казва Сергей Федотов. Той е предал нервнопаралитичното вещество \"Новичок\" на своите колеги от службите в Москва - Анатолий Чепига, известен като Руслан Боширов, и Александър Мишкин, известен като Александър Петров, в началото на март. \"За разлика от основните заподозрени в опита за убийство на двамата Скрипал, Федотов не е напуснал Острова. Той е имал резервация за полет от Лондон до Москва, но запазеното място в самолета е останало празно. Заради това е вероятно този човек да е все още на територията на Обединеното кралство\", допълни Сън. Сергей и Юлия Скрипал бяха намерени в безсъзнание в южния английски град Солсбъри на 5 март след отравяне с \"Новичок\". Двамата излязоха от комата по-късно. Британските власти обвиниха Москва за инцидента. Русия отрича твърденията на Лондон.", "date": "2019.02.07", "title": "Трети отровител на Скрипал се крие на Острова, не могъл да излети за Москва"}
{"url": "https://www.faktor.bg/bg/articles/parlamentat-tryabva-da-prieme-dnes-po-strogi-nakazaniya-sreshtu-domashnoto-nasilie", "text": "Парламентът трябва да приеме по-строги наказания срещу домашното насилие. Още на първо четене депутатите измениха Наказателния кодекс, така че се предвижда до 5 години затвор за психически тормоз и преследване в условията на домашно насилие. Ако тормозът се случва извън семейния кръг, ще се наказва със затвор до 1 година. Законодателите дефинират и следенето, което може да се изразява и в наблюдение или влизане в нежелана комуникация. Принудата в условията на домашно насилие ще се наказва с лишаване от свобода от 3 до 10 години. Промените в Наказателния кодекс идват, след като Истанбулската конвенция не беше приета заради недоволство и сред политици, и сред част от обществото.", "date": "2019.02.07", "title": "Парламентът приема днес по-строгите наказания срещу домашното насилие"}
{"url": "https://www.faktor.bg/bg/articles/shte-duha-silen-vyatar-sledobed-valezhite-spirat", "text": "Днес ще се задържи предимно облачно. Валежите ще отслабват и до обяд в повечето райони напълно ще спрат. След обяд облачността над Западна България ще се разкъса. Ще духа до умерен, в югоизточните райони и временно силен вятър от изток-североизток и с него ще продължи да нахлува студен въздух. Максималните температури ще са между 2° и 7°. Това съобщи за „Фокус” дежурният синоптик Георги Цеков от Националния институт по метеорология и хидрология (НИМХ). Над Черноморието ще бъде предимно облачно, почти без валежи. В отделни райони ще има ръмежи, на повече места в сутрешните часове. Ще духа умерен до силен североизточен вятър. Вълнението на морето ще е 2-3 бала. Температурите ще се понижат, максималните ще са между 2° и 6°. Температурата на морската вода е 7 – 8°. Над планините ще бъде предимно облачно и преди обяд все още ще превалява слаб сняг. Ще духа умерен и силен вятър от изток-североизток и с него температурите ще се понижават. Максималната на височина 1200 метра ще е около 0°, на 2000 метра – около минус 5°. Атмосферното налягане ще се повиши и ще е по-високо от средното за месеца.", "date": "2019.02.07", "title": "Ще бъде ветровито, следобед валежите спират"}
{"url": "https://www.faktor.bg/bg/articles/novini/svyat/oshte-13-godini-reshetki-za-bivsh-brazilski-prezident", "text": "Бившият бразилски президент Луиз Инасио Лула да Силва, който е зад решетките от април м.г., вчера беше осъден на 12 години и 11 месеца затвор за корупция и пране на пари, в рамките на друг наказателен процес, съобщиха Франс прес и ДПА. Лула, който управлява от 2003 до 2010, вече изтърпява присъда от 12 години и един месец затвор в град Куритиба за корупция и пране на пари. Новата присъда е свързана с ремонта на къща и ферма в селището Атибая в щата Сао Пауло, финансиран от няколко фирми в замяна на сделки с държавната петролна компания Петробраз. Според обвинението истински собственик на къщата бил Лула, макар че тя е била регистрирана на негов близък. Предишната присъда също касаеше недвижима собственост. Следователите стигнаха до заключението, че Лула е истинският собственик на апартамент в курортния град Гуаружа в щата Сао Пауло, който получил от строителна компания в рамките на корупционна схема, свързана с Петробраз.", "date": "2019.02.07", "title": "Още 13 години решетки за бивш бразилски президент"}
{"url": "https://www.faktor.bg/bg/articles/ozi-ozborn-priet-v-bolnitsa-s-uslozhneniya-ot-grip", "text": "Легендарният британски рокаджия Ози Озбърн е приет в болница с усложнения от грип. Това съобщи в Туитър съпругата му Шарън. \"Както мнозина от вас разбраха, Ози бе приет в болница заради усложнения от грип. Лекарите заявиха, че това е най-доброто за него за по-бързото му възстановяване. Благодаря на всички за подкрепата и любовта\", написа 66-годишната съпруга на бившия фронтмен на \"Блек Сабат\". Друга е версията на сина на легендарния фронтмен. Джак Озбърн разказва пред HuffPostUK, че инцидентът е станал докато Ози лежал на дивана и изпил една шепа витамини, заради което се задавил. Хапчето заседнало в белия му дроб. Това се случило докато Ози и Джак заснемали новото си риалити - “Ozzy and Jack's World Detour”. В него двамата пътуват по света и разказват за различни забележителности. Новината за състоянието на британския рокаджия дойде няколко дни, след като Озбърн, който повече от пет десетилетия продължава да поддържа интереса на почитателите си, беше принуден да отмени цялото си европейско турне, което е част от световното \"No More Tours 2\". Първоначално Принцът на мрака обяви, че отменя първите четири дати от предстоящата концертна обиколка, но по-късно написа, че няма да успее да се възстанови и се извинява на феновете. \"No More Tours 2\" продължава на 9-и март в Австралия, след което предстоят концерти в Нова Зеландия, Япония и Северна Америка, а наесен ще бъде очакван от меломаните в Европа.", "date": "2019.02.07", "title": "Ози Озбърн приет в болница с усложнения от грип?"}
{"url": "https://www.faktor.bg/bg/articles/cheshkiyat-prezident-izprati-pozdravitelno-pismo-do-huan-guaydo-s-pokana-da-poseti-stranata-mu", "text": "Президентът Милош Земан е изпратил поздравително писмо до временния президент на Венецуела Хуан Гуайдо с покана да посети Чехия, съобщи прессекретарят на чешкия президент Иржи Овчачек, предаде ТАСС. По думите му в писмото до Гуайдо Земан е подчертал неговата \"смелост да поеме отговорността за народа на Венецуела и да го поведе към свободни и демократични избори\", и е изразил убедеността си в успеха на прехода на Венецуела към демокрация, предава БТА. \"Вярвам, че скоро отношенията между нашите две старни ще укрепнат,\" е заявил в писмото си Земан.", "date": "2019.02.07", "title": "Чешкият президент поздрави Гуайдо за \"смелостта да поведе народа си към свободни избори\""}
{"url": "https://www.faktor.bg/bg/articles/aleksandar-sidi", "text": "\"Ромите с по 7 деца, които са на социална помощ получават общ доход, повече от хората на минимална заплата\". Това разкри в студиото на БНТ депутатът от ОП Александър Сиди.   По думите му едни хора за 30 години са се превърнали от работещи, в работещи на социални помощи. Затова от ОП предлагат спирането на социалните помощи за ромите при отказ от труд. Няма как човек, който е отказал два пъти работа, да се издържа на помощи. Лесно се доказват такива хора, които са само на помощи или ТЕЛК, а шофират луксозни коли или вдигат сватба с 1000 души, коментира депутатът и допълни: В по-малките градове има глад за деца в детските градини, нека ромчетата да ходят. Оказва се така, че като попаднат в първи клас те не знаят български, за това трябва да ходят на детска градина, категоричен бе Сиди.   \"Традицията при ромите за раждане под 14 години е незаконна. Ще има съд за мъжете, които са се съвокуплили с деца под 14 години. Случва се така, че родителите на непълнолетните родилки получават надбавки за тях, а момичетата за детето си. Когато им се спрат помощите - ще започнат да се замислят\", допълни той.  Сиди не смята, че мерките, които предлагат по отношение на ромите у нас наслагва етническо напрежение. То се насажда от хората в гетата, които заявяват, че нямат задължения, а само права, завърши коментара си Александър Сиди.", "date": "2019.02.07", "title": "Сиди: Роми с по 7 деца живеят от социални помощи, по-високи от минималната заплата"}
