{"url": "https://www.faktor.bg/bg/articles/rusiya-priznava-novoto-ime-republika-severna-makedoniya", "text": "Русия признава Република Македония под новото име Република Северна Македония, съобщи руското Министерство на външните работи.  Признанието идва, след като руският първи дипломат Сергей Лавров публично постави под съмнение законността на преименуването, извършено в резултат на Преспанския договор с Гърция и последвалия референдум в Македония, предаде ТАСС.  На пресконференция през януари тази година Лавров попита дали преименуването наистина се дължи на стремежа към консенсус между Скопие и Атина, или е по-скоро резултат от стремежа на САЩ да вкарат всички балкански държави в НАТО.", "date": "2019.03.18", "title": "Русия признава новото име Република Северна Македония"}
{"url": "https://www.faktor.bg/bg/articles/rumaniya-shte-pridobie-dopalnitelni-iztrebiteli-f-16", "text": "Румъния се стреми да придобие още изтребители F-16, които да заменят стария си изтребител МиГ-21. Това каза министърът на националната отбрана Габриел Лес, цитиран от defence-blog.com. Според списание \" Скрамбъл \" той е посочил, че румънските военновъздушни сили са стартирали процедура за придобиване на повече изтребители F-16 Fighting Falcon, за да замени последния самолет на МиГ-21. Съобщава се, че военновъздушните сили са изразили нужда от 36 F-16 бойни самолета. Към днешна дата Румъния е закупила общо 12 изтребителя F-16 Block 15 Mid-Life Upgrade (девет F-16AM и три F-16BM) от Португалия и официално получи  първите шест в края на септември. Министър Габриел Ел също съобщи, че от 14 март 2019 г. румънските военновъздушни сили са започнали да изпълняват полети с въздушна полиция под румънско командване. В миналото тези мисии бяха изпълнявани с неговите МиГ-21. В близко бъдеще Румъния ще провежда такива мисии и под командването на НАТО, след като ескадрилата завърши процеса на сертифициране.", "date": "2019.03.18", "title": "Румъния ще придобие допълнителни изтребители Ф-16"}
{"url": "https://www.faktor.bg/bg/articles/elena-yoncheva-stanishev-e-edin-ot-nay-uspeshnite-evropeyski-polititsi", "text": "Разликата между гласовете, които спечелих аз и тези, които спечели г-н Станишев, беше много малка. Благодаря за доверието, но това е не само доверие, но и огромна отговорност. Разбирам защо хората ме подкрепиха – защото им писна от тази корупция и грабеж и се надяват, че Европейската комисия ще намери механизми това да спре, каза пред БНТ депутатът от БСП Елена Йончева, която ще води евролистата на Столетницата. Гласуването беше тайно, спазени са всички основи на едно демократично гласуване, добави тя. Смятам, че Станишев е един от най-успешните европейски политици. Имали сме двама политици, които са заемали най-високите постове в света – Ирина Бокова и Сергей Станишев, заяви Йончева. 2/3 от докладите на Европейската комисия за съмнителни сделки касаят български видни политически личности. Българинът вярва в европейските институции, въпросът е, че възниква евроскептицизъм, заради липсата на справедливост. Българинът е с отнето достойнство, той разбира, че не може да разчита на българските институции, че те са корумпирани. Трябва самите европейски институции да бъдат алармирани за нердностите. Неслучайно всички се надяват на новия европейски прокурор. Всички се надяват, че той ще обърне внимание на България, коментира водачът на евролистата на БСП. В България са налети над 30 млрд. евро. За тези средства българинът можеше да живее достоен живот. Според доклад на групата на Зелените в Европейския парламент 11 млрд. евро са средствата, които се крадат в България. Този доклад е базиран на информация на Евростат и на ОЛАФ, уточни тя. В България получаваме почти 10 пъти по-ниски доходи от тези в Европейския съюз. В България трябва революция на доходите. За това може да се работи и в Европейския парламент. Искаме по-силна социална Европа. Европейските избори са важни и за България, защото това ще бъде вот на недоверие за ГЕРБ – тази групировка, която от 10 години управлява България. Убедена съм, че ще бием ГЕРБ, нямам никакво съмнение, заяви още Елена Йончева.", "date": "2019.03.18", "title": "Елена Йончева: Станишев е един от най-успешните европейски политици"}
{"url": "https://www.faktor.bg/bg/articles/novini/balgariya/yuliy-pavlov-kakto-i-da-podredi-listata-bsp-nyama-shans-da-specheli-evrovota", "text": "Тук не става дума за европейското бъдеще на Станишев. Само Станишев е печелил европейски избори. Плюсовете в полза на Станишев и няма смисъл да ги обяснявам.  Да не забравим, че болшинството от социалистите гласуваха за Станишев за водач на евролистата. Това коментира в студиото на БНТ социологът Юлий Павлов. Той бе категоричен, че няма шанс БСП да победи  ГЕРБ на предстоящите евроизобир, независимо как ще подредят листата си социалистите.  При системните партии гласуват твърдите ядра. А при БСП няма да гласува и твърдото ядро на тези евроизбори. Станишев е този, който може да мобилизира твърдото ядро, а не Елена Йончева. Тя само ще навреди на партията, посочи Павлов. На противно мнение бе социологът Кольо Колев, който не крие своите симпатии към БСП. Учуди ме, че Станишев не се отдръпна. Да отстъпи първото място в евролистата. Това е съвсем нормално за мен. Освен това Станишев прави и същите грешки, както и г-н Павлов. А сега нещата няма да са по този начин. Те са натоварени с голямо символно значение - да се удари шамар на ГЕРБ, да бъде ударен ГЕРБ. Това ще мотивира и периферията да гласуват срещу ГЕРБ, аргументира се на свой ред Колев. Хората не искат да дадат на Нинова властта. Но се натрупаха много скандали...Затова съм склонен да мисля, че БСП ще спечели европейските избори, макар че е рано да се говори за това. Мисля, че избирателите ще гласуват наказателно срещу ГЕРБ, посочи Кольо Колев. Юлий Павлов представи прогнозата за предстоящите европейски избори на Центъра за анализи и маркетинг:  ГЕРБ - 7 депутати, БСП - 5, ДПС -  3. Остават 2 за преразпределяне - ако десните се явяват заедно, ще вземат тези места. Разликата между ГЕРБ и БСП ще бъде поне един мандат.", "date": "2019.03.18", "title": "Юлий Павлов: Както и да подреди листата, БСП няма шанс да спечели евровота"}
{"url": "https://www.faktor.bg/bg/articles/erogan-tezi-koito-vzimat-na-pritsel-turtsiya-shte-badat-vrashtani-v-kovchezi", "text": "Президентът Реджеп Тайип Ердоган определи днес масовата стрелба, при която бяха убити 50 души в две джамии в Нова Зеландия, като част от по-голяма атака срещу Турция и заплаши да изпрати обратно \"в ковчези\" тези, които се опитат да вземат на прицел Турция, предаде Ройтерс. Ердоган, който се опитва да събере подкрепа за своята Партия на справедливостта и развитието с ислямистки корени на местните избори на 31 март, използва нападението в Нова Зеландия като доказателство за глобални антимюсюлмански настроения. Те ни изпробват от 16 500 километра разстояние, от Нова Зеландия, с послания, които отправят оттам. Това не е индивидуален акт, това е организирано, каза Ердоган, без да прави уточнения, предаде БТА. 28-годишният австралиец Брентън Тарант бе обвинен за убийство в събота, след като уби 50 души в две джамии в новозеландския град Крайстчърч. На предизборни митинги в края на миналата седмица Ердоган показа видеозапис от стрелбата, който нападателят разпространи във Фейсбук. Той получи упрек от новозеландския външен министър, който каза, че това би могло да изложи на опасност новозеландски граждани в чужбина. Ердоган показа също извадки от \"манифеста\", публикуван от нападателя в интернет и премахнат по-късно от мрежата. Той каза, че нападателят е отправил заплахи срещу Турция и срещу самия президент, и че е искал да изгони турците от Северозападна Турция - европейския район на страната. Най-големият град на Турция - Истанбул, е разделен между азиатска част на изток от Босфора и европейска част - на запад, отбелязва Ройтерс. Ние сме тук от 1000 години и ще бъдем тук до края на света, ако е рекъл Бог, заяви Ердоган на митинг днес в памет на военната операция при Галиполи от 1915 г., когато османските войници разгромяват силите на Антантата начело с Великобритания, включващи австралийски и новозеландски части, които се опитват да превземат полуострова като вход към Истанбул. Няма да превърнете Истанбул в Константинопол, добави добави той, имайки предвид името на града по време на Византия, преди той да бъде завладян от османските турци през 1453 г. Вашите деди дойдоха тук /.../ и те се върнаха в ковчези, каза Ердоган. Не се съмнявайте, че ще ви върнем обратно като вашите деди, добави Ердоган. Новозеландският външен министър Уинстън Питърс посочи след заседание на новозеландското правителство, че е казал на турския си колега, че използването от Ердоган на видеозаписа в предизборната кампания е неправилно. Всяко нещо от такъв характер, което представя невярно страната, при положение че това не беше новозеландски гражданин, излага на опасност бъдещето и сигурността на новозеландския народ и нашите хора в чужбина и е напълно нечестно, каза Питърс. Високопоставен турски източник от сигурността посочи, че нападателят Тарант е влязъл в Турция два пъти през 2016 г. - за една седмица през март и за повече от месец през септември. Турските власти са започнали да проверяват всичко - от хотелските регистрации до записи на камери, за да се опитат да установят причината за неговите посещения, каза източникът.", "date": "2019.03.18", "title": "Ероган: Тези, които взимат на прицел Турция, ще бъдат връщани в ковчези"}
{"url": "https://www.faktor.bg/bg/articles/angel-naydenov-izborat-na-yoncheva-za-vodach-na-evrolistite-e-lichnata-vendeta-na-ninova-sreshtu-stanishev", "text": "„Ръководството на БСП направи така, че след пленума партията ни да излезе по-разделена. Не беше приета протегнатата от Сергей Станишев ръка. Остана впечатлението, че Елена Йончева е по-скоро избор на ръководството, докато зад президента на ПЕС застава партията. Сергей постигна един много добър резултат при гласуването за водач на листата за евроизборите на фона на очернящата го кампания, която Корнелия Нинова и Изпълнителното бюро прави от доста дълго време“. Това заяви пред Faktor.bg Ангел Найденов от БСП по повод избора на Елена Йончева за водач на листата на социалистите за европейските избори през май.  „Ако погледнем и медийните публикации за натиска на депутати и членове на ръководството на БСП в общински конференции, ще намерим отговор защо се получи този красноречив резултат и защо Сергей Станишев не е водач на евролистата ни\", категоричен е бившият военен министър. \"Не знам какво има предвид Михаил Миков с това, че \"БСП се болшевизира\". Моето мнение в , че се променя характерът на партията и се подменят ценности. Оставам с впечатление, че Корнелия Нинова не вижда вече бъдеще на БСП в ПЕС. Нейни тайни съветници и политолози от този кръг правят внушения за завой към консервативните ценности. Логика, която се разминава с моите представи за политика. Миков очевидно има предвид саморазправата с неудобни за ръководството председатели на общински организации и хора от партията. Имам чувството, че това е лична вендета на Корнелия Нинова към Сергей Станишев. Води се отмъщение към хората, които имат памет към миналото на БСП. Не искам да давам прогнози какви резултати ще има партията ни на Европейските избори, но в никакъв случай не съм оптимист за бъдещето на БСП с това ръководство\", каза още Ангел Найденов.  „Елена Йончева подкрепи в някаква степен идеята Сергей Станишев да бъде включен в изборните листи на БСП и се надявам това да е било искрено. Предложението обаче беше посрещнато от категоричната съпротива на Корнелия Нинова с интерпретации, които не бяха много почтени спрямо Сергей. Елена сигурно има своите достойнства, но не и качествата, които трябва да притежава водач на БСП за евроизборите. Поне до този момент тя не ги е показала\", категоричен е социалистът.  \"Имаше серия от странности при избора на Йончева като това набъбване на гласувалите на заседанието на БСП, спрямо първоначалния брой на регистрираните. От 144 души предварително заявили участие, са гласували 172-ма. Аз лично нямам обяснение как се получил подобен вот, който ръководството трябва да обясни\", каза още Найденов.", "date": "2019.03.18", "title": "Ангел Найденов: Изборът на Йончева е личната вендета на Нинова срещу Станишев"}
{"url": "https://www.faktor.bg/bg/articles/ermenkov", "text": "Разделението в БСП след вчерашния пленум продължава. Споровете между социалистите се пренесоха в социалната мрежа. Грозна свада под пост се разрази между депутата от левицата Таско Ерменков и общинския съветник от БСП в Стара Загора Бойчо Биволарски, пишат ТопНовини.бг. Всичко започва от пост на Ерменков, в който обяснява различията си със Сергей Станишев.  Биволарски реагира на написаното със следния коментар: Това ли е най- важното, Таско??? Пак ще загубим изборите, защото не се наядохте!? Ерменков не остава длъжен на съпартиеца си, заявявайки: Аз в момента постя, така че за ядене, още повече за наяждане няма как да бъда обвиняван. Биволарски отвръща на колегата си с думите: Таско Ерменков, Партията си отива, заради такива като теб, Киро Добрев,Деница Златева и другите!? Иначе си пости колкото искаш, но мисли и за партията! На опита на Ерменков да завърши спора, депутатът използва израза \"друсане на въздуха\" за думи без доказателства. Биволарски реагира на изпуснатата реплика с намек за физиологията на ръководителите на социалистическата партия: Нали знаеш кои се друсат??? Но не с наркотици!? Имам предвид физиологията, ако ме разбираш? Скандалите с Таско Ерменков на стената му във Фейсбук са често явление. Преди време той беше обявил, че Крим е руски и хората там с радост посрещат управлението на Кремъл. По-късно пък хвърли в паника и шок софиянци, обяснявайки че водата е заразена, а думите му се оказаха неверни.", "date": "2019.03.18", "title": "Редови социалист скочи на Таско във Фейса: Партията си отива заради такива като теб, Кирчо и Деница"}
{"url": "https://www.faktor.bg/bg/articles/arestuvaha-zapodozreniya-za-strelbata-v-utreht", "text": "Холандската полиция задържа заподозрения за стрелбата в Утрехт, при която бяха убити трима души, а девет бяха ранени, съобщи Ройтерс. От прокуратурата в Холандия потвърдиха, че заподозреният е стар познайник на полицията. От там допълниха, че мотивите за нападението не са все още ясни. Полицията обаче определи трагичния инцидент като терористичен акт. Не е изключено обаче да става дума и за семейна свада.", "date": "2019.03.18", "title": "Арестуваха заподозрения за стрелбата в Утрехт"}
{"url": "https://www.faktor.bg/bg/articles/the-guardian-samoubiystvoto-na-savetnik-na-putin-se-okaza-ubiystvo", "text": "Наскоро бяха публикуваните документи, които показват, че бивш съветник на Владимир Путин е претърпял тежка фрактура на врата “малко преди смъртта си” в хотелска стая във Вашингтон през 2015 година, съобщава The guardian. Документите от медицинския експерт са предоставени на Радио Свободна Европа в отговор на съдебно дело за свобода на информацият от преди почти две години. В доклад, публикуван в събота, 16 март, Радио Свобода обяснява, че последните разкрития не са придружени с категорични доказателства за фалшивицираната смърт на Михаил Лесин, който е бил ключов съветник по време на избирането на Путин в Русия. Но според медицинската експертиза хиоидната кост на Лесин е напълно разрушена. Подобни прекъсвания на вратните кости  \"обикновено се свързват с обесване или ръчно задушаване“. Не е изключено костта да е била повредена по време на аутопсията. От медията обаче твърдят, че документите предоставят „изключително прецизно научно описание“ на смъртта, която е обвита в съмнения и загадки. Официалната версия за смъртта на 57-годишния Лесин е, че съветникът на Путин умира в следствие на травма, получена от многобройни падания в хотелската стая след жестоко напиване. Интригата около смъртта му обаче остава, тъй като в самия заключителен доклад има цели пасажи, които са сериозно редактирани. Освен това през последните доклади има редица случаи на руски дипломати в чужбина, които умират при мистериозни обстоятелства или са сериозно болни.  Михаил Лесин натрупа богатство чрез пиар агенция за телевизионна реклама, създадена през 90-те години. След това той прекарва години като медиен съветник на Путин, помагайки националната телевизия да мине под контрола на Кремъл. По-късно създава глобалната новинарска мрежа Russia Today, сега известна като RT. Лесин внезапно подава оставка през декември 2014 г. и се смяташе, че някои московски наблюдатели са  се възползвали лично от правителството на Путин.", "date": "2019.03.18", "title": "Тhe Guardian: \"Самоубийството\" на съветник на Путин се оказа убийство"}
{"url": "https://www.faktor.bg/bg/articles/ninova-kam-stanishev-otstapi-neka-ima-obnovlenie", "text": "Лидерът на БСП Корнелия Нинова обясни в предаването \"Лице в лице\" по бТВ защо се е спряла на Елена Йончева за водач на евролистата. \"Елена е носител на две каузи - справедливост и свобода. Като журналист тя се бори за свободата на медиите, за свободните права. Може да привлече и хора извън членовете на БСП\", посочи Нинова. На въпрос на европейска сцена ли искате да изнесете битката си срещу ГЕРБ, тя отговори: \"Тази битка не е само български въпрос. Тя е битка срещу корупцията. Това е европейска тема. Не е само българска. Трябва да има синхрон между нас, тук, в България, и нашите представители в Европейския парламент.\"  Нинова заяви, че би поела инициативата да бъде подкрепена кандидатурата на Лаура Кьовеши за главен прокурор на ЕС. \"Ще говоря с нашите депутати\", добави тя.  Помолена да коментира и обвиненията за манипулиране на избора по време на вчерашния пленум на БСП предвид факта, че на 20 души от гласувалите тя е работодател, дава им заплатите, Нинова обясни: \"Тези 20 души са назначени на \"Позитано\" от Станишев, не от мен. Но тук е важно достойнството. Гласуването вчера беше възможно най-прозрачно. Тревожното обаче е, че точно в момента, когато поехме инициативата за прозрачни и честни избори, точно в този момент да използваш, че БСП прави нечестни избори, е непочтено към партията, която те е направила депутат, евродепутат, президент на ПЕС. По грозен начин се хвърля сянка върху това. Но самоунижението няма да има край. Твърдя, че изборът беше честен. Националният съвет взе демократично и правилно решение\", категорична е соцлидерката. Тя отговори и на въпроса защо има толкова непреодолими различия със Станишев. \"Имаме принципно различен поглед за правене на политики. Лидерът на ЕНП, когато го избраха за лидер на партията, се отказа от депутатското си място в Европарламента. В Европа и в моята представа за политика няма нужда един човек да съчетава всички постове. В политиката не може да си вечен. Трябва да има нова смяна от политици изобщо. Наложихме си и върху себе си такива ограничения. Отстъпи, нека има обновление, не може всичко да се съсредоточава върху твоята личност. Станишев като лидер на ПЕС трябва да изразява позицията на общото социалистическо семейство - това го обременява, не може да защитава българския интерес\", намери обяснение за отношението си към Станишев Корнелия Нинова. \"Националният съвет ще подрежда листата. Системните партии и системните политици трябва да се променят. Това, че сме против Истанбулската конвенция, не ни прави антиевропейци.\"  Съвсем неочаквано Нинова сподели: \"На пленума вчера в един момент имах чувството, че Румен Радев седи до мене. Същите въпроси, същите нападки към Елена Йончева, както преди три години към Радев.\"", "date": "2019.03.18", "title": "Нинова: Станишев не може да е вечен, искаме обновление в ЕП"}
{"url": "https://www.faktor.bg/bg/articles/obshtestvo/zakon-i-red/pratiha-zad-reshetkite-bivsh-zam-ministar-na-transporta", "text": "Ефективна присъда за бившия заместник-министър на транспорта Антон Гинев. Той е осъден да излежи 11 месеца при първоначален строг режим по дело за умишлена безстопанственост на повереното му държавно имущество в особено големи размери. Като генерален директор на Национална компания \"Железопътна инфраструктура\" Гинев е възложил ремонт на пътническата гара в Русе без обществена поръчка и при съмнителни условия. За виновни по делото бяха признати и бившият директор на НКЖИ Русе Огнян Георгиев, който е присвоил над 900 000 лева, и бившият депутат от ДПС Илия Илиев, който спомогнал за присвояването на парите, съобщава Нова телевизия. Решението подлежи на обжалване пред Апелативния съд.", "date": "2019.03.18", "title": "Решетки за бивш зам.-министър на транспорта"}
{"url": "https://www.faktor.bg/bg/articles/zadarzhaha-7200-l-spirt-v-konservi-opakovani-kato-kokosovo-mlyako", "text": "7200 л спирт, маскиран като кокосово мляко, иззеха митнически служители от ГД МРР в района на Дунав мост 2 при проверка, извършена в ранните часове на 15.03.2019 г., съобщиха от Агенция \"Митници\".  Стоката е била описана в придружаващите документи като кокосово мляко и открита при проверка на товарен автомобил с българска регистрация, пътуващ в посока Западна Европа през Дунав мост при Видин - Калафат. При отваряне на една от фабрично запечатаните консерви, подредени в десет палета с общо тегло над 6 тона, митническите служители установили, че \"кокосовото мляко\" всъщност представлява безцветна течност с мирис на спирт. Чрез измерване с денситометър е потвърден високия алкохолен градус на течността – 96,8. Взети са проби за лабораторен анализ. Образувано е административнонаказателно производство, работата по случая продължава.", "date": "2019.03.18", "title": "Задържаха 7200 л спирт в консерви, опаковани като кокосово мляко"}
{"url": "https://www.faktor.bg/bg/articles/ikonomika/-afis-balgarite-sa-protiv-uvelichavaneto-na-chasovete-za-izvanreden-trud", "text": "Повече от половината българи са против увеличаването на часовете за извънреден труд, показва изследване на агенция „Афис”, каквито предложения има. Според данните от проучването за 54% от хората у нас е неприемливо часовете за извънреден труд да се увеличат от 30 на 60 ч. месечно, а само 27% одобряват това. Негативно отношение среща и идеята за сключване на трудови договори, при които работникът е длъжен да се явява на работа „на повикване” и да му се плаща само за отработените часове – 55% от българи са срещу това, а 28% го подкрепят. По повод предложеното премахване на надбавките за трудов стаж, трима от всеки четирима граждани не одобряват подобна промяна.", "date": "2019.03.18", "title": "\"Афис\": Българите са против увеличаването на часовете за извънреден труд"}
{"url": "https://www.faktor.bg/bg/articles/nad-16-000-sa-obyavenite-svobodni-rabotni-mesta-v-stranata", "text": "Над 16 600 са обявените свободни работни места в страната. 420 работодатели в София търсят да наемат няколко хиляди души персонал с посредничеството на \"Електронната трудова борса\" на Агенцията по заетостта. От обявите става ясно, че бизнесът търси предимно квалифицирани специалисти, а обявените заплати в столицата са най-високите за страната.  Столична фирма търси 10 инженери енергетици с обявена заплата 3000 лева. Толкова се дава и за разработчик на софтуер. Търсят се строители. Всички фирми обявяват стартова заплата от 1600 лева.  По-високите заплати в столицата от КНСБ обясняват и с по-високата издръжка на живот. \"Около 30 процента по-висока е от средната за страната, така че нормално е и заплатите да са с поне толкова по-високи от средната за страната\", обясни президентът на синдиката Пламен Димитров.  И ако в София на сервитьор заплатата е 1000 лева, то във Видин този труд се оценява на 650, а във Враца за тази позиция обявената заплата е под минималната - 500 лева.", "date": "2019.03.18", "title": "Над 16 600 свободни работни места, фирми дават стартова заплата 1600 лева"}
{"url": "https://www.faktor.bg/bg/articles/uefa-zapochna-razsledvane-sreshtu-ronaldo", "text": "Европейската футболна централа е започнала разследване по казуса със звездата на Ювентус Кристиано Роналдо, информираха от централата, цитирани от Okdiario.com. Очаква се на 21 март Комитетът по дисциплина и етика към УЕФА да обяви решението си. Повод за разследването стана жестът на португалеца, след хеттрика му във вратата на Атлетико Мадрид (3:0) в осминафиналния реванш за Шампионската лига. Петкратният носител на „Златната топка“ на практика сам прати „бианконерите“ на четвъртфиналите, а след успеха не сдържа емоциите си, като направи жест, насочващ вниманието към гениталиите му. За подобни провинения правилникът предвижда глоба или лишаване от спортно-състезателни права за от един до три мача. По-рано в медиите се появиха информации, че е по-малко вероятно Комитетът по дисциплина и етика към УЕФА да приложи второто наказание в случая. Жестът на Роналдо е аналогичен на този, който направи наставникът на Атлетико Мадрид – Диего Симеоне – след успеха с 2:0 срещу „Старата госпожа“ в първия мач от осминафиналите. Тогава на аржентинеца бе наложена глоба в размер на 20 000 евро. Междувременно преди няколко дни в испанските медии се тиражираха информации, че Атлетико обмисля да пусне жалба срещу Роналдо. Претенциите на тима от „Уанда Метрополитано“ били свързани с това, че реакцията на Роналдо била пред техните фенове. Освен това, според „дюшекчиите“ след третия гол на бившия нападател на Реал Мадрид на „Ювентус стейдиъм“, футболистът се обърнал към привържениците на мадридчани и ги нарекъл „кучи синове“.", "date": "2019.03.18", "title": "УЕФА започна разследване срещу Роналдо"}
{"url": "https://www.faktor.bg/bg/articles/balgariya-prilaga-derogatsii-po-turski-potok-sled-promeni-v-gazovata-direktiva-na-es", "text": "Комисията по индустрия, изследвания и енергетика на Европейския парламент гласува промени в газовата директива на Европейския съюз, според които България ще може да прилага дерогации, свързани с проекта „Турски поток“, ако е първата страна от ЕС, на чиято територия влиза газопроводът. Това каза пред БНР евродепутатът Владимир Уручев. „Държавата членка, на територията на която излиза газопроводът, ще е тази, която ще дава всичките видове дерогации след консултация с другите членки. Това няма как да спре „Северен поток“ 2, защото той се спираше не от Германия, а от Полша и прибалтийските републики“, поясни Уручев. На въпрос на „Хоризонт\" как точно ще се отрази гласуваната директива върху „Турски поток“, Уручев отговори: „И за „Северен поток“ 2, и за „Турски поток“ се затяга контролът, тъй като всичко предварително трябва да се обявява пред комисията. Дерогациите, които ще се дават, когато е само един инвеститорът, в дадения случай например е „Газпром“, той не иска никой да му се меси, тогава отново ще трябват дерогации, ще трябва да се доказва всичко и че ще има възможност това, което „Газпром“ иска да вземе, да не е повече от това, което се разрешава от закона.“ Промените трябва да минат през гласуване в пленарна зала, което може да стане още този месец, поясни Уручев.", "date": "2019.03.18", "title": "България прилага дерогации по „Турски поток“ след промени в газовата директива на ЕС"}
{"url": "https://www.faktor.bg/bg/articles/obshtestvo/zakon-i-red/prokuraturata-plashta-109-000-lv-zaplati-na-bivsh-shef-na-terem-uvolnen-sled-arest", "text": "Бившият шеф на държавното дружество „Терем“ Жечко Петров осъди прокуратурата да му плати близо 109 000 лева, които е трябвало да получи от заплати, ако не беше уволнен след ареста му през 2009 г. Решението на Софийския градски съд (СГС) идва почти 10 години след задържането на Петров, който беше обвинен в длъжностно присвояване, безстопанственост и документно престъпление. Той беше арестуван през септември 2009 г., а обвиненията бяха свързани с възложена от Министерството на отбраната (МО) обществена поръчка за утилизация  на боеприпаси. Тя била спечелена от „Терем“ с условие, че няма да възлага унищожаването на подизпълнител, но дружеството вече имало сключен такъв договор с фирма „Евроремонтстрой България“ ЕООД, на която дори били преведени над 5 млн. лева, освен това боеприпасите така и не били утилизирани. Петров беше обвинен първоначално и за дивидент от 19 млн. лв, който „Терем“ трябвало да внесе в държавния бюджет, но вместо това парите отишли за увеличаване на капитала на дружеството. Дело за невнесените дивиденти имаше и срещу бившия военен министър Николай Цонев, по което той беше оправдан. Жечко Петров остана в ареста само седмица, след което Софийският апелативен съд го освободи срещу „подписка“, тъй като прецени, че няма доказателства, които да обосноват повдигнатите му обвинения. В следващите 3 години делото два пъти е внасяно в съда и връщано за отстраняване на нарушения в обвинителния акт. През 2014 г. прокуратурата сама прекратява делото, след като преценява, че обвинението не е доказано. В заведеното впоследствие дело по Закона за отговорността на държавата и общините за вреди (ЗОДОВ) Петров е поискал да бъде обезщетен само за претърпените от него имуществени вреди, които обаче е оценил на над 206 000 лева. Това били парите, които трябвало да получи за две години като изпълнителен директор и член на Съвета на директорите на „Терем“. Договорът му с министерството бил сключен през есента на 2008 г. и бил прекратен заради задържането му година по-късно, като Петров претендира заплатите си за останалите две години от договора. Назначената от съда съдебно-счетоводна експертиза обаче е показала, че за този период Петров е трябвало да получи малко под 109 000 лева и това е и обезщетението, което му е присъдено. Отделно, прокуратурата трябва да му изплати и разноски за близо 3000 лева. „С прекратяване на производството поради липса на доказателства прокуратурата признава, че липсва извършено престъпление и че съответните органи на съдебната система неоснователно и незаконосъобразно са предприели наказателно преследване срещу него…Установява се, че причина за прекратяване действието на договора за управление е взетата мярка за неотклонение в рамките на досъдебното производство и последващото влизане в сила на акт по повдигнати от компетентните органи обвинения. Т.е. неосъщественото увеличаване на имуществото се намира в пряка причинно-следствена връзка с наказателното производство“, мотивира се съдия Галя Вълкова от СГС. Решението не е окончателно и може да бъде обжалвано пред Софийския апелативен съд.", "date": "2019.03.18", "title": "Прокуратурата плаща 109 000 лв. заплати на бивш шеф на „Терем“, уволнен след арест"}
{"url": "https://www.faktor.bg/bg/articles/otkriha-martav-rapara-ot-gumeni-glavi", "text": "Рапърът Костадин Асенов Кобаков-Кобака е намерен починал в мерцедеса си в гараж в Пловдив, съобщи vesti.bg. В колата с пазарджишка регистрация заедно с Кобаков е била и жена на 34 години. Рапърът е един от членовете на популярната българска група „Гумени глави”, сформирана от Мишо Шамара (който после се прекръсти - Big Sha, б.р.). Телата на Кобаков и приятелката му са открити около 7 часа сутринта в неделя на 17 март от баща му. Предполага се, че фаталният инцидент се е случил в петък вечерта, защото оттогава близките им нямали връзка с починалите. Вероятно смъртта е настъпила заради задушаване с въглероден диоксид от отработеното гориво на включения двигател на автомобила в гаража, където са се намирали двамата.", "date": "2019.03.18", "title": "Откриха мъртъв рапър от бандата \"Гумени глави\""}
{"url": "https://www.faktor.bg/bg/articles/agentsiyata-za-zakrila-na-deteto-sa-samosezira-zaradi-agresiyata-v-uchilishte", "text": "Държавната агенция за закрила на детето се самосезира и работи по случаите на насилие от и над деца – ученици от градовете Габрово, Ловеч и Пловдив, широко отразени и онагледени от медиите чрез видеоматериали и снимки, съобщиха от пресцентъра на ДАЗД. Случаите на деца, които се отразяват и обсъждат широко от медиите изискват предприемане на мерки за закрила на децата от въвличане в дейности, които биха имали негативни последици за тяхното физическо, умствено, нравствено и социално развитие. Поради своята неопитност и стремеж към подражание на възрастните, децата са една уязвима аудитория и затова съществуват международно признати стандарти за тяхната допълнителна защита от неподходящо и/или вредно медийно съдържание. В тази посока ДАЗД, заедно със Съвета за електронни медии разписаха Критериите за оценка на съдържание, което е неблагоприятно или създава опасност от увреждане на физическото, психическото, нравствено и/или социално развитие на децата. Този документ прецизира прилагането на законовите разпоредби по отношение на децата от страна на журналистите и радио-телевизионните оператори в страната. Въпреки съществуването на критериите, посочени по-горе, и разбирането на по-голямата част от журналистическата и медийна общност, че децата са специфична група, която се нуждае от допълнителна защита, твърде често при отразяване на конкретни случаи на деца в медиите тези правила се нарушават. При оповестяването от медии на прояви на деца не следва да се посочват лични данни за тях, включително техните образи, за да не бъдат идентифицирани (особено когато се отнася за случаи на насилие върху деца или конфликтни семейни отношения), поради риска от повторна виктимизация, стигматизация, трудно предвидими негативни последствия в дългосрочен ефект върху развитието на детето и създаване на негативни нагласи по отношение на него, включително при неизяснени обстоятелства, предмет на съдебно разследване. Това в пълна сила е валидно както за децата, които са жертви на насилие или злоупотреба, но също така и за децата, за които се предполага, че са извършили насилие, противообществена проява, престъпление. Чрез чл. 16 от Конвенцията на ООН за правата на детето се гарантира правото на всяко дете да бъде защитено срещу произволна или незаконна намеса в личния му живот, семейство, дом или кореспонденция, както и срещу незаконно посегателство срещу неговата чест и репутация. Член 16 трябва да се прилага към всички деца без дискриминация. В случаите на деца, заподозрени или обвинени в нарушаване на наказателния закон, разпоредбата на чл. 16 гарантира зачитане на правото на личен живот и неразгласяване на лични данни на всички етапи на следствието и процеса. Комитетът по правата на детето в свои коментари по въпроса е заявил, че „Личният живот на детето трябва да бъде напълно защитен на всички етапи на делото, включително по отношение на незаконни записи и възможно разгласяване от медиите“. Този основен принцип е заложен и в чл. 11а, ал. 1 от Закона за закрила на детето, където е регламентирано, че „сведения и данни за дете не се разгласяват без съгласието на неговите родители или законни представители освен в случаите по чл. 7, ал. 1. Същото се отнася и за деца, с предприета мярка за закрила, като в тези случаи разгласяване на сведения и данни се осъществява само с изричното становище на органа, предприел мярката за закрила, а именно – дирекция„Социално подпомагане“. Мерките за закрила, по смисъла на Закона за закрила на детето изброени в чл. 4, ал. 1, могат да бъдат: настаняване на детето в семейство на близки или роднини; в приемно семейство; в услуги от резидентен тип – такива са център за настаняване от семеен тип, кризисен център и др.; специализирани институции – например дом за деца, лишени от родителска грижа. Когато детето е навършило 14 години, се взема и неговото съгласие за разгласяване на сведения и данни. Сведения и данни за личността на дете, съгласно §1, т. 2 от Допълнителните разпоредби на Закона за закрила на детето представлява всяка информация за детето по смисъла на Закона за защита на личните данни. Съгласно чл. 2 на същия, лични данни са всяка информация, отнасяща се до физическо лице, което е идентифицирано или може да бъде идентифицирано пряко или непряко чрез идентификационен номер или чрез един или повече специфични признаци. В Закона за защита на личните данни е дадена легална дефиниция на „специфични признаци“ – такива, свързани с физическа, физиологична, генетична, психическа, психологическа, икономическа, културна, социална или друга идентичност на лицето, като тук се включва и образът на дете, възпроизведен върху всякакъв носител. С оглед предприемане на последващи действия, целящи гарантиране правото на детето, във връзка със закрилата на личността му, съгласно разпоредбата на чл. 11а от Закона за закрила на детето (ЗЗДет.), Държавната агенция за закрила на детето извършва проучване за установяване на административно нарушение по чл. 45, ал. 12 от Закона за закрила на детето.", "date": "2019.03.18", "title": "Агенцията за закрила на детето сe самосезира заради агресията в училище"}
{"url": "https://www.faktor.bg/bg/articles/otkriha-obyaven-za-izdirvane-mazh-obesen-kray-dupnitsa", "text": "Обявеният от РУ Дупница за издирване Димитър Георгиев Джермански е открит обесен в плевня в с. Ресилово, съобщават от ОДМВР-Кюстендил. При извършения оглед на място следи от насилие не са установени. Трупът е закаран за аутопсия в кюстендилската болница. По случая е започнато досъдебно производство. Уведомен е дежурен прокурор. 58-годишният мъж бе обявен за издирване на 15 март. За последно той бе видян ден по-рано, когато излизал от дома си в Ресилово.", "date": "2019.03.18", "title": "Откриха обявен за издирване мъж обесен край Дупница"}
{"url": "https://www.faktor.bg/bg/articles/v-peru-otkriha-dreven-misteriozen-narod-chiyato-rodina-e-bila-chernomorskiyat-bryag", "text": "За откриването на древен и мистериозен народ в Перу обяви американски учен в своя книга. Изследователят заяви, че районът около тихоокеанския бряг на латинската държава е бил населен от хора със светла кожа, сини или зелени очи и рижа коса. \"Този народ е живял в областта между 3000 и 2000 година пр.н.е. Хората са имали много развита за времето си цивилизация. Те са имали строга социална йерархия и са били много добри земеделци и рибари. Анализът на ДНК показва, че тяхната родина е била Черноморският бряг. Те са намерили убежище в днешно Перу, вероятно защото са били преследвани\", написа Брайън Фостър в \"Отвъд Черно море. Мистериозният народ в Перу\". Според Фостър много от хората са имали удължени черепи и това е бил признак за принадлежност към висшата класа. \"Тази деформация е била наследена от децата, появили се на бял свят вследствие на смесени бракове между древните имигранти и местното население\", посочи още ученият.", "date": "2019.03.18", "title": "В Перу откриха древен мистериозен народ, чиято родина е била Черноморският бряг"}
{"url": "https://www.faktor.bg/bg/articles/bivsh-zam-ministar-i-dvama-direktori-na-bolnitsa-na-sad-za-bezstopanstvenost", "text": "Бившият заместник-министър на здравеопазването Михаил Зортев и двама изпълнителни директори на Многопрофилна болница „Христо Ботев“ във Враца - Владислав Иванов и Светлозар Луканов, отиват на съд за сключване на неизгодна сделка и безстопанственост, довели болницата до фалит. Това съобщиха от Софийската градска прокуратура.  Разследването срещу тримата приключва година след като медици излязоха на протест заради тежкото финансово състояние на лечебното заведение. Обвинителният акт е внесен в Специализирания наказателен съд и е свързан с разследване на т.нар. „модел „болница в болницата“, при който е било допускано на територията на държавни или на общински лечебни заведения да се развива дублираща дейността им частна дейност. В акта за Михаил Зортев пише, че през 2010 година е дал разрешение на частно здравно заведение да осъществява лечебни дейности на територията на Врачанската болница в нарушение на Закона за лечебната дейност. Според закона това може да става само ако клиниките, отделенията и лабораториите в двете лечебни заведения извършват различни медицински дейности. Според прокуратурата това закононарушение е ощетило Врачанската болница с близо 13 милиона лева. Владислав Иванов отива на съд, защото през 2009 година отдал под наем недвижими имоти на болницата - на частно лечебно заведение и на занижени цени. Щетата при него е малко под 140 000 лева. Почти три пъти голяма е при колегата му Светозар Луканов - 400 000 лева, и е във връзка с обществена поръчка за закупуване на нов компютърен томограф. Разследването е едно от десетките, анонсирани преди година от прокуратурата, срещу т.нар. схема „болница в болницата“.", "date": "2019.03.18", "title": "Изправят пред съда бивш зам.-министър и двама директори от схемата „болница в болницата“"}
{"url": "https://www.faktor.bg/bg/articles/politsay-prasnal-s-lyutiviya-sprey-za-da-spasi-protestirashtite", "text": "Използването на лютивия спрей на антиправителствения протест в събота в София е било регламентирано, тъй като протестът е бил незаконен. Това заяви Борислав Муеров от Столичната полиция. \"Ние сега гледаме вече при свършен факт всичко, което е станало и че има няколко разплакани полицаи. Представете си, ако имаше средна или тежка телесна повреда на пет-шест човека, които де факто можеха да бъдат премазани към служебното средство\". Борислав Муеров беше категоричен, че и друг път се е налагало да се използва такъв спрей. По думите му, мероприятието не е съгласувано със Столична община. Протестиращите са били наблюдавани с видеоконтрол и след като са пристигнали пред Министерски съвет, е видно, че не е имало никаква организация от тяхна страна, държали са се доста грубо и вулгарно и към полицейските служители, и към журналисти. От създадената ситуация по време на протеста, за да няма никакво съприкосновение, е използван лютивият спрей, заяви Муеров. В целия свят това е процедура, за да няма пряк допир с протестиращите. Това е най-добрият вариант, за да няма използване на физическа сила. Използването на лютивия спрей е регламентирано в Закона за МВР в член 85. На фона на този член има издадена и наредба от 2017 година за използване на сила и помощни средства. Тези химически вещества са предназначени за намаляване на възможността на заплаха от страна на такива протестиращи спрямо полицейски служители и полицейка техника, обясни Муеров. Той разказа как се с стигнало до ситуацията, при която използването на лютивия спрей разплака и служители на реда. Групата е започнала броене от 10 надолу и след приключване на броенето са се насочили към полицейската техника на булевард \"Дондуков\". С масовото бутане на протестиращите към полицейски автомобил със загасен двигател, на ръчна спирачка, в който е имало полицейски служител, са изместили автомобила с няколко метра той и е спрял до съседния полицейски автомобил. След това водачът е предупредил протестиращите с полицейска сирена, като е мислел, че това ще ги респектира, но това не е дало ефект. Имало е трима-четирима протестиращи, които са били притиснати от задната част на протеста към автомобила. Описано е образно, че са изхърквали от натиска. Тогава, за да не се допускат по-тежки инциденти, служителят е използвал този лютив спрей. Самата обстановка и местоположение на сградата са в доста променящи се атмосферни условия, има течение, вятър. Течението се е обърнало и се получава тази ситуация, че всички са пострадали от този лютив спрей. Пораженията не са тежки, имало е леко дразнене на горните дихателни пътища, но след измиване и с вода, след това ситуацията се е нормализирала, заяви началникът на Охранителна полиция. Много по-добре е това, което е станало, от това да има някой затиснат от протестиращите, подчерта той.", "date": "2019.03.18", "title": "Полицай пръснал с лютивия спрей, за да спаси протестиращите"}
{"url": "https://www.faktor.bg/bg/articles/putin-razkri-pred-frenska-delegatsiya-na-marin-lyo-pen-kakvo-uslovie-ima-kam-es-za-sanktsiite", "text": "Русия ще свали ответните санкции, ако ЕС отмени своите ограничения в областта на селското стопанство, заяви днес руският президент Владимир Путин на среща с френски политици в кримската столица Симферопол, предаде ТАСС. „Моят отговор няма да зарадва руските земеделски производители, но съм принуден да ви кажа, че ако европейските санкции бъдат свалени, то ние ще бъдем принудени да свалим ответните мерки, тъй като първоначалните причини за въвеждането им ще изчезнат“, каза Путин на среща с ръководителя на френската делегация Тиери Мариани. От януари т.г. Мариани е член на популисткия и евроскептичен Национален сбор на Марин льо Пен.   Според Путин въвеждането на санкции не е било от полза за никого, въпреки че рестрикциите се превърнали в стимул за руските производители да усвоят своя пазар.", "date": "2019.03.18", "title": "Путин разкри пред делегация на Марин льо Пен какво условие има към ЕС, свързано със санкциите"}
{"url": "https://www.faktor.bg/bg/articles/vav-frantsiya-zadarzhaha-estremist-planiral-teroristichen-akt-v-balgariya", "text": "Екстремист, който планирал атентати в Париж и на територията на България, е бил арестуван от френските власти, съобщава онлайн изданието на \"Фигаро\", като цитира и информация на \"Франс прес\". Във връзка с разследването срещу него съдия-следовател е издал заповед за постоянното му задържане под стража. Задържането е станало случайно в нощта на неделя срещу понеделник. Издирваният с Европейска заповед за арест пътувал в автомобил с видимо пиян шофьор, който бил спрян за полицейска проверка. Когато униформените проверили данните на двамата пътници в колата, станало ясно, че единият е именно търсеният екстремист. По информация във френски медии, става дума за човек, който е бил следен от службите заради данни, че се е радикализирал. Води се разследване за участието му в \"престъпна дейност, изразяваща се в подготовката на терористични актове\". За момента няма повече информация за разкритите му планове.", "date": "2019.03.18", "title": "Във Франция задържаха екстремист, планирал терористичен акт в България"}
{"url": "https://www.faktor.bg/bg/articles/borisov-i-zaharieva-izpratiha-saboleznovaniya-do-mark-ryute-po-povod-tragediyata-v-utreht", "text": "Премиерът Бойко Борисов изпрати телеграма до министър-председателя на Нидерландия Марк Рюте във връзка с нападението в Утрехт. Сериозно съм загрижен от трагичните събития в Утрехт и изразявам искрената си съпричастност към пострадалите и техните близки, пише Борисов и допълва, че България е солидарна и подкрепя Нидерландия в този тежък момент. Продължаващите нападения срещу цивилни граждани потвърждават необходимостта от единни и решителни действия на международната общност срещу всяко грубо посегателство върху здравето, живота, свободата и демократичните ценности, казва се още в писмото му до премиера Марк Рюте. От своя страна вицепремиерът и министър на външните работи Екатерина Захариева също осъди атаката в холандския град. В свое писмо до министъра на външните работи на Нидерландия Стеф Блок тя изрази съпричастността си към болката на пострадалите и техните близки. Наш дълг е да проявим решителност и единство, за да защитим живота и безопасността на нашите граждани, пише Захариева. Припомняме, най-малко трима души загинаха, а други девет бяха ранени при стрелба в холандския град днес. Заради нападението властите наложиха най-високото ниво на терористична заплаха в провинцията за първи път, откакто е въведено. По последна информация заподозрян за деянието е 37-годишният турски гражданин Гьокмен Танъш. По-рано днес стана ясно, че няма пострадали българи при нападението.", "date": "2019.03.18", "title": "Борисов и Захариева изпратиха съболезнования по повод трагедията в Утрехт"}
{"url": "https://www.faktor.bg/bg/articles/biser-petkov-37-ot-horata-shte-poluchavat-po-malki-pensii", "text": "Очаква се тази седмица да е готов анализ на НОИ как ще повлияят промените във формулата за изчисление на пенсиите върху размера им, каза пред журналисти социалният министър Бисер Петков, който участва в XVIII Годишна конференция на Мрежата на синдикалните организации от европейски столици (ECTUN).  От тази година в пенсионната формула вече ще се пресмята само осигурителният доход на кандидата за пенсия, натрупан след 1 януари 2000 годината. При пенсионната реформа от 2015 година бе решено от 2019 година да отпаднат трите най-добри години преди 1997 година, а миналата година при обсъждането на бюджета на Държавното обществено осигуряване (ДОО) за тази година, взехме решение да отпаднат и годините до 2000 година. Петков посочи, че ако от формулата бъдат извадени трите години от 1997, 1998 и 1999 г. за 37% от хората, пенсиите им биха били в по-малък размер, а за останалите биха били в по-голям размер. Затова предстои да се направи по-пълен анализ с колко и в какви интервали може да се очаква увеличение и намаление на пенсиите. Петков съобщи още, че от Министерството ще сигнализират прокуратурата по подаден сигнал за фалшиви трудови книжки. Сигналът е подаден миналата седмица от президента на КТ \"Подкрепа\" . Според него, на пазара се продават трудови книжки, които са отпечатани от неоторизирани фирми. Проверката е показала, че социалното министерство има договор още от 90-те години с една фирма, която също е подала сигнал за наличие на такива случаи, каза Бисер Петков. Ще се проверяват и двата сигнала. Петков уточни, че сигналът е за издаване на трудови книжки от фирми, с които министерството няма договор.", "date": "2019.03.18", "title": "Бисер Петков: 37% от хората ще получават по-малки пенсии, но останалите - по-големи"}
{"url": "https://www.faktor.bg/bg/articles/laytviyskiyat-vanshen-ministar-pribaltiyskite-darzhava-veche-ne-sa-most-mezhdu-rusiya-i-zapada", "text": "Прибалтийските държави вече не могат да играят ролята си на мост между Русия и Запада. Това коментира латвийският външен министър Едгарс Ринкевич в интервю за британския в. \"Гардиън\". Последователните кризи показаха решимостта на Русия да се намесва в западните демокрации или да използва банки в прибалтийските страни за изпиране на мръсни пари, изтъкна Ринкевич след посещение в Лондон, по време на което се срещна с Доминик Грийв, който е ръководител на британския комитет за разузнаване и сигурност. Комитетът в момента завършва доклад за влиянието на Русия във Великобритания, включително ролята ѝ в прането на пари и дезинформацията, който вероятно ще призове за нови мерки за контрол на потока от мръсни руски пари във Обединеното кралство. Ринкевич също така се е срещнал с британския външен министър Джереми Хънт, за да обсъдят как да се предотврати превръщането на две предстоящи срещи на върха на НАТО, включително една във Вашингтон през април, в поредни скандали между САЩ и Европа за споделянето на тежестта по отбраната. Великобритания трябва да бъде домакин на американския президент Доналд Тръмп на срещата на върха на НАТО в Лондон през декември, а в прибалтийските страни има опасения, че някои ключови европейски страни вече дори не се стремят да харчат 2 процента от БВП за отбрана, цел, която беше поставена на предишната среща на върха на НАТО, проведена във Великобритания през 2014 г. Имиджът на Латвия като крепост срещу руската държава беше сериозно увреден, след като една най-големите ѝ банки - ABLV, беше обвинена от американските регулатори, че е участвала в системно руско пране на пари и избягване на санкции срещу Северна Корея. В същото време гуверньорът на Латвийската централна банка беше уволнен след корупционен скандал, уволнение, което впоследствие беше отхвърлено от Съда на Европейския съюз. Ринкевич заяви, че кризата е ускорила по-широкото преосмисляне на ролята, която прибалтийските страни някога са смятали, че могат да играят като посредник между Москва и Запада. \"След като придобихме независимостта си, имахме една много изкушаваща концепция за Латвия и по-широко за прибалтийските страни да са мост между Запада и Изтока. Ние говорим английски и руски и имахме познания за пространството на бившия Съветския съюз, а също така имахме развита банкова система\", коментира първият дипломат на Латвия. \"Два сектора бяха откроени - транспортните и финансовите услуги бяха разглеждани като символи на този мост. Но събитията промениха нашето мислене\", подчерта той. Ринкевич отбелязал, че няма никакво съмнение, че мащабът на скандалите и сложността на операциите по пране на пари, са изисквали по-голям надзор над банките в Латвия да бъде предаден на европейска институция с функции срещу прането на пари. \"Постигнахме известен напредък от 2015 г. насам. Хората, които нямат разрешение да пребивават в страната, спадат рязко, но очевидно не са положени достатъчно усилия. Не е само Латвия, това засегна скандала с Danske Bank в Естония, Nordia във Финландия, Swedbank\", посочи още латвийският първи дипломат. \"Това не е проблем на една страна. Той има по-дълбоки корени. Ето защо моето правителство казва, че урокът от това е, че трябва да имаме повече европейско законодателство и надзор\", допълва той. Изпирането на пари трябваше да се разглежда като проблем на националната сигурност, посочва още Ринкевич, не само като проблем на корупцията: \"Този вид парични потоци може да повлияе на политическия живот, ренометата и вътрешните инвестиции.\" Ринкевич също така е приел, че прането на пари е тясно свързано с руската политика, \"дали това са хора, водени от близки на руското правителство, или онези, които се опитват да изнесат пари от руското правителство\".", "date": "2019.03.18", "title": "Лайтвийски министър: Прибалтийските държава вече не са мост между Русия и Запада"}
{"url": "https://www.faktor.bg/bg/articles/tsvetanov-1-58", "text": "Днес присъствах на заседание на предизборния щаб на ГЕРБ-София. Пред всички колеги изтъкнах необходимостта да бъдем изключително активни в нашия диалог лице в лице с хората. Това обяви на страницата си във фейсбук председателят на парламентарната група на ГЕРБ Цветан Цветанов. Подчертах, че за разлика от други партии, представителите на ГЕРБ винаги сме били сред гражданите и сме запознати с техните проблеми. Отбелязах, че именно вследствие на тази наша непрекъсната комуникация с хората, ние имаме възможността да отстраняваме всяка нововъзникнала нередност, докато други политически сили единствено могат да си приписват заслугите, тъй като няма с какво друго да се похвалят. В рамките на заседанието на предизборния щаб на ГЕРБ-София обсъдихме и актуалната политическа обстановка в страната, както и различни организационни въпроси, допълва Цветанов.", "date": "2019.03.18", "title": "Цветанов: Нашият диалог е лице в лице с хората"}
{"url": "https://www.faktor.bg/bg/articles/vizhte-koy-vliza-na-myastoto-na-slavcho-velkov-v-parlamenta", "text": "Централната избирателна комисия обяви Георги Вергиев за народен представител в 44-тото Народно събрание от листата на „БСП за България“, от Тринадесети изборен район – Пазарджишки, на мястото на подалия оставка Славчо Велков. Това се посочва в решение на ЦИК, публикувано на сайта на Комисията. Предстои решението да се обнародва в „Държавен вестник“. На 14 март парламентът прекрати правомощията на Славчо Велков като народен представител от ПГ на „БСП за България“. Като мотив за подадената оставка Велков изтъкна влошеното си здравословно състояние и необходимостта от продължително лечение. Славчо Велков бе водач на листата на „БСП за България“ в 13-ти МИР - Пазарджик на парламентарните избори през 2017 г. Георги Вергиев е бил четвърти в листата, от която тогава в парламента влизат първите трима. В момента Вергиев е общински съветник в град Септември.", "date": "2019.03.18", "title": "Вижте кой влиза на мястото на Славчо Велков в парламента"}
{"url": "https://www.faktor.bg/bg/articles/rumen-hristov-1-1", "text": "Имахме Национален съвет, получих мандат да затворим преговорите в рамките на партиите в ЕНП след писмото на Дол. Предстоят разговори в дясно - с ГЕРБ в сряда, ще разговаряме с г-н Борисов и Цветанов. Това е първа официална среща. Но там ще имаме параметри, които ще искаме да обсъдим. Това коментира в студиото на Би Ти Ви лидерът на СДС Румен Христов.  Разговорите вървяха много добре с \"Да, България\" и ДСБ. После, след създаването на \"Демократична България\", нещата зациклиха. И въпреки нашето опозиционно отношение към ГЕРБ, ние отиваме на европейски избори и смятаме, като една системна партия, която е загрижена за ЕС и ЕНП, че трябва да бъде оползотворен десния вот, да не бъде той разпилян, аргументира позицията си Христов. Той обясни, че очаква до петък отговори от ДСБ и \"Да, България\" за евентуални срещи с СДС. Но не може този момента да се отлага, защото времето ни притиска, обясни синият политик. Аз много се надявам тази коалиция в дясно да се случи. Спечелих именно с тази идея лидерския пост в СДС. Но тя трябва да случи с уважение и с взаимно съгласие, посочи Христов и допълни, че вече няма много ходове, не може да търси преговори нито с \"Воля\", нито с партията на Валери Симеонов. А пък Петър Москов не е от отбора на СДС.", "date": "2019.03.18", "title": "Румен Христов: Ако направим коалиция, тя ще бъде само с партиите в ЕНП"}
{"url": "https://www.faktor.bg/bg/articles/napadatelyat-ot-utreht-star-poznaynik-na-politsiyata", "text": "Започва заседание на кризисния център при холандския премиер Марк Рюте, след което ще се разберат повече подробности за нападението и нападателя. Засега е ясно, че 37-годишният мъж е от турски произход, но е живял в Холандия. Името му се появява в дело за изнасилвнане преди две седмици. Има информация, че той е познат на полицията заради заплахи срещу жени и полицаи. По-рано днес полицията обискира и жилище в близост до площад 24 октомври, където беше извършено нападението днес. Беше конфискувана и кола, за която се предполага, че е използвана от нападателя, след като е била открадната от него. Засега се говори за един извършител, но преди малко кметът на Утрехт заяви, че не е изключено да има и повече извършители. Нивото на заплаха в провинция Утрехт беше повишено до 5-о, най-високо ниво. Опасност в Утрехт със сигурност има, защото извършителят е все още на свобода. По-рано днес полицията призова гражданите да останат по домовете си, но впоследствие това съобщение беше отменено. Улиците на Утрехт са почти празни, като могат да се видят само полицаи. Училищата, университетът и детските градини са затворени. В градовете по цяла Холандия има засилени мерки за сигурност. Извършват се операции по магистралите и по границата на Белгия, което означава, че властите не изключват възможността нападателят да се опита да напусне Холандия.", "date": "2019.03.18", "title": "Нападателят от Утрехт - стар познайник на полицията, все още е на свобода"}
{"url": "https://www.faktor.bg/bg/articles/frenskata-politsiya-oproverga-che-e-zadarzhala-litse-podgotvyashto-atentat-v-balgariya", "text": "Френската полиция не е задържала издирван джихадист, който планирал атаки в района на Париж и в България, както бе съобщено по-рано днес, а друго лице. При по-подробна проверка на самоличността на арестувания се оказало, че името му се различава с една буква от това на издирвания терорист. Външният му вид също не съответства на описанието на джихадиста, информира БНР. По-рано в. „Паризиен“ съобщи, че френската полиция е задържала днес през нощта в Париж обявен за издирване с европейска заповед радикален ислямист, който планирал атентати във френската столица и в България. Мъжът, който е французин, е арестуван на „Шанз Елизе“ след проверка на автомобила „Ситроен“, в който се возел. Проверката била провокирана от нетрезвото състояние на шофьора, който е задържан заради употреба на алкохол. Първоначално служителите на органите на реда сметнали, че спътникът му е издирван и особено опасен джихадист, за когото има издадени три издадени заповеди за арест, включително европейска, но подозренията им в крайна сметка не се оправдали. Издирваният е обект на заповед за задържане заради престъпен сговор с цел подготовка на терористични актове в района на Париж и в България, съобщи запознат източник.", "date": "2019.03.18", "title": "Френската полиция опроверга, че е задържала лице, подготвящо атентат в България"}
{"url": "https://www.faktor.bg/bg/articles/minyo-staykov-izliza-na-svoboda-sreshtu-500-000-leva", "text": "Спецсъдът пусна от ареста бизнесмена Миньо Стайков срещу парична гаранция от 500 000 лева. Причината била в тежкото му здравословно състояние. Решението на съда не е окончателно, отбелязва БТА.", "date": "2019.03.18", "title": "Миньо Стайков на свобода срещу половин милион"}
{"url": "https://www.faktor.bg/bg/articles/sds-otgovori-na-dol", "text": "Председателят на СДС Румен Христов написа послание лично до лидера на ЕНП Жозеф Дол по повод отправения миналата седмица призив от страна на водача на европейската десница всички сестрински партии - членки на ЕНП в България, да се явят обединени в \"единен фронт\" на предстоящите евроизибори.  Вие се обърнахте към нас, партиите-членки на ЕНП от България, в един от най-важните моменти за Европейския съюз от неговото създаване до днес. Като опитен и мъдър европейски лидер, Вие много точно сте уловили пулса на променяща се Европа и опасностите пред нашия общ дом. Всеки европеец, който милее за нашия континент, с притеснение и надежда очаква изборите за Европейски парламент през май. Ние, в СДС, не правим изключение – и като политици, и като гражданин на Стария континент, съхранили в душата си идеите на бащите на Обединена Европа. СДС е партията, която направи най-много за влизането на България в НАТО и ЕС, за пазарната икономика, отпадането на визите. Тя проправи пътя на България към Европа. И затова не можем да допуснем всичко, за което сме се борили и работили, да бъде застрашено. Предизвикателствата пред нас, партиите-членки на ЕНП от цяла Европа, са по-сериозни, отколкото пред другите. Защото ние сме най-силните защитници на продължаването на интеграционните процеси и най-яростните противници на антиевропейските тенденции. Ние сме гарант, че европейската идея ще бъде жива и няма да допуснем евроскептиците, крайно левите, крайно десните и популистите да я опорочат. Ние имаме мисия, която трябва да изпълним на предстоящите избори. За нея ни е необходим всеки глас, всеки десен вот, който да запази водещата роля на ЕНП в Европа. Всичко това ни кара да подходим с голяма отговорност и сериозност към Вашето писмо. Ние го разгледахме на заседанието на Националния съвет на СДС на 15 март. Въз основа на Вашето писмо, Националният съвет прие решение и ми даде мандат за преговори за предстоящите Европейски избори с всички партии – членки на ЕНП в България. Аз ще изпълня това решение и ще предприема стъпки в тази посока. Използвам случая, при следващото Ви посещение в България, да Ви поканя на среща, на която да обсъдим предстоящите избори и идеите ни за бъдещето на Европа.", "date": "2019.03.18", "title": "СДС отговори на Дол: Ще водим преговори с всички партии, членки на ЕНП, няма да разпилеем нито един десен глас"}
{"url": "https://www.faktor.bg/bg/articles/todor-tagarev-ako-ne-byahme-v-nato-tryabvashe-da-investirame-v-otbranata-pone-dva-pati-poveche", "text": "Много положителни моменти има от членството ни в НАТО. То дава много по-високо измерение на нашата сигурност и отбраната на страната – несравнимо с какъвто и да е друг начин. Това каза за БНР бившият министър на отбраната професор Тодор Тагарев по повод 15-ата годишнина от членството на България в НАТО. „Рядко се сещаме за така наречения „мирен дивидент“ и членството в НАТО, които в съвкупност ни позволиха да намалим разходите за отбрана като процент от БВП около 3 пъти, ако ги сравним с края на 90-те години, и 5-6 пъти в сравнение с края на 80-те години. По този начин България има възможност да инвестира много повече в социални услуги, да се грижи за пенсионери, здравеопазване и други. Ако не бяхме в НАТО, ние трябваше да инвестираме много повече в отбраната – поне 2 пъти, за сметка на други сектори“. Тагарев допълни, че няма страна от бившия Източен блок, която да е станала член на ЕС, без да е член на НАТО. „Влизането в НАТО е един знак за приобщаване към западната демократична общност, което впоследствие се разширява в други сфери – на икономиката, търговията, свободното движение на хора и капитали. Няма гаранция, че ако не бяхме влезли в НАТО, щеше да се случи членството ни в ЕС“, посочи още той. „Имаме нужда от такъв съюз и това го доказва животът. Имаше след края на Студената война такава идея, че светът става по-добър и ще си развиваме икономическите отношения, свободното движение на хора, капитали и така нататък. Видяхме, че това не става, че има държави, и то големи, които доста агресивно използват своите военни възможности, наред с други инструменти за влияние, които са готови да действат с военни средства срещу техни съседи или по-далечни страни, да променят граници в 21-ви век, така че това си е част от нашия живот. Можем само да се радваме, че НАТО съществува“. Тагарев изтъкна, че през изминалите 15 години сме видели и някои недостатъци на поведението на българските власти. „Реално нямаме програма за превъоръжаване, нямаме сериозно превъоръжаване на Българската армия; технологичното равнище на армията все още е доста ниско и в сравнителен план става по-ниско през годините, когато ние не се въоръжаваме, а другите го правят. Това води до проблеми както по отношение на оперативната съвместимост, така и по отношение на престижа на военната професия“, изтъкна той. В последните десетина години армията се разглежда като помощен инструмент на отделни структури от системата на МВР, каза Тагарев. „Някои от тези неща трябва да се правят, но залагането на такъв тип действия в плановете за развитието на армията, според мен, е контрапродуктивно, защото този тип действия често изискват прецизност, а армията основно се готви за мащабни военни действия и няма тази прецизност, която изискват операции срещу организираната престъпност, например“, коментира още бившият военен министър.", "date": "2019.03.18", "title": "Тодор Тагарев: Ако не бяхме в НАТО, трябваше да инвестираме в пъти повече за отбрана"}
{"url": "https://www.faktor.bg/bg/articles/germanskata-politsiya-na-krak-debne-na-granitsata-za-streleza-ot-utreht", "text": "Германската полиция съобщи, че е засилила наблюдението по границата на страната с Холандия, за да не може през нея да се промъкне въоръженият мъж, който откри стрелба по-рано днес в трамвай в холандския град Утрехт и уби поне един човек, предаде Асошиейтед прес. Шефът на агенцията за борба с тероризма Питер-Яп Алберсберг каза на пресконференция, че стрелба е имало на няколко места в Утрехт. Обстоятелствата все още са неясни. Говорителят пък на федералната полиция в граничната провинция Северен Рейн-Вестфалия Хайнрих Онщайн каза пред АП, че са разположени допълнителен брой полицаи, които да наблюдават не само основните пътни магистрали, но и по-малките шосета, пресичащи границата, а също и железопътните линии, свързващи двете страни. Той добави, че германската полиция е в близък контакт с холандските власти и разполага с описание на заподозрения, който успя да избяга от мястото на стрелбата. Първоначално германските власти имаха нареждане да следят за червено \"Рено Клио\", но преди малко получиха информация, че то е било открито изоставено в Утрехт. Правителството на Холандия повиши на пета степен нивото на терористична заплаха в провинция Утрехт, предаде Ройтерс. На училищата беше наредено да затворят врати, засилени бяха и мерките за сигурност около джамиите. \"Нашето желание е възможно най-бързо да заловим извършителя на нападението\", каза говорителят на полицията Бернхард Йенс. Тежковъоръжени служители на реда са пред жилищен блок в Утрехт, недалеч от мястото на стрелбата, предаде Асошиейтед прес", "date": "2019.03.18", "title": "Германската полиция на крак, дебне на границата за стрелеца от Утрехт"}
{"url": "https://www.faktor.bg/bg/articles/ninova-shte-reshi-dali-stanishev-da-bade-v-evrolistita-na-bsp", "text": "Лидерът на БСП Корнелия Нинова обяви днес, че Националният съвет на партията ще реши в началото на април дали президентът на Партията на европейските социалисти (ПЕС) Сергей Станишев ще бъде в листата с кандидати за евродепутати и на кое място. Коментарът й бе в отговор на въпроси на журналисти. В неделя след четири часа дебати и тайно гласуване Националният съвет на БСП избра журналиста и депутат Елена Йончева за водач на листата с кандидати за евродепутати за изборите през май. За Йончева са гласували 95 от участниците в закрития пленум, а за другия претендент Сергей Станишев - 75. Резултатът може да се тълкува като преброяване на подкрепата за най-тясното ръководство и за вътрешната опозиция в БСП, а разликата се оказа малка, коментираха социалисти. Мотивът на партийния лидер Корнелия Нинова и Изпълнителното бюро на БСП да издигнат непартиен кандидат за водаческото място е желанието да разширят подкрепата на предстоящите избори. Йончева е лансирана като \"борец срещу корупцията\". По неофициална информация Сергей Станишев е бил издигнат на 87% от местата, а зад кандидатурата му седят някои от ключовите преди лица на БСП като Георги Гергов, Михаил Миков - предишен лидер на лявата партия, Димитър Дъбов, Георги Пирински, Ангел Найденов и Атанас Мерджанов. Окончателната подредба на листата трябва да е готова на 6 април. На избираеми места се очаква да бъдат Деница Златева, Петър Курумбашев, Момчил Неков, проф. Иво Христов и Румен Гечев. В листата ще участват и депутатите Петър Витанов и Димитър Данчев.", "date": "2019.03.18", "title": "Нинова: Не аз, а пленумът ще реши дали Станишев да бъде в евролистата на БСП"}
{"url": "https://www.faktor.bg/bg/articles/holandskata-politsiya", "text": "Полицията в холандския град Утрех издирва 37-годишния турчин Гьокман Танис (Gökman Tanis) за терористичния акт, извършен днес по-рано в трамвай. Полицията вече е разпространила и снимка на терориста, запечатана от камерите в трамвая 4 минути преди нападението. Според предварителната информация има трима убити и няколко ранени. Полицията продължава да издирва нападателя. На крак е и полицията в Германия, която дебне за нападателя от Утрехт на границата между Холандия и Германия.", "date": "2019.03.18", "title": "Холандската полиция издирва 37-годишния Гьокман Танис, стрелял в Утрехт"}
{"url": "https://www.faktor.bg/bg/articles/kiril-dobrev-po-nova", "text": "Не им прави чест с  приказките си Миков и Станишев да цепят партията. Това заяви в студиото на Нова ТВ червеният партиен функционер Кирил Добрев.  И това, което говорят от ГЕРБ, не им прави чест. Всички аргументи, които използват срещу Елена са несъстоятелни. Тя е страхът за ГЕРБ, тя е техният кошмар, допълни Добрев. По думите му европейските избори са инструмент за свалянето на сегашното правителство. И той много се надява да покажат друго съотношение между БСП и ГЕРБ.  На тези избори играем единствено и само за победа. Лидерът на евролистата е символно лица - за борба с корупцията и е направил много за повишаване на рейтинга на БСП, отсече Добрев. Партийният функционер обаче не се ангажира да даде прогноза дали Корнелия Нинова ще подаде оставка, ако БСП загуби европейския вот.  Той обаче изтъкна, че спорът не е за това кой ще влезе в ЕП, а дали ще има възможност да вкара конкретен регламент, така че да имаме минимална работна заплата и минимална пенсия в целия ЕС.  Това е разговорът за Европа, подчерта Кирил Добрев.", "date": "2019.03.18", "title": "Кирил Добрев: Не им прави чест на Миков и Станишев да цепят БСП"}
{"url": "https://www.faktor.bg/bg/articles/obzarvar-es-se-podgotvya-za-padaneto-na-mey-ot-vlast", "text": "Ръководството на Европейският съюз и 27-те страни членки (без Великобритания) обмислят действията си, в случай, че парламентът в Лондон така и не подкрепи плана на премиера Тереза Мей за напускане на страната и тя изгуби поста си. Основната цел е да се гарантира, че който и да дойде след нея на \"Даунинг стрийт\" 10 в следващите няколко месеца, да не може да спре изпълнението на споразумението или да оттегли молбата за членство, без страната да има нови евродепутати. Някои от най-твърдолинейните привърженици на Брекзит продължават да настояват, че е по-добре страната да напусне ЕС без сделка на 29 март, и искат да сменят Мей с премиер, който да следва доста по-твърда линия спрямо Брюксел, съобщи седмичникът \"Обзървър\", цитиран от \"Дневник\". Информацията се позовава на дипломатически документ от среща на представителите на страните от ЕС с високопоставени служители от ръководството на съюза на 15 март. Един от тях е Мартин Зелмайер - генералният секретар на Европейската комисия, смятан за един от най-влиятелните хора зад кулисите. \"Представете си, че имат нов министър за Брекзит или премиер. И тогава какво? Член 50 е договорен и процесът е приключил. Трябва да е ясно, че отношенията с тях не може да започват с предоговаряне на споразумението за напускане\", цитира думите му \"Обзървър\". В Брюксел и националните столици са притеснени от това дали тази седмица към поредицата от поражения на Тереза Мей при гласуване в парламента в Лондон няма да добави още едно и поради това са започнали да се подготвят за смяна на \"Даунинг стрийт\" 10. Още не е ясно дали тази седмица - точно преди съдбоносна за Брекзит среща на върха на ЕС - Мей ще поиска удължаване на срока за задействане на напускането или за трети път ще опита да прокара сделката си. Един от дипломатите, участвали във въпросната среща в петък, заявил: \"Очевидно усещането е, че е налице пълна липса на доверие към британския премиер, че ще успее да прокара тази сделка.\" Зелмайер предупредил още, че ЕС не може да си позволи да поема риск с продължително (например 3 месеца) отлагане на Брекзит. Според него ЕС може да се окаже парализиран, ако британците не участват в евроизборите в края на май, а евентуален нов премиер оттегли молбата за напускане на ЕС преди 2 юли, когато трябва да заработи новият състав на Европейския парламент. Иначе казано, ЕС може да се окаже в такава ситуация с 28-и член, който обаче няма свои представители в Европарламента, както изисква Договорът за ЕС. Всяко решение и закон, приети в такава ситуация, може да бъдат атакувани като нелегитимни. Освен това генералният секретар на еврокомисията предложил да се поиска от Тереза Мей в писмото, с което официално ще поиска отлагане на Брекзит тази седмица, изрично да е записано, че в това време Лондон няма да се меси в дългосрочното планиране и решения на ЕС - например в преговорите за следващия 7-годишен бюджет - и че този ангажимент ще важи и за евентуален неин наследник. Както Зелмайер, така и главният преговарящ Мишел Барние изразили съмнения, че Тереза Мей ще успее тази седмица да предложи достатъчно ясно аргументирана молба за удължаване на срока за Брекзит, \"тъй като тя не го е правила никога досега\". Може безкрайно да последват безсмислен трети и четвърти и т.н. вот в Лондон, но бизнесът от двете страни на Ламанша не може да чака в такава несигурност, допълнил Зелмайер.", "date": "2019.03.18", "title": "Обзървър: ЕС се подготвя за падането на Мей от власт"}
{"url": "https://www.faktor.bg/bg/articles/rumen-radev-sazdade-strategicheski-savet-s-predsedatel-nachalnikat-na-kabineta-mu", "text": "Държавният глава Румен Радев създава със свой указ Стратегически съвет към президента на Републиката, съобщиха от прессекретариата на президента.  Стратегическият съвет е консултативен орган, работещ на обществени начала при президента на Република България и има за цел изготвянето на документи със стратегическо значение, позиции, становища, анализи и др. Председател на Стратегическия съвет при президента е началникът на кабинета на държавния глава, Иво Христов. Зам.-председател на Съвета е Невин Фети, съветник на президента по правни въпроси. Членове на съвета са: Александър Маринов (социолог и политолог), Атанас Пеканов  (икономист), Владимир Шейтанов (дипломат от кариерата, адвокат), Гергана Пирозова (театровед и театрален критик), Еленко Божков (инженер и експерт в енергетиката), Жасмина Мирчева (лекар, доктор на науките на БАН), Живко Георгиев (социолог и политолог), Калоян Методиев (политолог), Петър Воденски (дипломат), Румен Гълъбинов (икономист и финансист)", "date": "2019.03.18", "title": "Румен Радев създаде Стратегически съвет, вижте кои участват в него"}
{"url": "https://www.faktor.bg/bg/articles/mircho-spasov-lagerite-belene-i-slanchev-bryag-sa-po-respektirashta-myarka-ot-sad-i-zatvor", "text": "Дългогодишният зам.-министър на вътрешните работи ген. Мирчо Спасов е изразил лично становище, че трудовите лагери (трудово-възпитателни общежития) са по-силно респектираща мярка отколкото съдебната и затворническа процедура. Спасов, който по времето на комунистическия режим е известен като един от близките лица от системата на МВР-ДС на Тодор Живков, не се е притеснявал да изрази открито това мнение през втората половина на 50-те години.  Това е направил в собственоръчно написано мнение от 1952 г., което   публикува. Мирчо Спасов опонира на директора на народната милиция за ефективността на ТВО пред съденето и изпращането в затвора. Самият Спасов се прочува със създаването на лагера „Слънчев бряг” край Ловеч. Документът е включен в сборника „Държавна сигурност – административни, принудителни и наказателни мерки”, издание на Комисията по досиетата, 2014 г.", "date": "2019.03.18", "title": "Мирчо Спасов: Лагерите \"Белене\" и Слънчев бряг\" са по-респектираща мярка от съда и затвора"}
{"url": "https://www.faktor.bg/bg/articles/lokomotiv-s-tsisterni-plamna-kray-vidin", "text": "В 10:02 часа на тел.112 е получен сигнал за горящ локомотив, превозващ цистерни, на жп линията на гарата във Видин (в близост до бившия търговски обект Аско Деница), съобщиха от ОДМВР – Видин. Два екипа на РСПБЗН-Видин незабавно пристигнали на мястото и установили, че са горели въглеродни частици в ауспух на дизеловия локомотив.  При опит на машиниста да стартира повторно двигателя въглеродни частици отново се запалили. Огнеборци с пожарогасител потушили пламъка. Няма нанесени щети по локомотива и цистерните. Локомотивът е изтеглен в депо на жп гарата.", "date": "2019.03.18", "title": "Локомотив с цистерни пламна на гарата във Видин"}
{"url": "https://www.faktor.bg/bg/articles/zabraven-bagazh-zatvori-metrostantsiya-zapaden-park", "text": "Временно метростанция „Западен парк“ е затворена за достъп на граждани. Това съобщиха от пресцентъра на Столична община. Причината е забравен багаж. Припомняме, че това е втори подобен случай за по-малко от седмица.  Миналия вторник временно затвориха метростанция „Западен парк“ заради забравен багаж за 2 часа. Чантата беше взривена от специалистите, оказа се, че няма нищо опасно.", "date": "2019.03.18", "title": "Забравен багаж затвори метростанция \"Западен парк\""}
{"url": "https://www.faktor.bg/bg/articles/minyu-staykov-s-vtori-opit-da-izleze-ot-aresta", "text": "Алкохолният бос Миньо Стайков ще направи опит да бъде пуснат от ареста. В края на миналата година адвокатите опитаха да му осигурят по-лека мярка за неотклонение заради влошеното му здравословно състояние. Стайков влезе в съдебната зала с инвалидна количка, а адвокатите му обясниха, че в края на октомври е получил инфаркт. Те също така пледираха , че по време на престоя си в ареста задържаният е отслабнал с 10 кг. Съдът реши, че Стайков може да се лекува и в болницата на затвора, а ако лекарите преценят – да бъде транспортиран в друго лечебно заведение. Стайков и още няколко души от обкръжението му бяха задържани на 5 септември 2018 година и в последствие обвинени като организирана престъпна група за пране на пари, данъчни престъпления и продажба на акцизни стоки без бандерол. Синът му – Стайко Стайков е с мярка домашен арест.", "date": "2019.03.18", "title": "Съдът отряза Миню Стайков при втория му опит да излезе от ареста"}
{"url": "https://www.faktor.bg/bg/articles/obshtestvo/zakon-i-red/blasnaha-peshehodets-i-velosipedist-v-ramkite-na-20-minuti-v-plovdiv", "text": "Блъснаха пешеходец и велосипедист в рамките на 20 минути в Пловдив, съобщи кореспондентът на bTV в региона. И двамата пострадали са откарани в болница. Колоездачът е блъснат на кръстовище между бул. „Руски” и бул. \"Шести септември\" около 7.30 сутринта. Малко по-късно постъпва сигнал и за ударен пешеходец на мост „Герджика”. Екипи на „Пътна полиция” регулират движението на местата на инцидентите.", "date": "2019.03.18", "title": "Блъснаха пешеходец и велосипедист в рамките на 20 минути в Пловдив"}
{"url": "https://www.faktor.bg/bg/articles/otneha-imushtestvo-za-polovin-milion-na-irena-milyankova-i-bivshiya-mazh", "text": "С влязло в сила решение на Софийският апелативен съд (САС) по иск на Комисията за противодействие на корупцията и за отнемане на незаконно придобитото имущество (КПКОНПИ) от бизнесмена Росен Чолов и актрисата Ирена Милянкова се отнема имущество на обща стойност 547 507 лв. Това съобщиха от комисията. Чолов е бивш съпруг на Милянкова, която е манекенка, участва в и сериала \"Под прикритие\". Бизнесменът е осъден да заплати на КПКОНПИ 16 660 лв юрисконсултско възнаграждение и 984 лв. разходи за експертизи. През 2013 г. той беше привлечен като обвиняем за това, че в периода 2003-2013 г. е ръководил организирана престъпна група за трафик на хора с цел проституция. С решението на САС от Чолов и Милянкова се отнема левовата равностойност на дружествени дялове и суми по сметки в различни банки, както и паричната равностойност на двуетажна сграда с двор в гр. София. Имотът не подлежи на отнемане, тъй като е купен с банков заем. Изчисленията на инспекторите на КПКОНПИ, които са потвърдени от съда обаче показват, че през целия проверяван 10-годишен период Чолов и Милянкова, с която е живеел на съпружески начала, не са имали достатъчно законни доходи, за да покриват разходите си, включително и вноските по ипотечния кредит.", "date": "2019.03.18", "title": "Отнеха имущество за половин милион на Ирена Милянкова и бившия ѝ мъж"}
{"url": "https://www.faktor.bg/bg/articles/obshtestvo/ulitsata/koshmar-v-petrich-mazh-s-psihichni-problemi-prebi-do-smart-bashta-si", "text": "Мъж с психически проблеми преби до смърт баща си в Петрич. Убийството е станало тази сутрин, съобщава struma.com. Видимо без причина мъжът с инициали В.П. се развилнял на разсъмване, влязъл в стаята на баща си и започнал да му нанася ритници, крошета и удари удари с дъска по главата. Пострадалият е закаран в болница, където впоследствие е издъхнал. Полиция е на мястото и прави оглед на дома.", "date": "2019.03.18", "title": "Кошмар в Петрич: Мъж с психични проблеми преби до смърт баща си"}
{"url": "https://www.faktor.bg/bg/articles/obshtestvo/zakon-i-red/deloto-sreshtu-dyankov-traykov-i-prokopiev-prodalzhava-s-razpit-na-svideteli", "text": "С разпит на свидетели продължава делото срещу бившите министри Симеон Дянков, Трайчо Трайков и бизнесмена Иво Прокопиев. Обвиненията срещу тях са за продажбата на държавния дял в EVN на занижени цени. Според прокуратурата, нанесените щети на бюджета възлизат на над 20 милиона лева.  На последното заседание миналата седмица стана ясно, че подсъдимия бивш министър Трайчо Трайков изпратил писмо в Агенцията по приватизация. В него той дал указание сделката да се извърши на фондовата борса. Според показанията на две от свидетелките - Антоанета Атанасова и Петя Александрова, натиск е оказван и от Трайчо Трайков, и от Симеон Дянков. Атанасова заяви пред съда, че бившият министър на енергетиката е разпоредил 33% от ЕВН да се продадат през фондовата борса.   А в началото на 2011-а Доротея Пандова, която е съветник на бившия финансов министър Симеон Дянков, е разпоредила критериите за избор на инвестиционнен посредник, да са субективни. Тоест фирмата да се избере само по нейния опит в бранша, а не по броя сделки и обороти. Именно Пандова е дърпала конците и е ръководила работата на комисията. Тя се счита и за топлата връзка между Дянков и бизнесмена Прокопиев. Бившият финансов министър е подсъдим за престъпление по служба. Според прокуратурата Дянков е поискал през 2011 година от изпълнителния директор на Агенцията по приватизация да възложи оценката по сделката да се извърши от фирма \"Булброкърс”, контролирана от Прокопиев. А целта била дружеството да се облагодетелства с над 1 милион лева. Трайчо Трайков пък е с обвинение за умишлена безстопанственост.", "date": "2019.03.18", "title": "Делото срещу Дянков, Трайков и Прокопиев продължава с разпит на свидетели"}
{"url": "https://www.faktor.bg/bg/articles/obshtestvo/zakon-i-red/mladen-marinov-nyama-danni-atentatorat-ot-nova-zelandiya-da-poznava-balgarski-grazhdani", "text": "\"МВР няма информация нападателят срещу джамиите в Нова Зеландия да е имал контакти с български граждани по време на престоя си у нас\",  заяви министърът на вътрешните работи Младен Маринов от Вашингтон в интервю за БНР. \"Категорично на този етап можем да твърдим, че неговата цел тук е била единствено туризъм и до този момент нямаме информация той да се е срещал с български граждани или да е познавал такива\", коментира вътрешният министър. Маринов припомни, че нападателят е бил в България в периода 9-15 ноември миналата година. Той определи атаката в Нова Зеландия като недопустим терористичен акт. Маринов е на посещение в САЩ, което включва срещи с ръководството на ФБР, \"Сикрет  Сървис\" и службите за гранична сигурност. По темата за мигрантите вътрешният министър коментира и доклада на Държавния департамент на САЩ за човешките права, който посочва грубото отношение към мигранти и превишаване правомощията на властите като едни от проблемните области за страната ни. \"Категорично по отношение на мигрантите и лицата, които са задържани мога да кажа, че се спазва изцяло законът и техните права. На всеки един от тях се дава пълната възможност включително и адвокатска защита и възможност да поиска убежище и всички процедури, които свързани с това. Всеки един случай и сигнал за превишаване на правомощията от полицейски служители се извършва незабавна проверка. Ние сме го доказали, че там, където сме констатирали някакви нарушения сме предприели незабавни действия\", коментира той.", "date": "2019.03.18", "title": "Младен Маринов: Няма данни атентаторът от Нова Зеландия да познава български граждани"}
{"url": "https://www.faktor.bg/bg/articles/sindikatite-obmislyat-kandidat-za-evrodeputat", "text": "Лидерът на КТ \"Подкрепа\" Димитър Манолов заяви, че синдикатите трябва да присъстват повече в бъдещето на Европа, да има повече синдикални представители в европарламента, за да може обикновените хора и работниците да се чувстват представени в европейския процес. Манолов каза това при откриването на XVIII Годишна конференция на Мрежата на синдикалните организации от европейски столици (ECTUN) в София.  По отношение на това дали ще се обсъди възможността КТ \"Подкрепа\" да излъчи представител за евроизборите, Манолов каза пред журналисти, че ще попита Конфедеративния съвет на синдиката дали си струва да се опита. Имам кандидатура, но няма да ви кажа коя е, каза той и допълни, че не може да изпревари решението на съвета, защото това означава подмяна на диалога в Конфедеративния съвет.  Всички участници във форума бяха на мнение, че Европа е на кръстопът, че има много притеснения заради крайнодесни и крайнолеви популисти, затова е важно европейските избори да дадат нова посока във визията за развитието на Европа, като в това отношение синдикатите имат важна роля.  Столичният кмет Йорданка Фандъкова отбеляза, че живеем в сложни времена, в които битката, противопоставянето между прагматизма и популизма, се води с особена сила и невинаги резултатите са в интерес на прагматизма. Тя допълни, че отговорността на синдикатите в този процес е огромна. Разчитаме на синдикатите да са близко до техните членове, да изразяват техните нужди, но и да разговарят с тях, за да дадем ясна перспектива за работещите, каза още Фандъкова. Тя припомни постигнатото увеличение на заплатите в градския транспорт, като според нея за сектора трябва да бъде дадена ясна перспектива, такава, каквато е дадена за учителите още от началото на мандата на правителството.  Фандъкова отбеляза важността на подписването на споразумение за тригодишната програма за увеличение на доходите в градския транспорт. Предоставяме възможност за безплатни курсове в двете общински дружества, за да се подкрепят млади хора, които искат да сменят професията и категорията, каза столичният кмет и допълни, че се работи по ремонт на общежитие, което да привлече млади хора. Министърът на труда и социалната политика Бисер Петков отбеляза, че за последните години е направено много за модернизирането на инфраструктурата и превозните средства, като промяната в София е видима. Замяната на морално остарели елементи от транспорта с нови и екологично чисти води както до намаляването на замърсяването на града, така и до подобряване на условията на труд за работещите в сектора, каза министър Бисер Петков. Той отбеляза ролята на държавата да гарантира здравословни и безопасни условия на труд.  Подобряването на заплащането, както и безопасните и здравословни условия на труд са заложени в Европейския стълб за социалните права, за който припомни както Бисер Петков, така и Лука Визентини, генерален секретар на ЕКП. Лука Визентини заяви, че е важно стълбът да се превърне в реалност, като благодари за това, че темата беше поставена сериозно по време на българското председателство на Съвета на ЕС. Той отчете и успехите по директивата за командироването, в основата на която е равно заплащане за равен труд. Лука Визентини отбеляза също, че България е започнала сериозен диалог по въпроса за възходяща конвергенция на заплатите.  По думите на Визентини европейските избори са повратна точка за европейската демокрация, те трябва да дадат възможност Европа да се развива като социален проект. Той отбеляза, че все още има неравенство в Европа по отношение на заплащането, като минималната заплата в България е една седма от минималната заплата на силноразвитите европейски държави. Според Визентини има нужда да се засили колективното трудово договаряне, да има повече конвергенция не само откъм БВП, но и от гледна точка на заплати.", "date": "2019.03.18", "title": "КТ \"Подкрепа\" вече има кандидат за евродепутат"}
{"url": "https://www.faktor.bg/bg/articles/novini/svyat/strelba-v-holandski-grad-ima-raneni", "text": "Няколко души са ранени при стрелба в трамвай в холандския град Утрехт, съобщиха от местната полиция, цитирани от Ruptly. Нападетелят все още не е задържан.  На мястото са изпратени медицински и антитерористични екипи. Сигналът за стрелбата е подаден към 10.45 ч. местновреме в понеделник. Очаквайте подробности!", "date": "2019.03.18", "title": "Стрелба в холандски град, има ранени"}
{"url": "https://www.faktor.bg/bg/articles/ogromen-meteorit-eksploadira-nad-rusiya", "text": "Огромна експлозия е станала в небето над Русия на 18 декември 2018 година. Взривът е бил причинен от навлизащ в атмосферата метеор, разкрива НАСА, цитирана от Си Ен Ен. Това е вторият по мощност взрив, причинен от метеор, за последните 30 години. На първо място се класира експлозията над Челябинск от 2013 г., чиято мощност бе около 500 килотона тротилов еквивалент или около 30 пъти повече от взривът на атомната бомба над Хирошима. В следствие на това в руския град бяха причинени щети за 33 милиона долара. Космическият обект, взривил се над Камчатка, се е движел със скорост от 115 200 км/ч , като той се е разпаднал на 25 километра над земната повърхност. Експлозията е била с мощност от 173 килотона или около 10 пъти повече от ядрения взрив над Хирошима. Фактът, че събитието е станало над слабо населена с хора зона е довело до липсата на материални щети и малката гласност за случая. НАСА разкриват, че са били уведомени за експлозията на метеора от Военновъздушните сили на САЩ, чийто шпионски сателит е заснел взрива. По-късно потвърждение е дошло и от японски метеорологичен спътник. Оповестяването обаче е било възможно едва след сложен анализ на данните, който да изключи всички останали хипотези. Учените споделят, че подобен мощен взрив се случва два или три пъти на 100 години. Причината за това, че космическото тяло се взривява в атмосферата, а не се сблъсква в земната повърхност може да се крие както в неговия състав, така и в скоростта и ъгълът на навлизане.", "date": "2019.03.18", "title": "Огромен метеорит експлоадира над Русия"}
{"url": "https://www.faktor.bg/bg/articles/novini/svyat/nato-prizova-rusiya-da-varne-krim-na-ukrayna", "text": "Призоваваме Русия да върне контрола над Крим на Украйна, се посочва в изявлението от името на държавите в пакта. Потвърждаваме пълната си подкрепа за независимостта и териториалната цялост на Украйна в международно признатите граници и териториални води. Крим е украинска земя, се казва в декларация, разпространена от централата на НАТО. Съюзниците са дълбоко обезпокоени от нарушенията на човешките права, извършвани от руските де факто власти в Крим срещу украинците, кримските татари и представители на други местни общности. Тези нарушения включват извънсъдебни убийства, отвличания, насилие, произволно лишаване от свобода и изтезания, се допълва в документа. НАТО призовава Русия незабавно да прекрати всички нарушения и злоупотреби в Крим, да освободи украински политически затворници и заложници, и да предостави на международните организации за наблюдение достъп до полуострова. Всякакви опити за оправдаване на незаконната анексия на Крим трябва да бъдат прекратени, включително автоматичното налагане на руско гражданство, принудителното разселване, военната служба във въоръжените сили на Руската федерация и незаконните руски избирателни кампании, заявява алиансът. В изявлението се осъжда мащабното струпване на руски военни сили в Крим и се изразява безпокойство от намеренията на Москва да продължи в тази посока и в други части в района на Черно море. НАТО осъжда изграждането на моста над Керченския проток. Пактът призовава Русия безусловно да освободи задържаните в района украински моряци, да върне техните плавателни съдове и да осигури безпрепятствено корабоплаване, включително достъп до украинските пристанища в Азовско море. В документа се посочва, че обичайните отношения няма да се върнат, без Русия да предприеме промяна към ясни и конструктивни действия. НАТО очаква Москва да се съобрази с международното право и произтичащите задължения и отговорности.", "date": "2019.03.18", "title": "НАТО призова Русия да върне Крим на Украйна"}
{"url": "https://www.faktor.bg/bg/articles/novini/svyat/britanskoto-pravitelstvo-se-nadyava-utre-sdelkata-za-brexit-da-bade-odobrena", "text": "Кабинетът ще поиска утре ново гласуване, само ако е сигурно, че Камарата на общините ще я подкрепи при трети опит Британското правителство ще поиска утре ново гласуване на сделката на Тереза Мей за Brexit, само ако е сигурно, че разделената Камара на общините ще я подкрепи при трети опит. Това съобщи външният министър Джереми Хънт, цитиран от Ройтерс. В отговор на въпрос дали утре ще има ново гласуване, Хънт, който е в Брюксел за разговори с колегите си от ЕС, каза пред журналисти: \"Надяваме се да има. Но трябва да сме сигурни, че ще имаме нужната бройка\". \"Рискът от излизане без сделка, поне що се отнася до британския парламент, избледня, но рискът от парализа на Брекзит не е\", каза външният министър. Според британския първи дипломат има известни признаци, че сделката на Мей ще бъде прокарана. Подкрепящ Brexit британски депутат обаче каза, че много хора в парламента все още са против сделката на Мей за напускане на ЕС и че несъгласието им не е само към предпазния механизъм за ирландската граница. \"Това е много лошо споразумение\", каза депутатът Джон Редууд по радио Би Би Си. \"Твърде много хора споделят моята загриженост, че нямаме нужда от този вид обвързващ договор. Става дума за много хора и те не са само от ERG (The European Research Group/Европейската изследователска група, включваща депутати консерватори, които са срещу членство в ЕС), които особено силно се стремят да издействат правилния Brexit\", добави Редууд, цитиран от Ройтерс.", "date": "2019.03.18", "title": "Британското правителство се надява утре сделката за Brexit да бъде одобрена"}
{"url": "https://www.faktor.bg/bg/articles/novini/svyat/h-maas-da-napravim-oshte-edin-opit-za-pregovori-predi-da-stignem-do-tvard-brekzit", "text": "Германският външен министър Хайко Маас заяви днес, че си струва да се даде още време за постигане на споразумение с Великобритания за излизането й от Европейския съюз, макар че по-дълго отлагане на Брекзит ще бъде трудно, съобщи Ройтерс. \"Преди да стигнем до твърд Брекзит, си струва да направим още един опит за преговори, вместо само да спорим какво означава твърд Брекзит, особено колко вреди ще има\" и за Великобритания, и за ЕС, заяви Маас преди среща на външните министри от съюза в Брюксел. В отговор на въпрос дали Брекзит може да бъде удължен след изборите за Европейски парламент през май, германският външен министър заяви: \"Колкото повече се отлага срокът, толкова по-трудно ще става\". \"Ние трябва да знаем какво искат британците, какви са сроковете, в какво е причината, как всичко ще става, каква е целта\", добави той, цитиран от ТАСС, и отбеляза, че всичко това ще бъде обсъдено на днешното заседание на Съвета на ЕС \"Външни отношения\".", "date": "2019.03.18", "title": "Х. Маас: Да направим още един опит за преговори, преди да стигнем до твърд Брекзит"}
{"url": "https://www.faktor.bg/bg/articles/atanas-merdzhanov-na-vcherashniya-plenum-na-bsp-imashe-bezpretsedentno-nashestvie", "text": "Вчера БСП пропусна великолепен шанс да излезе единна и консолидирана. Това каза за БНР Атанас Мерджанов от БСП. Според него има „тежки съмнения за манипулация на избора, в който Йончева получи 95 гласа срещу 75 на Станишев“. „С личността на Кирил Добрев се свързват трите последни съмнения за манипулации. Първата е по времето, когато той не беше избран за член на Изпълнителното бюро, втората – при провеждането на 49-ия конгрес и третата – на вчерашното заседание на Националния съвет. Самият факт е, че първоначално бяха регистрирани 144 членове на Националния съвет... Срамежливо този факт беше отбягван от ръководството, тъй като имаше на няколко пъти запитвания колко е кворумът, пристигналите. И изведнъж – 174 гласували! Това е нещо недопустимо, като имаме предвид практиката, че на заседанията на Националния съвет от 185 членове не присъстват повече от 110 до 120 души. Вчера беше без прецедент такова нашествие! Това и фактът, че само минута след обявяването е резултата имаше гласуване за бюджета на Националния съвет и на него гласуваха 101 члена на Националния съвет, са достатъчно добри индикации за това, че се случва нещо нередно, нещо извън традициите, извън морала и устава на БСП. В такова състояние аз се съмнявам, че ще можем да мобилизираме докрай всички наши членове и симпатизанти“. Йончева не е спечелила по отношение на номинациите! Нямаше нито твърд, нито категоричен обзор и анализ на броя на номинациите по места. Тези факти срамежливо бяха пропускани! Едва по средата на заседанието Кирил Добрев излезе и спомена, че Станишев и Йончева имат над 200 номинации, но нито е казано кой има повече, нито кой има по-малко. Мога да говоря за моя избирателен район – Ямболска област, а имам информация и от други съседни области, че категорично води Станишев“. Нинова „панически бяга“ от заявените и декларирани намерения за провеждане на непрекъснати референдуми в партията, каза Мерджанов, според когото номинациите на кандидати за ЕП „са по същество вътрешнопартиен референдум“. БСП обаче няма да се разцепи, категоричен е Мерджанов, макар да подозира, че решението на Националния съвет „ще отекне много силно в общинските партийни организации, тъй като мнозина от тях са застанали твърдо зад Станишев“. „Със съжаление трябва да отбележа моята прогноза от преди две години и половина, че партията се води твърдо и еднолично, пренебрегвайки всякакви мнения във вътрешнопартиен план и вътрешнопартийната демокрация е на едно много ниско равнище“. Въпросът дали Нинова би подала оставка, ако БСП загуби евроизборите, е бил посрещнат с „ехидно усмихване“, допълни той и уточни, че Станишев и Нинова не са провели нито един разговор помежду си в последните няколко месеца.", "date": "2019.03.18", "title": "Атанас Мерджанов: На вчерашния пленум на БСП имаше безпрецедентно нашествие"}
{"url": "https://www.faktor.bg/bg/articles/vanshno-nyama-postradali-balgari-sled-strelbata-v-utreht", "text": "Посолството на България в Холандия следи развитието на ситуацията след инцидента в град Утрехт, при който неизвестен засега извършител откри стрелба в трамвай. Към 13:30 ч. българско време посолството ни в Хага не разполага с информация за пострадали български граждани. Потвърдено е за един загинал, но няма точни данни за броя на ранените, обявиха от Външно министерство. Холандските власти са отцепили района на площада, където е станал инцидента, като призовават гражданите да се въздържат от движение в района, за да позволят по-лесното достигане на медицинските екипи. Трамвайният транспорт също е временно спрян. В провинция Утрехт е въведена най-високата степен на заплаха 5 като до момента в цялата страната важеше степен 4.", "date": "2019.03.18", "title": "Външно: Няма пострадали българи след стрелбата в Утрехт"}
{"url": "https://www.faktor.bg/bg/articles/balgaromrazetsat-farazh-s-propagandni-vnusheniya-italiya-e-sledvashtata-koyato-shte-napusne-es", "text": "Бившият ръководител на британската Партия на независимост (UKIP) Найджъл Фараж, който беше един от инициаторите на Брекзит, заяви, че след Великобритания Италия ще напусне Европейския съюз. „В Европа всички са загрижени за Брекзит. Но след нашето оттегляне от ЕС, Италия ще бъде истински проблем за Брюксел. И това ще бъде много по-сериозно“, предава думите му РИА „Новости. Той изрази мнението, че Италия никога не е харесвала „европейския проект“ и след излизането на Великобритания „още повече ще спре да го обича“. „Когато покажем, че има живот извън ЕС, ще ни последвате“, каза Фараж, цитиран от \"Фокус\". Той отбеляза, че Италия е една от страните-основателки на ЕС, но оттогава положението в Европа се е променило драматично. Фараж каза, че през последните 20 години икономиката на страната не се е развила правилно, а средната класа в страната все по-разочарована от идеята за обединена Европа. Той също така прогнозира засилване на политическия дебат в Италия за Европейския съюз. Фараж е убеден, че „Движение 5 звезди“ и партията „Лига“, които са на власт в Италия, „вършат чудесна работа“.", "date": "2019.03.18", "title": "Българомразецът Фараж с пропагандни внушения: Италия е следващата, която ще напусне ЕС"}
{"url": "https://www.faktor.bg/bg/articles/novini/balgariya/dobrata-novina-bolshevizirana-bsp-ne-mozhe-da-upravlyava-balgariya", "text": "Разделението при българските комунисти е тръгнало от 1917 година, когато постепенно партията се болшевизира и маргинализират Димитър Благоев и Георги Кирков. Ако прочетете това, което казват те за болшевишка Русия, за русофилите и за Украйна като щит на Европа, веднага ще настръхнете. След 1989 година БКП имаше шанс да се европеизира, но \"здравите\" сили надделяха и сега при Нинова видяхте Щом Миков се изока, значи проказата е заразила тялото. Нинова заложи на антиевропейски теми - на национализма, на измислената битка с джендърите, на проруския крен. Станишев е прав в едно - Нинова гледа на евроизборите, като желание да увеличи квотата на подконтролните и хора, които ако и когато трябва да реализират нейните, включително руските интереси. Темата корупция ще се обърне срещу самата БСП. Добрата новина е, че болшевизирана БСП не може да управлява България. Последните версии на управление на тази партия бяха възможни с някакви остатъци от европеизъм при Станишев. Просто ЕС няма да позволи БСП да ни управлява - самите ПЕС са наясно. А само с Москва зад гърба няма как да стане. Да му мислят членовете на тази партия с такъв лидер начело. Тежко и горко им ако Станишев им е европейската котва.", "date": "2019.03.18", "title": "Добрата новина - болшевизирана БСП не може да управлява България"}
{"url": "https://www.faktor.bg/bg/articles/obshtestvo/zakon-i-red/ministerstvoto-na-truda-i-sotsialnata-politika-proveryava-signal-za-falshivi-formulyari-za-trudovi-knizhki", "text": "Министерството на труда и социалната политика проверява сигнал за фалшиви формуляри за трудови книжки.  Сигналът е подаден преди седмица от президента на КТ „Подкрепа” Димитър Манолов. В него се посочва, че на много места у нас се продават трудови книжки, които са разпечатани от неоторизирани фирми, с които министерството на практика няма договор. „Ако има нарушения, те ще бъдат санкционирани, ако става дума за престъпление ще сигнализираме прокуратурата”, коментира министърът на труда Бисер Петков.", "date": "2019.03.18", "title": "Министерството на труда и социалната политика проверява сигнал за фалшиви формуляри за трудови книжки"}
{"url": "https://www.faktor.bg/bg/articles/novini/svyat/afp-klaneto-v-kraystcharch-sazhivyava-ranite-na-balkanite", "text": "Балканите го интересуват, той е отишъл там и герои на сръбските крайни националисти фигурират в неговия пантеон: извършителят на клането в Крайстчърч съживи раните на един район, травмиран от междуетническите войни през 90-те години на миналия век. На кадри, разпространени в интернет и описани като заснети в колата, която е управлявал на път към двете новозеландски джамии, в които уби 50 души, австралийският десен екстремист Брентън Тарант слуша песен, възхваляваща босненския сърбин Радован Караджич. Този подбудител на етническо прочистване ще разбере в сряда дали правосъдието потвърждава присъдата му от 40 години затвор за жестокостите по време на конфликта от 1992-95 г. /около 100 000 убити/, най-вече за геноцид, извършен в Сребреница срещу босненските мюсюлмани. Сред имената, които Тарант бе изписал на пълнителите на оръжията си, фигурират няколко герои на сръбските националисти, известни с борбата си срещу Османската империя: Марко Милянов и Новак Вуйошевич, православни воини от XIX в.; Милош Обилич, рицар, убит по време на битката при Косово поле /1389/ - основополагаща за сръбската национална и религиозна идентичност; или средновековният княз Стефан Лазар, статуя на когото, издигната през 2016 г. в сръбската част на разделения град Митровица в Косово, сочи с пръст към зоните с преобладаващо албанско и мюсюлманско население. По телевизионния канал Ен1 посланикът на Босна и Херцеговина в Австралия Мирза Хаджич посочи, че в тази песен, прославяща Караджич, \"От Бихач до Петрово\", се казва, че \"трябва да се убият турците\" - дума, с която православните сръбски крайни националисти назовават обичайно босненските мюсюлмани. През османския период Балканите са били в продължение на пет века зона на контакт и на конфликти между мюсюлманския и християнския свят. Споменаването на османското минало е постоянна тема на сръбските крайни националисти. \"Република Сръбска в Босна няма никога да бъде Турция\" - е класически лозунг на политическите митинги в сръбската съставна част на тази страна, която продължава да бъде разделена на основата на общностни линии. Според местните власти Тарант е посетил района в края на 2016 г. - началото на 2017 г., като е бил в Черна гора, Сърбия, Босна и Хърватия, а след това в България през ноември 2018 г. Той е отишъл също и в Турция. Ислямската общност в Босна оцени като \"особено обезпокояващо\", че \"убиецът е започнал своето кърваво начинание под звуците на песец, възхваляваща военните престъпления в Босна\" и \"е очевидно вдъхновен от същата екстремистка идеология\" като поддръжниците на идеята за Велика Сърбия през 90-те години. В Косово бившият министър на външните работи Петрит Селими също посочи, че Тарант се е \"вдъхновил от една специфична форма на национализъм за превъзходство на бялата раса, чиито корени са в Сърбия\". Последната междуетническа война в бивша Югославия /1998-99/ - конфликът между косовските албански бунтовници и сръбските сили, отне живота на 13 000 души, в голямото си мнозинство албанци. \"Войните и геноцидът, извършен от сръбските идеолози, са станали извор на вдъхновение за крайната десница навсякъде по света\", написа Петрит Селими в Туитър. В Сърбия, както и в Босна, сръбски отговорни представители се надигнаха срещу това, което те разглеждат като смесване на различни неща. Босненският министър на външните работи Игор Църнадак, който е босненски сърбин, осъди \"антисръбската истерия\" и изтъкна, че е \"безотговорно да се прави връзка между ненормални действия на един объркан и болен човек и цял един народ\". Милорад Додик, сръбският член на колективното босненско председателство /той споделя председателството с един боснески мюсюлманин и един хърватин - бел.АФП/, критикува една \"отблъскваща кампания\" срещу неговата общност. В Белград външният министър Ивица Дачич подчерта факта, че \"Сърбия няма нищо общо\" с това клане. Да се прави някаква връзка нанася \"вреда на сръбските интереси\", посочи той. Колкото до крайнодесния националист Воислав Шешел, който е осъден за престъпления срещу човечестово, но все още е депутат в Белград, той лансира тезата за антисръбски заговор: \"Диаболизирането на сърбите ще продължи, докато нашата страна не капитулира\". (От БТА)", "date": "2019.03.18", "title": "АФП: Клането в Крайстчърч съживява раните на Балканите"}
{"url": "https://www.faktor.bg/bg/articles/chukov-napadetelyat-ot-nova-zelandiya-nyama-vrazka-s-balgariya", "text": "\"Ако прочетем манифеста на Брентън Торант внимателно, се вижда, че това е четиво, което трудно може да се нарече някакъв анализ. Според мен това е кодекс на расиста, който е пълен с противоречия\". Това каза пред БНТ арабистът Владимир Чуков.  \"Неговият прототип е националсоциалистическата държава по времето на Хитлер, което счита, че се реализира в момента в Китай. Той е бил на целия Балкански полуостров - България, Гърция, Турция, но забележете, че властите на никоя от тези държави не направиха пресконференция. Според мен, тази у нас беше малко излишна. България въобще не фигурира в неговия манифест, няма една дума за нас. Критиката срещу Турция е обаче е унищожителна, включително, че трябва да напуснат своята европейска част\", каза още Чуков. По думите му, надписите на български върху оръжието на терориста по-скоро са като отрицание на Турция и Османската империя и нямат връзка с нашата държава. \"Силно се съмнявам, че е влязъл в контакти на местно ниво\", коментира още арабистът.", "date": "2019.03.18", "title": "Владимир Чуков: Нападетелят от Нова Зеландия няма връзка с България"}
{"url": "https://www.faktor.bg/bg/articles/novini/svyat/provali-se-blokadata-na-srabskiya-prezident-vuchich", "text": "Блокадата на сръбския президент Александър Вучич в неделния ден се провали. След като протестиращи в продължение на няколко часа бяха барикадирали президентството в Белград, полицията използва сълзотворен газ, за да разпръсне демонстрантите. В един момент протестиращите пробиха ограждения около президентството и се опитаха да щурмуват централния вход. Там обаче бяха спрени от полиция. В крайна сметка протестиращите се отправиха към полицейските участъци и така Вучич успя да напусне президентството. Протестите срещу сръбския президент се провеждат вече няколко месеца. Недоволните искат той да напусне поста си.", "date": "2019.03.18", "title": "Провали се блокадата на сръбския президент Вучич"}
{"url": "https://www.faktor.bg/bg/articles/novini/svyat/navodnenie-otne-zhivota-na-73-dushi-v-indoneziya", "text": "Най-малко 73 души загинаха при наводнение в индонезийската провинция Папуа. Евакуирани са 4 157 души, които са настанени в седем пункта за бежанци, съобщи ВВС, цитирана от Нова телевизия. 42 жертви на наводнение в Индонезия Около 60 души са безследно изчезнали. Наводнението бе предизвикано от проливни дъждове, които продължават вече втори ден.", "date": "2019.03.18", "title": "Наводнение отне живота на 73 души в Индонезия"}
{"url": "https://www.faktor.bg/bg/articles/novini/svyat/ima-yavni-priliki-pri-katastrofite-s-dvata-boing-737-maks-8", "text": "Данните от черните кутии на катастрофиралия самолет в Етиопия „Боинг 737 МАКС 8“ показват „явни прилики“ с катастрофата на индонезийски самолет от същия модел през октомври. Това обяви етиопският министър на транспорта Дагмавит Могес. Тя заяви, че черната кутия, записала параметрите на полета, е показала „ясни прилики“ между катастрофите на двата самолета от един и същи модел. Могес отбеляза, че устройството, което е съхранило техническите данни на полета, е в добро състояние. По-рано бяха анализирани и данни от черната кутия, записала разговорите в пилотската кабина. Според свалената от френски експерти информация, самолетът се е движил с нестандартно бърза скорост непосредствено след излитане. След това капитанът е докладвал за проблем на ръкодовител въздушно движение, но все още не се знае какъв е бил той. Очаква се до 30 дни да бъде готов предварителният доклад за причините за авиокатастрофата, при която загинаха всички 157 души на борда.", "date": "2019.03.18", "title": "Има явни прилики при катастрофите с двата \"Боинг 737 МАКС 8\""}
{"url": "https://www.faktor.bg/bg/articles/nidal-algafari-otchayvashto-bsp-se-krie-zad-radev-i-yoncheva-koito-dori-ne-sa-partiyni-chlenove", "text": "\"На предишните избори столетницата се скри зад човек, който не е член на партията. На предстоящите избори БСП пак ще стори същото. Водачката на листата им не е член на партията. Логично е да си зададем въпрос - в ръководството на партията, във вторите ѝ редици, из между членуващите в нея, дали няма достатъчно достойни, качествени, доблестни и кадърни кадри, които да водят подобни битки? Толкова отчайваща ли е кошницата с кадри в столетницата, че трябва да се крият, партийните ръководители зад такива, които даже не искат да са членове на тази партия? Радев и Йончева политат на немощните крила на дългогодишните членове на партията, но всячески странят от партийната книжка? Срамно ли е? Грозно ли е? Нелицеприятно ли е да си член на БСП\"? Това написа във Фейсбука си писателят и политически пиар Нидал Алгафари.  \"Преди години, добър или лош, председателят на партията се нагърби с мисията невъзможна и победи, та два мандата бе президент. Пак преди години, лош или добър, председателят на БСП поведе листата на партията за Европейския парламент и стигна до там, че два мандата е Лидер на всички леви в Европа. Явно е имало можещи. Вярвам, че и сега има такива, но... Мъдрите и умните управленци се обграждат със себепобеподобни.и тогава кошницата с кадри е пълна. Когато е обратното се случва това на което сме свидетели! Някак неволно се чудя на някой съвпадения\", коментира още Алгафари. \"Посочен за президент на председателката на партията на неформална среща от бивш ли, настоящ ли, офицер служещ на друга държава е от Русия. Председателят на партията в продължение на 13 години е с родствени корени от бившия Съветски съюз. Настоящата водачка на листата на БСП за изборите за европейският парламент е с родствени корени от Русия. Вероятно са само съвпадения. Не ми се вярва, чак такава намеса да има от Русия, но явно в ръководството на столетницата не намират по-подходящи за важни постове освен онези, които са учили, родини или посочени от Русия. С нетърпение чакам да видя подредбата на цялата им листа и основно на онези, които ще бъдат в зоната на избираемите. Дали пък там няма да се наместят и такива, които силно викаха преди години \"Който не скача е червен\" или \"Червени боклуци\"?\", казва още Нидал Алгафари.", "date": "2019.03.18", "title": "Нидал Алгафари: БСП се скри зад безпартийните Радев и Йончева след инструкции от Москва"}
{"url": "https://www.faktor.bg/bg/articles/novini/balgariya/mashtabno-izdirvane-v-burgasko-politsai-granichari-i-dobrovoltsi-tarsyat-izcheznalo-2-godishno-dete", "text": "Дете на едва 2 години се издирва в Бургаско. То се е загубило край село Равнец в неделя вечер (17 март), съобщава \"Фокус\", като се позовава на информация от Община Бургас. До момента детето не е намерено, като се издирва от полицейски служители от районното управление в Камено, от Гранична полиция, която използва и термокамери, както и от доброволци от селото.  За последно детето е видяно вчера около 19 часа близо до каруцата на дядо си, до лозя край Равнец, където си играело с други деца.", "date": "2019.03.18", "title": "Мащабно издирване в Бургаско - полицаи, граничари и доброволци търсят изчезнало 2-годишно дете"}
{"url": "https://www.faktor.bg/bg/articles/novini/svyat/belgiya-e-poluchila-zaplaha-za-otmashtenie-sled-atentata-v-kraystcharch", "text": "Службите са засекли съобщение с призив за атентат с автоматично оръжие Белгийските служби за сигурност проверяват анонимна заплаха за отмъщение в отговор на атентата в Крайстчърч, съобщиха местни медии, цитирани от БТА. Преди два дни службите са засекли съобщение с призив за атентат с автоматично оръжие на централната гара в страната. Съобщението е било придружено от снимка на централната гара в Антверпен и е завършвало с арабския израз \"Аллах е велик\". В съобщението се призовава за отмъщение за \"братята мюсюлмани\", загинали при терористичния удар срещу две джамии в Нова Зеландия. Уточнява се, че службите за сигурност в Белгия извършват задълбочена проверка на съобщението. Допълва се, че засега не се предвижда повишаване на защитата на гарите в страната.", "date": "2019.03.18", "title": "Белгия е получила заплаха за отмъщение след атентата в Крайстчърч"}
{"url": "https://www.faktor.bg/bg/articles/novini/svyat/teroristat-ot-nova-zelandiya-hodil-i-v-izrael", "text": "Австралийската полиция за борба с тероризма съобщи, че е претърсила тази сутрин две жилища във връзка с атентата срещу две джамии, извършен в петък в Нова Зеландия, при който бе отнет животът на 50 души, предаде АФП. Жилищата се намират в щата Нов Южен Уелс, където е отраснал заподозреният 28-годишен австралиец Брентън Тарант, който е прекарал последните 10 години в чужбина.  \"Първостепенна цел е да се сдобием с улики, които могат да помогнат на новозеландската полиция в разследването й\", обясни австралийската полиция в комюнике. Основният заподозрян за нападенията срещу джамии в Нова Зеландия е посетил за кратко Израел през 2016 г., съобщи вчера израелски представител, цитиран от Ройтерс. Австралиецът Брентън Тарант е влязъл в Израел през октомври 2016 г. с тримесечна туристическа виза и е останал девет дни. Това каза източник от имиграционните служби, без да даде повече подробности за пътуването му. 28-годишният Тарант е заподозрян в извършването на нападения в новозеландския град Крайстчърч, при в петък които бяха убити 50 души. Тарант е отишъл в края на 2016 г. в Сърбия, Черна гора, Босна и Херцеговина и Хърватия, където е посетил места, на които са се водили исторически битки, а през 2017 г. е пътувал в Западна Европа. През ноември 2018 г. е посетил исторически места в България, Румъния и Унгария.", "date": "2019.03.18", "title": "Терористът от Нова Зеландия ходил и в Израел"}
{"url": "https://www.faktor.bg/bg/articles/novini/svyat/gen-danford-nyama-da-ostavyame-voynitsi-v-siriya", "text": "Председателят на обединените щабове на американската армия генерал Джоузеф Дънфорд опроверга съобщенията за планове на Пентагона да остави хиляди войници в Сирия. По-рано в. „Уолстрийт джърнъл“ написа, че САЩ „планират да продължат да работят с кюрдски сири, въпреки заплахите на Турция да пресече границата и да атакува кюрди“. Според източници на вестника във връзка с тези планове около 1000 американски войници могат да останат в Сирия. „Твърдението, което един голям американски вестник направи, че американските военни разработват планове да оставят близо 1000 американски войници в Сирия, всъщност е неправилно. Не е имало промени в плана през февруари, ние продължаваме да изпълняваме заповедите на президента – изтегляне на американските войници“, се казва в изявление на Дънфорд. „Ние продължаваме да провеждаме подробно военно планиране с турския генерален щаб, за да решим проблемите на сигурността по турско-сирийската граница. Планирането е продуктивно и имаме концепция, която ще бъде актуализирана през следващите дни“, се посочва в изявлението. В края на 2018 г американският президент Доналд Тръмп обяви изтегляне на американските войски от Сирия, аргументирайки се, че „Ислямска държава“ е победена.", "date": "2019.03.18", "title": "Ген. Дънфорд: Няма да оставяме войници в Сирия"}
{"url": "https://www.faktor.bg/bg/articles/novini/svyat/shte-ima-li-treto-glasuvane-na-sdelkata-za-brekzit", "text": "Британските депутати се връщат днес в Уестминстър, за да разберат дали ще имат шанс да гласуват в следващите дни за трети път сделката на Тереза Мей за Брекзит. Очаква се министър-председателят да поиска от законодателите още веднъж да разгледат нейния план за напускане на Великобритания от Европейския съюз, който вече беше отхвърлен на два пъти. Вчера Тереза Мей призова депутатите за \"благороден компромис\" като подкрепят сделката й за Брекзит, ако искат страната да излезе от ЕС.", "date": "2019.03.18", "title": "Ще има ли трето гласуване на сделката за Брекзит?"}
{"url": "https://www.faktor.bg/bg/articles/novini/svyat/teroristat-ot-nova-zelandiya-shte-se-zashtitava-sam-v-sada", "text": "28-годишният австралиец Бренън Тарант, обвинен в убийството на 50 души при масова стрелба в две джамии в Нова Зеландия, планира да се защитава сам в съда, предаде ДПА. Адвокатът, който представляваше Тарант на съдебното заседание в събота, каза пред в. \"Ню Зийланд хералд\", че вече не е защитник на австралиеца.  Ричард Питърс заяви пред вестника, че Тарант е казал, че планира да се представлява сам. По думите му предполагаемият стрелец не изглежда да е умствено нестабилен. Тарант ще се яви във върховния съд на 5 април. Това поражда опасения, че Тарант ще използва делото като трибуна за изразяване на своите възгледи за превъзходство на бялата раса. Подобно нещо направи норвежкият терорист с крайнодесни убеждения Андерш Брайвик, убил 77 души през 2011 г. Собственикът на оръжейния магазин \"Гън сити\" в Крайстчърч каза, предполагаемият стрелец е купил четири оръжия и боеприпаси през интернет, предаде Ройтерс. Дейвид Типъл добави, че купувачът е предоставил заверен от полицията документ, удостоверяващ правото му да притежава оръжия.  Правителството на Нова Зеландия ще се срещне днес, за да предприеме първи стъпки за промяна на законите за притежание на оръжия. \"Ще гледаме да действаме възможно по-бързо\", заяви министър-председателката Джасинда Ардерн пред радио \"Ню Зийланд\".", "date": "2019.03.18", "title": "Терористът от Нова Зеландия ще се защитава сам, използва съда като трибуна за фашистките си възгледи"}
{"url": "https://www.faktor.bg/bg/articles/novini/balgariya/vavezhdat-ogranicheniya-po-am-hemus-zaradi-remonti-na-antenite-na-mobilnite-operatori", "text": "Ремонт на антените на мобилните оператори ще ограничи движението на магистрала \"Хемус\" днес. От 10 до 12 часа трафикът в тунел \"Правешки ханове\" посока Варна ще бъде само в изпреварващата лента. Утре ограничение ще има следобед в посока София.", "date": "2019.03.18", "title": "Въвеждат ограничения по АМ \"Хемус\" заради ремонти на антените на мобилните оператори"}
{"url": "https://www.faktor.bg/bg/articles/novini/balgariya/slanchevo-vreme-i-dnes", "text": "Времето ще е слънчево, с временни увеличения на облачността в следобедните часове над Западна България, а в сутрешните часове в източните райони ще има условия видимостта да е намалена. През деня ще се появи слаб, в Източна България до умерен южен вятър, с който температурите още малко ще се повишат и максималните ще са предимно между 20 и 25 градуса, по-ниски ще са по Черноморието. Над планините ще е слънчево, с временни увеличения на облачността над масивите в Западна България. Ще остане топло, с максимална температура на височина 1200 метра около 14 градуса, на 2000 метра - около 8 градуса.", "date": "2019.03.18", "title": "Слънчево време и днес"}
{"url": "https://www.faktor.bg/bg/articles/novini/svyat/a-aleksiev-erdogan-e-islyamist-toy-e-vrag-na-evropa", "text": "\"Тарант е бил в Бългрия и на Балканите, но се е радикализирал в Европа, Във Франция, което ства ясно от неговия манифест. В България е бил като турист, но е търсил потвърждение за нещата, в които е вярвал\", коментира пред Нова телевизия Алекс Алексиев, председател на Центъра за балкански и черноморски изследвания. Според него, е възможно да има \"имитатори\" на Тарант, както той имитира Брайвик. \"Европа е разделена от миграцията, от отношението си към миграцията. Мнозинството европейци вярват, че миграцията жестоко им вреди. Това е част от мотивацията на Тарант\", каза още той. По думите му, 90% от така наречените \"нови мигранти\" идват с помощта на престъпни структури. \"Това е пълен провал на политиката на Меркел, която даде милиарди на Ердоган, за да пази Европа от миграцията. Според мен Ердоган е враг на Европа, на нас, като част от Европа. Вижте мюфтийството. Оставили сме чужденци-турците и Дианета да командват второто най-голямо вероизповедание у нас\", категоричен беше Алексиев. \"Не е нормално една суверенна държава да остави чужда държава да се грижи за едно от нейните вероизповедания. Защо е станало така трябва да питате г-н Иван Костов. Тези хора от Дианет не ни желаят доброто, те са ислямисти, Ердоган е ислямист\", заяви той. \"Винаги съм вярвал, че нашите турци не се поддават на радикализиране, на ислямизиране. Но има масти от мюсюлманското общество, циганите в Пазарджик-има предпоставки за някои части от това общество. Но ние сме късметлии, защото нашите турци не се поддават на радикализиране\"", "date": "2019.03.18", "title": "А. Алексиев: Ердоган е ислямист, той е враг на Европа"}
{"url": "https://www.faktor.bg/bg/articles/novini/balgariya/nikolay-radulov-politsaite-ne-sa-minali-podgotovka-za-izpolzvane-na-salzotvoren-gaz", "text": "„Ситуацията със самообгазените полицаи е смешна. Не съм чувал досега за такъв случай. Полицията като че ли използва подобни мерки без никаква причина. Очевидно е, че тези хора не са подготвени за масови безредици. Целта не е протестиращите да бъдат обгазявани, бити или изправени до стената, а разпръснати. Броят на стачкуващите не дава основание да се използва сълзотворен газ“. Това каза пред БТВ експертът по национална сигурност Николай Радулов. „Полицаите нямаха противогази, с които след използването на химическо вещество да влязат и да разпръснат тълпата. За подобни ситуации трябва да има обучение, което обгазените служители на МВР не са имали. Някой им е разпоредил и трябва да стане ясно кой. Полицаите трябваше да имат маски и защитни очила. Толкова глупаво беше това използване, че замисляме дали е имало някаква цел или безсмислено мероприятие“, коментира Радулов.", "date": "2019.03.18", "title": "Николай Радулов: Полицаите не са минали подготовка за използване на сълзотворен газ"}
{"url": "https://www.faktor.bg/bg/articles/novini/balgariya/hristo-smolyanov-ima-sili-koito-chrez-atentata-v-nova-zelandiya-tselyat-nestabilnost-na-balkanite", "text": "„Българската история от 14-19 век е много важна за формирането на Европа. Константин Фружин е първият, който организира въстание срещу Османската империя. Именно това е вълнувало атентатора в Нова Зеландия Бренън Тарант. Предупредих, че се очаква стратегическа провокация, която се случи“. Това заяви пред БТВ експертът по антитероризъм Христо Смоленов.  „И от страна на исляма, и от страна на християнството има сили, които искат вампирясване и противопоставяне. Става въпрос за ефекта на „Пеперудата“ – когато нещо се случва в една точка в света, то има отговор и в други територии. Тарант е обикновен човек от работническата класа, но пътува много. Бил е в България, Турция, Гърция, където е посещавал конфликти исторически точки. Провокацията му е стратегическа и добре замислена. Ние искахме с председателството си в ЕС да има интеграция на Балканите, но някой не желае подобен сценарий и подбужда война, защото по този начин търси печалба“, каза още Смоленов.  „Той вероятно след България е бил в Румъния, Унгария и Австрия, региони, в които са се водили едни от най-големите цивилизационни войни“, категоричен експертът.", "date": "2019.03.18", "title": "Христо Смоленов: Има сили, които чрез атентата в Нова Зеландия целят нестабилност на Балканите"}
{"url": "https://www.faktor.bg/bg/articles/novini/balgariya/m-mikov-ninova-iska-da-otstrani-stanishev-tova-e-chast-ot-bolshevizatsiyata-na-partiyata", "text": "\"Истината е, че Нинова иска да отстрани Станишев, това е част от процеса на болшевизацията на партията\", заяви пред Нова телевизия бившият председател на БСП Михаил Миков. По думите му, Станишев е нежелан от ръководството въпреки желанието на партийните организации. Миков обясни, че много от членовете на НС са изразили съмнения в честността на гласуването, а освен това една голяма част от тях са служители на \"Позитано\" и е било ясно как ще гласуват. \"Никой не знаеше точно кой колко номинации е имал. В последните месеци имаше явен натиск за отстраняването на Станишев. Вчера в края на заседанието тя дори попита: Защо пък Станишев въобще трябва да бъде в листата\", каза още той.  \"Става въпрос за една политика на противопоставяне, на сблъсък и смятам, че в този сблъсък Елена Йончева е използвана. Начинът, по който се случи всичко имаше за цел да конфронтира, да се натрие носа на Станишев. Политическото отсъства, всичко е лично\", коментира той.", "date": "2019.03.18", "title": "М. Миков: Нинова иска да отстрани Станишев, това е част от болшевизацията на партията"}
{"url": "https://www.faktor.bg/bg/articles/novini/balgariya/konstantin-mishev-v-bsp-veche-ne-ubivat-s-kurshum-ili-primka-liderite-si-a-gi-razrushavat-moralno", "text": "”БСП за пореден път показа, че няма нищо общо със социалистическите или социалдемократическите партии в Европа. БСП е нацистка партия. Какви са национал социалистическите работнически партии в нашето съвремие? Ами БСП е повече нацистка партия от френския Нацфронт на льо Пен”, коментира приключилия вчера пленум на социалистите в свой коментар журналистът от „Свободна Европа” Константин Мишев, който от години живее в Ню Йорк.  „И защо още ПЕС не поставя темата за изключването на БСП? Както консерваторите поставиха този въпрос за \"Фидес\" на Орбан? Какво общо има в идеологията на днешната БСП със социализма? НИЩО. Повтарям --- НИЩО.  Това е нацистка партия от класически тип. Расизъм, ксенофобия...нищо общо със социалистическите идеи”, изтъква Мишев. Според него добрата новина е, че тази партия вече не екзекутира бившите си лидери. „Голям напредък, все пак! Но да поставиш в подобно унизително положение ръководител на Партията на европейските социалисти не е по-различен манталитет. Е...не го убиват с примка или куршум, а го разрушават морално. Не я разбирам Елена Йончева? Толкова просто беше да каже, че никога не би водила листата на БСП за евроизборите, ако председателят на ПЕС е сложен след нея. Ама такива са комунистите. Да се наричат както си искат...инстинктите от 40-те години са непроменени. Социалисти, комунисти, националсоциалисти...името няма значение.", "date": "2019.03.18", "title": "Константин Мишев: В БСП вече не убиват с куршум или примка лидерите си, а ги разрушават морално"}
{"url": "https://www.faktor.bg/bg/articles/stanishev-s-ninova-ne-si-govorim-ot-mesetsi-na-pat-e-da-podari-evroizborite-na-gerb", "text": "„Не се чувствам като политик, който е паднал от мотора. Вчера БСП пропусна възможност да спечелим изборите за европарламент. Ясно е, че Елена и аз сме най-желани за водачи на листата. От „Позитано“ 20 беше съобщено, че с Йончева имаме най-много номинации. Можеше да се гласува челна двойка, както направиха германските социалисти. Притеснявам се, че БСП ще бъде доразделена. Европейските избори са за мобилизация на твърдите ядра. Имаме системен проблем на евровота. Мобилизацията на нашия електорат винаги е била по-малка и се създава напрежение“. Това заяви пред БТВ президентът на ПЕС Сергей Станишев.  „Не се почувствах предаден и обиден, а подкрепен от 45% от Националния съвет и казах, че няма да предам доверието на тези хора, които застанаха зад мен. Разделителните линии в партията са преодолими. Поздравих елена, пожелах ѝ успех и кураж. Тя подкрепи все пак моето предложение да бъдат гласувани първите две места. Моите гласове в Националния съвет са чисто политически“, каза още Станишев.  „Корнелия Нинова търси повод, има лично виждане, не става дума за различия в политиките ни. По логиката ѝ, че аз не трябва да съм евродепутат, може и тя да не е лидер на БСП и водач на парламентарна група, за да не съчетава два поста“, коментира бившият лидер на „столетницата“.  „20 души от Националния съвет са на щат в „Позитано“ 20, те са се съгласили с решението на Корнелия Нинова. Имало е прозвъняване на хора, за да им се каже за кого да гласуват. За разлика от другата страна на БСП, нямам този инструментариум и не съм натискал членове на БСП в моя подкрепа. В партията липсва достатъчен диалог. Хората отвън трябва да видят, че имаме кауза. Това няма да стане, докато вътре БСП е демотивирана. Не разчитам на „феномена 15/15“. Ще преценя каква е атмосферата на следващия Национален съвет. Много от хората ми казаха, че трябва да продължа състезанието“, допълни лидерът на ПЕС.  „Отношенията ми с Корнелия Нинова са като с лидери на БСП и на ПЕС. Не съм се карал с никого. Не съм говорил последните месеци с нея, защото мисля, че тя трябва да инициира диалог. В партията липсва вътрешен диалог. БСП е лоялна партия в ПЕС. Визия за България на 95% съвпада с нашите идеи в манифеста ни. Който копае копае окопи между ПЕС и БСП, вреди и на двете формации. В партията има тези, които представят ПЕС като фашисти и антиевропейци. Включително Корнелия Нинова споделя в своите изказвания подобни намеци“, каза още Сергей Станишев.", "date": "2019.03.18", "title": "Станишев: С Нинова не си говорим от месеци, в БСП направиха телефонна кампания срещу мен"}
