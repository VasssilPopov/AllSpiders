{"url": "https://faktor.bg/bg/articles/shefat-na-tad-grup-ostava-v-aresta", "text": "Специализираният наказателен съд не уважи искането на Иван Тодоров за по-лека мярка за неотклонение. Собственикът на \"ТАД Груп\" остава в ареста по обвинения в подбудителство за кибертероризъм заради теча на данни от НАП.  По-рано Апелативният спецсъд върна Тодоров в ареста, след като първоначално той беше пуснат на свобода срещу 100 000 лева гаранция. Съдът взе решението си, след като прокуратурата представи четири тома нови доказателства. Тодоров беше арестуван още в съдебната зала. Според прокуратурата Тодоров е накарал служителя във фирмата \"ТАД Груп\" Кристиян Бойков да копира нерегламентирано данни от информационната система на НАП. Всичко това доведе до заключението на Апелативния спецсъд, че Тодоров е лице с висока обществена опасност и затова го остави за постоянно в ареста.  За решението на съда тогава надделя доказателство – общ чат на фирмата \"ТАД Груп\", в който Кристиян Бойков най-общо съобщава за хакването на архива на НАП, а Иван Тодоров го насърчава да продължи и с други фирми, като обещава и бонуси за всяка една от тях. Данните са криптирани и използвани с користни цели. Публикуването на данните от НАП от страна на Бойков чрез медиите е целяло всяване на страх и паника, прие още съдът, съобщава БНР.", "date": "2019.09.03", "title": "Шефът на \"Тад Груп\" остава в ареста заради високата обществена опасност на деянията му"}
{"url": "https://faktor.bg/bg/articles/turski-sad-reshava-dnes-dali-da-prekrati-deloto-sreshtu-balgarski-granichari-ot-rezovo", "text": "Съдът в турския град Къркларели гледа делото срещу българските граничари, които са обвинени за смъртта на турски бракониери на калкан край Резово. През март делото бе отложено за 3 септември тази година, защото турската страна все още не е получила документите по случая от българската страна. Случаят е от преди 11 години, когато край Резово е прострелян смъртоносно бракониер на калкан. В България делото е прекратено на всички съдебни инстанции с мотива, че инцидентът е нещастен случай. През 2017 година обаче турският съд възобновява процеса срещу българските граничари с мотива, че е станал на неин плавателен съд. В края на миналата година Районният съд в Бургас отказа да образува дело срещу четиримата. Турция поиска екстрадицията на българите, но магистратите отказаха да ги предадат. Българите ще бъдат съдени задочно.  В началото на отложеното през март заседание турският адвокат Джошкуннула внесе молба за прекратяване на наказателното производство, разказа адвокат Росен Кожухаров, нает от България и изпратен в Турция да представлява българските граничари. Съдът трябва да се произнесе днес по молбата.  Адвокат Джошкуннула е посочил в молбата си, че инцидентът е станал на българска територия и това, че е бракониерът е бил в турска лодка не е достатъчно да бъде водено дело спрямо турското законодателство. Именно с тези мотиви защитникът на българите иска производството да бъде прекратено. На 17 април 2008 г. в Района на Резово, български граничари се опитали да задържат турски бракониери на калкан, нарушили морската ни граница. Бракониерите обаче не се подчинили, при което граничарят Михаил Цонков открил огън. Вследствие на това единият от турските граждани починал. И четиримата българи бяха оправдани от роден съд с мотив, че инцидентът е нещастен случай. В края на миналата година Районният съд в Бургас отказа да образува дело срещу граничните полицаи Михаил Цонков, Живко Петков, Николай Костов и Николай Петков. Делото трябваше да бъде образувано по съдебна поръчка от турския наказателен съд в Къркларели, но бургаските магистрати се позоваха на Европейската конвенция за взаимопомощ и прецениха, че едно и също лице не може да бъде съдено два пъти за едно и също престъпление.", "date": "2019.09.03", "title": "Турски съд решава да прекрати ли делото срещу български граничари от Резово"}
{"url": "https://faktor.bg/bg/articles/hasan-ademov-vleze-v-obyasnitelen-rezhim-kak-shte-se-izplashta-vtorata-pensiya", "text": "През юли работна група към социалното министерство трябваше да бъде готова със законодателни промени, които да регламентират вариантите за изплащане на втората пенсия. Но това не се случи. Пред БНР Хасан Адемов, председател на социалната комисия в Народното събрание, заяви, че тази сага около уреждането на фазата на изплащането на средствата от дружествата за допълнително пенсионно осигуряване продължава вече доста време. „През миналата година в края на август работна група от представители на министерство на труда и социалната политика, министерство на финансите, Комисия за финансов надзор, социалните партньор, дружества за допълнително пенсионно осигуряване, излязоха с един окончателен вариант, който трябваше да бъде представен в НС. Този „консенсусен“ проект се оказа недостатъчно балансиран и така не се стигна до окончателен вариант“, каза д-р Адемов. След като новата работна група получи срок до юли, сега новият срок е 15 октомври, допълни той. „Един от поставените въпроси е свързан с това, във фазата на изплащане пенсионният продукт да бъде пожизнен, което означава, че тези, които им предстои да се пенсионират сега през 2021 г., трябва да имат възможността да избират пенсионен продукт. Но ако той е разписан да бъде задължителен, това означава, че размерът на средствата, които ще получават, ще бъде минимален и няма да удовлетвори на практика осигурените лица. Точно тук е т.нар. Гордиев възел“, подчерта Хасан Адемов.", "date": "2019.09.03", "title": "Сагата с изплащането на втора пенсия продължава"}
{"url": "https://faktor.bg/bg/articles/korneliya-ninova-oglavila-tayno-natsionalniya-komitet-za-chestvane-na-75-godini-ot-okupatsiyata-na-balgariya-ot-sssr", "text": "Лидерът на БСП Корнелия Нинова е оглавила Националния комитет за честване на зловещата дата 9-и септември 1944 година. Това научи Faktor.bg от свои източници на „Позитано” 20, но новината се пази в тайна и дори не е обявена на сайта на БСП. Самата Нинова не искала да се раздухва ролята й в честването на разделящата българската нация дата, за да не се натрапва усещането, че рекомунизира БСП и я болшевизира.  За социалистите – наследници на БКП, и измислените антифашисти, наследници на тоталитарната организация \"Активни борци против фашизма и капитализма\" отбелязването на 75-годишнината от 9-и септември продължава да се приема и представя като освобождение на България от нацизма. Но за всеки родолюбец няма и капка съмнение, че става дума  и налагане с кръв и терор на тоталитарния им модел за държавно управление, творчески реализиран от родните комунисти. 75-годишнината от 9-и септември 1944 г. ще бъде тържествено отбелязана на 4 септември в парк-хотел „Москва” в столицата, а лично Корнелия Нинова ще прочете приветственото слово. На 5 септември пък на „Позитано” 20 ще бъде даден старт на научна конференция, посветена на черната дата. Само дни преди събитията инициативите продължават да се пазят конспиративно от гражданите, в духа на шумкарските традиции. За подробностите са посветени само верни червени другари.  Още преди седмица тържествата са оповестени във фйсбук, но се оказва, че достъпът до тях е само за \"отбрана\" публика. Когато се опитате да отворите линковете:  https://www.facebook.com/events/910333819330439/ и https://www.facebook.com/events/370041000609500/, получавате съобщение, че съдържанието е „видомо само за аудитория, към която не принадлежите”. Странно обаче защо Ръководството на Българския антифашистки съюз и БСП са подвластни на комплекси и страхове и се притесняват от публичност, организирайки честването конспиративно. Пред Faktor.bg председателят на антифашистите в България Симеон Игнатов, баща на един виден бивш министър на образованието, призна, че Нинова наистина е оглавила Националния комитет. „Ние от Българския антифашистки съюз я предложихме и тя прие. Нинова ще има трима заместници – председателите на „Съюза на ветераните от войните“, на „Отечествения съюз“ и на „Българският антифашистки съюз“.  Тя ще произнесе слово в парк-хотел „Москва“ на 4-и септември. Поканили сме за събитието и президента Румен Радев, но на този етап има пълно мълчание. Очакваме, че ще прати поне някакво писмо до събранието, което да прочетем, поне така ни се иска“, обясни Игнатов, допълвайки, че очакват присъствието и на руския посланик Анатолий Макаров.  Като важна част от честванията родните антифашисти приемат и откриването на  самата дата, 9-и септември,  в Руския културен център на „Шипка“  ,  Неизменна част от тържествата ще бъде поднасянето на цветя и венци пред паметника на Съветската армия и  Братската могила в Борисовата градина, разказа още Игнатов.  С инициативите си БСП и Съюзът на антифашистите стават реализатори на една опасна и мръсна хибридна политика на Русия срещу България – нахлуването на Червената армия на 5 септември 1944 г. на територия ни и окупацията на страната, да се представят манипулативно като освобождение. Така се легитимира незаконното нахлуване на болшевиките на наша територия и цялата им мародерска политика, продължила 45 години. Легитимира се и съществуването на паметниците на съветски генерали и войни, осеяли Родината ни. Исторически е изяснено, че няма как да става дума за някаква освобождение, след като в България през този период нацизъм и фашизъм реално няма. Страната се управлява от демократично избран парламент, в който участват и представители на комунистите. През целия период на войната България има  добри дипломатически отношения със Съветска Русия и никога не ги е прекъсвала. А преди нахлуването на Червената армия правителството на Муравиев официално минава на страната на антихитлеристката коалиция. защото болшевиките не донесоха демокрация и законност, а посяха кръв, терор и насилие, обявявайки за враг всеки несъгласен с утопичната им и терористична идеология.  БКП няма също как да бъде партия на свободата, защото дойде през 1944 година на власт не по демократичен път, а на върха на щиковете на болшевиките. Партизаните-шумкари не са народни синове, защото са обикновени разбойници и терористи, обявили се извън законите на Отечеството, поставили се в служба на чужда и вражеска държава.  Ролята на БСП и лидерът й Корнелия Нинова да участват в руската фалшификация на българската историята може да бъде окачествена единствено като подлост и предателство на националния ни интерес. Нинова е готова по цял ден да се репчи на Борисов и вътрешната опозиция в партията, но няма силата и смелостта да поиска Русия като приемник на СССР да се извинят на България. Притеснително е и това, че за протичащите опасни процеси за фалшифициране на историята мълчат държавните институции, мълчат и партиите, които се афишират като \"демократични\".  Днес само можем да се убедим, колко актуално звучат думите на покойния историк проф. Пламен Цветков: „След 9-ти септември ни разделиха на човеци и нечовеци. В България днес живеят две нации – едните се подчиняват подсъзнателно на всичко руско и съветско, а останалите се опитваме да бъдем българи”.", "date": "2019.09.03", "title": "Корнелия Нинова оглавила тайно Националния комитет за честване на 75 години от окупацията на България от СССР"}
{"url": "https://faktor.bg/bg/articles/uvolniha-kmeta-na-kostenets", "text": "Специализираният наказателен съд отстрани от длъжност кмета на Костенец Радостин Радев, съобщиха от пресцентъра на Специализираният наказателен съд. Темида прие, че заемайки поста, той може да повлияе на разследването на деяния, извършени от него в качеството му на длъжностно лице. Специализираната прокуратура поиска отстраняването на Радев ден, след като на 30 август 2019 г. го привлече към наказателна отговорност по второ дело – за длъжностно присвояване на 22 137 лева (престъпление по чл. 201 от НК).", "date": "2019.09.03", "title": "Съдът освободи кмета на Костенец"}
{"url": "https://faktor.bg/bg/articles/maya-manolova-depozira-ostavkata-si-kato-ombudsman-v-narodnoto-sabranie", "text": "Омбудсманът Мая Манолова ще депозира в 15.30 оставката си в деловодството на Народното събрание. Това се случва часове след като обяви официално, че ще се кандидатира за кмет на София. Припомняме ви, че законът не изисква Манолова да подаде оставка, но тя обяви, че ще го направи, защото така е редно. В него е записано единствено, че длъжността на омбудсмана е несъвместима с друга държавна длъжност, длъжност по управление в търговско дружество или юридическо лице с нестопанска цел, както и с членство в политическа партия или синдикална организация. Към момента е ясно, че кандидатурата на Мая Манолова за кмет на София ще бъде издигната от инициативен комитет. Дали тя ще получи подкрепа и от БСП ще се разбере чак около средата на месеца, защото на 11 септември ще има градска конференция на БСП, а на 15-ти на Национален съвет, който трябва да утвърди решенията на градската конференция. Оставката на Манолова трябва да бъде приета от Народното събрание, което стартира работа утре.", "date": "2019.09.03", "title": "Мая Манолова ще депозира оставката си като омбудсман в Народното събрание"}
{"url": "https://faktor.bg/bg/articles/tsatsarov-podpisva-memorandum-za-satrudnichestvo-s-knsb", "text": "Главният прокурор Сотир Цацаров и заместникът му Иван Гешев са се срещнали с президента на КНСБ Пламен Димитров и вицепрезидента на синдикалната организация Чавдар Христов, съобщиха от пресцентъра на държавното обвинПо време на срещата е било постигнато съгласие за подписване на Меморандум за сътрудничество между Прокуратурата на Република България и КНСБ, с цел осигуряване на бърза защита и ефективно разследване при сигнали за нарушения на трудови и осигурителни права. Меморандумът ще бъде подписан до края на месец септември. Ръководителите на синдиката са представили на главния прокурор Сотир Цацаров и заместника му Четвъртия годишен доклад на КНСБ за нарушения на права, свързани с упражняване правото на труд през 2018 г. Докладът е ежегоден и съдържа анализи и информация за допуснати нарушения на трудови права. Сотир Цацаров и Иван Гешев са изразили подкрепа на предложенията на ръководството на КНСБ за необходимост от законодателни изменения за засилена защита на правото на синдикално сдружаване. Обсъдени са били и представените вече пред законодателната и изпълнителната власт идеи за изменения на Наказателния кодекс в тази насока, в раздела \"Престъпления против трудовите права на гражданите\".ение.", "date": "2019.09.03", "title": "Цацаров подписва Меморандум за сътрудничество с КНСБ"}
{"url": "https://faktor.bg/bg/articles/ubietsat-na-malkata-kristin-se-lekuva-v-sofiya", "text": "Мартин Трифонов, на 21 години, който бе обвинен, че е изнасилил и убил по мъчителен за жертвата начин 7-годишната Кристин Георгиева от сливенското село Сотиря, вече се лекува в затворническата болница в София. Той бе задържан на 16 август при издирване, след като бе прострелян в краката, за да не избяга отново. Заради раните си бе опериран в сливенската областна болница и стабилизиран, болничната му стая се охраняваше от полиция, тъй като съдът му наложи постоянна мярка за неотклонение задържане под стража, след като заседава в същата болнична стая. От там днес той бе преместен под охрана в затворническата болница в София, за да продължи лечението му. Това съобщи за \"24 часа\" директорът на болницата в Сливен д-р Васислав Петров. Когато здравословното състояние на Мартин Трифонов позволи, той ще бъде върнат в следствения арест на Сливен, където вече са настанени двама негови съселяни, обвинени, че са блудствали със 7-годишно момиченце. Районният съд в Сливен наложи постоянен арест на 15-годишния Христо Х. и 68-годишния Йордан И., които, според обвинението, чрез употреба на сила са извършили действия с цел да възбудят и удовлетворят полово желание без съвкупление по отношение на 7-годишно дете. Мярката може да се обжалва пред Окръжния съд в Сливен. По ирония на съдбата мъжете от Сотиря са сред първите обитатели на новия следствен арест в Сливен, който бе изграден на територията на женския затвор. За целта бе преустроено някогашното котелно помещение в двора на затвора. Новият арест е с капацитет 40 души, като за непълнолетни има отселно помещение. В същото време напрежението в селото, породено от посегателствата над деца, не стихва. Местните заплашиха, че няма да пуснат децата си на училище на 16 септември, понеделник, за откриването на новата учебна година. Вместо това те са готови на тази дата да отидат пред парламента в София, за да поискат от депутатите да променят така НК, че да отпадне възможността при особено тежки умишлени престъпления против личността подсъдимите да получават по-леки присъди, след като признаят изцяло вината си. С такъв призив към сливенските депутати се обърна днес и кметът на Сливен Стефан Радев. \"Надявам се това да случи, като общество да вземем такова решение и призовавам нашите народни представители на подкрепят тази инициатива, каза Стефан Радев по време на съвместна пресконференция с министъра на труда и социалната политика Бисер Петков, който бе на посещение в града.", "date": "2019.09.03", "title": "Убиецът на малката Кристин се лекува в София"}
{"url": "https://faktor.bg/bg/articles/sled-kato-ovarshee-iztochniya-bryag-na-sasht-uraganat-dorian-idva-i-v-evropa", "text": "Ураганът „Дориан” помете Бахамите, потопи градове и взе жертви. Бедствието е на часове от крайбрежието на Флорида. Вече започна евакуацията на щати по югоизточното крайбрежие.  „Скоростта на вятъра в понеделник беше достигнала близо 350 км/ч. Хилядите българи, които живеят в окръг Сейнт Джонс на Флорида, са се подготвили за удара на урагана. Властите вече налагат евакуация заради очакваната стихия, която вече помете Бахамските острови, където загина дете. \"Много храна сме купили. Много снаксове за децата, бисквити, солети, лютеница, даже няколко буркана. Замразили сме и хляб. Очакваме да нямаме ток около седмица. Много вода. За храна почти всичко е изкупено. Много от магазините не работят и днес е като призрачен град\", разказа една от сънародничките ни  - Теодора Илиева. Семейството й следва инструкциите за безопасност, които властите дават. Имат няколко торби, пълни с пясък, които са оставили в къщата. На няколко километра от океана е и домът на Силвана Криста. Тя вече е подготвена, защото и до днес си спомня ужаса от урагана Уилма. \"Живеехме на яхта, почти всичко изпотроши, изби прозорци, стъкла. Нямаше бензин, нямаше вода, нямаше храна\", разказа тя. Българката допълни, че заради Дориан подсилват прозорците с дървен материал, а вътре са натрупали достатъчно храна и вода. Друга българка, Зорница Георгиева, която живее в щата, разказа пред бТВ. „Има наредена задължителна евакуация за две зони от живущите - тези, които са по-близко до водата. Включени са щатите Флорида, Северна Каролина, Южна Каролина, Джордия. От 2 часа са включени Алабама и Вирджиния. Това е необичайно. Досега не се е случвало толкова много щати да са включени в първоначалната прогноза”, коментира Георгиева. Тя допълни, че има напрежение в тези региони, но търговските обекти не са празни. Бензиностанциите също работят. Хората сами се снабдяват с нещата, които са им необходими. „В случай на сериозна опасност всяко едно училище се използва като убежище. Съответно в тях има хранителни запаси, вода и неща от първа необходимост за хората, които искат да останат там. Освен това всички библиотеки също са убежища”, разказа българката. Ураганът Дориан вече подмина Бахамите и взе пет жертви. Около 13 000 къщи вече са унищожени. Около полунощ българско време той вече е на 170 км от Палм Бийч, Флорида, след което ще завие на север-североизток и ще премине плътно покрай американското атлантическо крайбрежие, засягайки няколко щата.  Захранван от топлите океански води, ураганът почти няма да губи от силата си, като в момента максималната скорост на ветровете му е над 270 километра в час. Междувременно радар във Флорида отчете скорост на вятъра в един от секторите на Дориан от над 240 мили в час (над 360 километра в час!). Според метеоролога Райън Мауи, Дориан има шанса да се присъедини към условната шеста категория (официалната класификация включва само 5 категории). Екстраполирайки съществуващата възприета официално категоризация от 5 към още една степен, Дориан ще се присъедини към броящите се на пръстите само на едната ръка 4 досегашни такива ураганни чудовища. Това са Алън от 1980, Лейбър дей (кръстен така по понятни причини) от 1935, Гил (Гилбърт) 1988 и Уилма от 2005 година. На границата за влизане в тази \"елитна група\" е и Андрю от 1992 година. В следващите дни, с най-голяма вероятност, пътят на урагана ще премине плътно по тангента/допирателна по атлантическия бряг на САЩ. Преценката на моделите се различава само с няколко десетки километра относно близостта на въпросната траектория до брега, но именно тази разлика е много съществена и дефинира евентуалния брой на пострадалите, вследствие на различната сила на вятъра. Още по-любопитна е бъдещата съдба на Дориан в средносрочен план.  Според моделите, той ще се включи на север в умерената атлантическа циклонална долина, носейки огромна тропическа енергия и влага. Въпреки че, излизайки от тропическите води, ураганът ще се превърне в \"обикновен\" циклон на умерените ширини, според почти всички модели, той ще се запъти през Исландия и акваториите на Северно море към европейския континент.  След САЩ ураганът „Дориан” ще се придвижи към Европа и вероятно ще обърка месечните прогнози за времето и над България, коментира през NOVA климатологът доц. Георги Рачев. „Траекторията на урагана ще бъде такава, че той ще „близне” крайбрежието на Флорида. След това ще мине покрай крайбрежието на Джорджия, Северна и Южна Каролина и почти през Ню Йорк ще се отправи към Гренландия. След което ще се превърне в един нормален циклон и ще се стационира някъде северно от Великобритания”, посочи Рачев. „Ще донесе страшно голяма топлина от тропиците в големите географски ширини, с което ще обърка цялата атмосферна циркулация, а по всяка вероятност и месечните прогнози за септември”, обясни климатологът. По думите му така ураганът „Дориан” ще доведе до удължаване на „циганското лято” над България. „Скоростта на вятъра в понеделник беше достигнала близо 350 км/ч. Това не е рекорд, но е брутално, и то много. Всеки е карал по магистрала и знае какво е ако се движиш със 140 км/ч. Помислете, че скоростта е два пъти повече. Това е феноменално”, коментира Рачев. Той подчерта, че САЩ са подготвени за бедствието особено след промените в строителните регулации, заради урагана „Катрина”, който разруши Ню Орлиънс през 2005 г. Сега строителството в застрашените от мощни тропически бури щати е масивно и устоява на разрушителните ветрове. „САЩ е най-подготвената държава, защото най-често страда от тропични циклони. Те могат да си позволят лукса да евакуират 1 млн. души. След една седмица жителите могат  да се върнат и да намерят собствеността си по същия начин, по който са я оставили”, поясни климатологът. Дориан e петият ураган от пета категория, който се формира в Атлантическия океан през последните години, отбелязва Франс прес. Силата на ураганите се измерва по петстепенната скала на Сафир-Симпсън. Ураганите от пета степен са с ветрове със скорост над 252 километра в час, според скалата. Ветровете на Дориан достигнаха 300 километра в час, което се случва за първи път в историята на Бахамите. Този тип мощни циклони стават и по-чести от 2015 г. насам. Преди това те са били много по-рядко явление. През 2016 г. ураганът Матю от пета степен вилня в Атлантика. През септември 2017 г. ураганът от пета степен Ирма опустоши Карибите и южните части на САЩ. През 2005 г. ураганът Катрина, също от пета категория, причини катастрофални наводнения и смъртта на над 1800 в районите в САЩ на брега на Мексиканския залив. Ураганът Флоранс през 2018 г. също беше пета категория, но се понижи до първа, преди да връхлети Северна Каролина и Южна Каролина. Въпреки това той причини наводнения и остави близо 500 000 домакинства без ток. Миналата година имаше и серия от особено мощни бури, включително Флоранс през септември и ураганът Майкъл месец след това. Десетки хора загинаха, а щетите бяха за 32 милиарда долара в двете Каролини и Флорида. Ураганът Майкъл, който също беше от пета степен, е смятан за най-мощната буря, връхлетяла САЩ от 1969 г. насам. Учените смятат, че климатичните промени ще направят в бъдеще тропическите бури още по-разрушителни. Според тях тази реалност се вижда още сега. Покачването на температурата на океаните, основна причина за засилване на ураганите, и покачването на морското равнище, биха могли да породят доста рискове за мерките за крайбрежна защита, взети от властите.", "date": "2019.09.03", "title": "След като \"овършее\" източния бряг на САЩ, ураганът Дориан идва в Европа, обърква цялата атмосферна циркулация"}
{"url": "https://faktor.bg/bg/articles/spetsaktsiya-v-burgasko-spipaha-droga-i-pari", "text": "Голямо количество наркотици и пари са намерени и иззети при проведена специализирана полицейска операция от служители на отдел \"Криминална полиция\" при ОДМВР – Бургас и Специализираните полицейски сили, протекла на територията на Бургас и Поморие. Задържани са двама криминално проявени поморийци. Единият е на 30, а вторият на 28 години. Непосредствено преди осъществяване на сделка по покупко-продажба на наркотици в к-с \"Меден рудник\" е задържан 30-годишният помориец, придвижващ се с л.а. \"Форд\", с бургаска регистрация. В автомобила са открити 12 пликчета с бяло прахообразно вещество, реагирало при направения полеви наркотест на кокаин. Помориецът е задържан за срок от 24 часа. При претърсване на дома му, разположен на поморийската улица \"Проф. Стоянов\" са намерени и иззети близо 55 грама кокаин, две електронни везни, четири разфасовани пликчета с кокаин и сумата от 16 000 лв.  Паралелно с това е извършено и претърсване в бургаска фитнес зала, разположена в подлеза на БСУ, където е задържан 28-годишен криминално проявен помориец. Открит в пликче е грам кокаин, както и въздушен пистолет, за който до момента не са представени никакви документи. Помориецът също е задържан за срок от едно денонощие. Процесуално-следствените действия по установяване на взаимоотношенията между двамата задържани мъже продължава. Материалите по образуваното досъдебно производство ще бъдат докладвани в Бургаска окръжна прокуратура.", "date": "2019.09.03", "title": "Спецакция в Бургаско, спипаха дрога и пари"}
