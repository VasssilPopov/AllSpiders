{"url": "https://www.faktor.bg/bg/articles/lilyana-pavlova-v-kraya-na-predsedatelstvoto-balgariya-e-s-promenen-imidzh", "text": "В края на първото ни ротационно председателство на Съвета на ЕС България е с променен имидж, а пристигналите у нас над 30 000 делегати и журналисти вече гледат с различни очи на страната ни. Опознаха ни, видяха богата ни история и култура, способните и талантливи млади хора, възможностите за развитие на бизнес“, заяви министър Лиляна Павлова днес на среща с представители на Българо-скандинавската търговска камара.   Министърът и членовете на камарата се надяват, че свършената работа през изминалите 6 месеца ще допринесе също за увеличаване на кредитния рейтинг на държавата ни и на чуждите инвестиции у нас.   По време на разговорите министър Павлова представи постиженията на нашето председателство на Съвета на ЕС. „България се доказа като прагматичен медиатор, резултатно ориентиран, който предостави възможността за гъвкавост и диалог, което доведе до успешно приемане на важно законодателство и до напредък по ключови досиета, касаещи живота на всеки европейски гражданин“, заяви министър Павлова. Тя добави, че страната ни усилено е работила по нашите четири основни приоритета – бъдещето на Европа и младите хора, миграция и сигурност, дигитализация, европейска перспектива и свързаност за Западните Балкани. „По три от тях ще продължи да работи и Австрийското председателство, което осигурява пълна приемственост в усилията ни за силна, дигитална и обединена Европа. Неизменна част от нея са Западните Балкани, които днес са високо в дневния ред на общността, а европейската им перспектива и свързаност вече са необратим процес“, заяви министър Павлова.   По време на срещата тя получи поздравления от представителите на Българо-скандинавската търговска камара за добре свършената работа през изминалите 6 месеца и че България е станала ясно видима не само в Европа, но и в света. Членове на камарата посочиха още, че приветстват и избрания слоган на Българското председателство – „Съединението прави сила“ – изключително адекватен за настоящето, в което живеем, и основа за преодоляване на новите предизвикателства.", "date": "2018.06.19", "title": "Лиляна Павлова: В края на председателството България е с променен имидж"}
{"url": "https://www.faktor.bg/bg/articles/nyama-milost-marin-lyo-pen-tryabva-da-varne-300-000-evro-na-evroparlamenta", "text": "Общият съд на ЕС - вторият по ранг съд на съюза, потвърди решението на Европейския парламент крайнодесният политик и бивш кандидат-президент на Франция Марин Льо Пен да възстанови на ЕП 300 000 евро, предаде Ройтерс. На Льо Пен, която бе евродепутат между 2009 и 2017 г., беше наредено да плати, след като парламентът определи, че е използвала неправомерно сумата за фиктивно назначаване на парламентарен асистент. Льо Пен отнесе случая в Общия съд. \"С днешното си решение съдът отхвърля искането на Льо Пен и потвърждава решението на парламента за възстановяване на сумата\", заяви Общият съд. Льо Пен може да обжалва решението пред Съда на ЕС - върховната съдебна инстанция на ЕС.", "date": "2018.06.19", "title": "Няма милост: Марин Льо Пен трябва да върне 300 000 евро на Европарламента"}
{"url": "https://www.faktor.bg/bg/articles/novini/balgariya/padenie-13-godishen-opita-da-iznasili-55-godishnata-si-uchitelka-v-starosel-no-sadat-go-spasi-ot-nakazanie", "text": "13-годишен хлапак от хисарското село Старосел опита да изнасили 55-годишната си бивша учителка, но няма да бъде съден, а най-вероятно ще бъде пратен в интернат.  Причината е, че Красимир нямал навършени 14 години към момента на нападението и затова не можел да носи наказателна отговорност. Това е и мотивът на прокуратурата да прекрати с постановление наказателното производство срещу малолетния извършител, който ще бъде предаден на местната Комисия за борба с противообществените прояви на малолетни и непълнолетни, пише Монитор.  Грозното нападение над учителката станало на 21 януари т.г. около 16 часа. 55-годишната жена имала няколко овце, които в този час прибирала от паша. Докато вървяла пеша, към нея с велосипеда си се приближил Красьо. Двамата се познавали, защото били от едно и също село. Той я попитал дали продава все още малко агънце и жената му отговорила утвърдително. След това хлапакът й казал, че в близката горичка намерил умряло малко агънце. Учителката му отвърнала, че най-вероятно то не е нейно, но 13-годишният бил много настоятелен и жената се навила да го придружи, за да види намереното агънце. Двамата се отправили пеша към горичката, но там учителката установила, че е излъгана. В този момент тинейджърът я съборил на земята по гръб, седнал върху нея, като започнал да я опипва по гърдите, корема и таза. Опитал се да я съблече, но не успял. Жертвата му през цялото време се борила да го отблъсне с ръце и да му попречи да й свали дрехите. В това време хлапакът свалил панталона си и свършил върху дрехите на жертвата си. После я заплашил да не казва на никого, защото ще я набие и си тръгнал. Жената обаче подала жалба в полицията, но заради факта, че извършителят е бил малолетен, разследването било прекратено. Тя обжалвала това в съда, но магистратите потвърдили прекратяването на досъдебното производство. Определението не е окончателно и може да бъде обжалвано, а Красимир бил предаден на местната комисия, откъдето имат правото да го настанят в интернат.", "date": "2018.06.19", "title": "Падение: 13-годишен опита да изнасили 55-годишната си учителка в Старосел, но съдът го спаси от наказание"}
{"url": "https://www.faktor.bg/bg/articles/novini/svyat/makron-skastri-tiyneydzhar-narekal-go-manyu", "text": "Видеоклип, в който френският президент Еманюел Макрон скастри тийнейджър, използвал фамилиарно обръщение към него, бързо се разпространи в социалните медии, предаде Асошиейтед прес. Момчето се обръща към Макрон с думите: \"Как си, Маню?\" по време на официална церемония за 78-годишнината от историческия призив на Шарл де Гол към армията за съпротива срещу нацистите. Макрон му отговаря: \"Наричай ме \"г-н президент на републиката\" или господине\", а после добавя: \"Щом искаш да правиш революция, първо завърши училище, започни сам да си изкарваш прехраната, а после учи другите, нали?\". Президентът качи видеото с тези реплики в Twitter. Tо предизвика множество коментари. Някои критикуват френския държавен глава, че се държи надменно, а други одобряват, че иска почтително отношение.", "date": "2018.06.19", "title": "Макрон скастри тийнейджър, нарекъл го Маню"}
{"url": "https://www.faktor.bg/bg/articles/dogovorat-s-gartsiya-mina-v-parlamentarnata-komisiya-po-evropeyskite-vaprosi-na-makedoniya", "text": "Македонският парламент одобри искането на външния министър Никола Димитров да бъде приет по съкратената процедура внесеният от правителството законопроект за ратификация на договора с Гърция за името на страната. Димитров посочи, че бързото одобряване на договора е важно, тъй като той задължава гръцката страна да уведоми Брюксел, че подкрепя присъединяването на Македония към ЕС и НАТО. Добре е това да се случи преди срещата на върха на Евросъюза в края на юни.  Парламентарната група на опозиционната партия ВМРО-ДПМНЕ гласува против и отказа да участва в процедурата. Днес законопроектът мина през комисията по европейски въпроси и законодателно-правната комисия. Очаква се утре парламентът да ратифицира договора за новото име на Македония.", "date": "2018.06.19", "title": "Договорът с Гърция мина в парламентарната комисия по европейските въпроси на Македония"}
{"url": "https://www.faktor.bg/bg/articles/tsvetanov-v-simitli-omrazata-v-politikata-ne-vodi-do-uspeh", "text": "Община Симитли се развива много добре през последните години, а доизграждането на АМ „Струма” ще даде тласък на бизнеса и икономиката в града и региона. Това каза заместник-председателят на ГЕРБ и председател на ПГ на партията Цветан Цветанов на среща в Симитли с кмета Апостол Апостолов, общинските съветници, новото общинско ръководство на ГЕРБ-Симитли и кметове на населени места от общината, включително и такива от БСП и ДПС, съобщиха от пресцентъра на ГЕРБ. В рамките на събитието Цветан Цветанов даде висока оценка на работата на народните представители на ГЕРБ от Благоевградска област, които по думите му работят в екип, за да решават проблемите на общините от областта. „ГЕРБ получи сериозна подкрепа в Симитли и вие вече имате вашия народен представител в лицето на Стефан Апостолов”, обърна се към актива на ГЕРБ-Симитли Цветанов. Зам.-председателят на ГЕРБ коментира, че политическите партии трябва да работят заедно по важните за страната теми. „Омразата в политиката не води до успех. Трябва да има разумно говорене и обсъждане на всички актуални въпроси от дневния ред на обществото”, допълни той.  Цветанов подчерта, че вчерашният ден се е оказал много важен, след като президентът Румен Радев призна, че Българското председателство е успешно. Цветан Цветанов коментира, че политиката, която води страната ни, е оценена високо в Брюксел, а правителството на Бойко Борисов е защитило успешно националните ни интереси. На свой ред кметът на Симитли Апостол Апостолов сподели задоволството си от работата на общинския съвет, в който съветниците единодушно подкрепят всички проекти в интерес на града и малките населени места. Апостолов отбеляза, че за община Симитли европейската солидарност винаги е била много важна и общината е сред първенците по спечелени и реализирани проекти по линия на европейските програми. На срещата в Симитли присъстваха още областният координатор на ГЕРБ-Благоевград и народен представител Даниела Савеклиева и депутатите от ГЕРБ Александър Мацурев, Стефан Апостолов и д-р Емил Тончев.", "date": "2018.06.19", "title": "Цветанов в Симитли: Омразата в политиката не води до успех"}
{"url": "https://www.faktor.bg/bg/articles/novini/svyat/37-godishna-izgryavashta-zvezda-e-sred-pretendentite-za-priemnik-na-rahoy", "text": "Борбата за нов лидер на испанската дясна Народна партия след Мариано Рахой започна днес с две кандидатки от бившето правителство, които изпитват силна неприязън една към друга, предаде Франс прес. Рахой бе свален от власт на 1 юни с внесен от социалистите вот на недоверие след осъждането на членове на партията му по дело за корупция. На 5 юни той обяви, че се оттегля от испанската политика, без да посочва свой приемник на партийния лидерски пост, което се случва за пръв път в Народната партия, предаде БТА. Рахой, който ръководеше партията 15 години и отстраняваше всички потенциални съперници, бе посочен за поста от бившия премиер Хосе Мария Аснар през 2004 г. за негов приемник. Тези първи първични избори в историята на Народната партия ще са борба между двете най-влиятелни жени от бившето правителство - сегашният втори по значение човек в партията и бивша министърка на отбраната Мария Долорес де Коспедал и бившата вицепремиерка Сорая Саенс де Сантамария. Двете съпернички обявиха кандидатурата си днес, ден преди изтичане на крайния срок. И двете защитават \"наследството на Рахой\", като същевременно обещават обновяване на партията, която е замесена в множество корупционни афери. \"Искам да съм първата жена начело на Народната партия и първата жена начело на испанското правителство\", заяви 52-годишната Коспедал и обеща твърдост срещу корупцията. \"Ако сме добра опозиция, ще се върнем в управлението\", заяви 47-годишната Саенс де Сантамария. За приемник на Рахой се състезават общо шестима кандидати, сред които са 37-годишната изгряваща звезда на партията Пабло Касадо и бившият външен министър, 73-годишният Хосе Мануел Гарсия-Маргальо, който е заклет враг на Сорая Саенс де Сантамария. 800-те хиляди членове на партията ще гласуват за неин лидер на 5 юли. Ако нито един кандидат не получи абсолютно мнозинство, новият председател ще бъде посочен от трите хиляди териториални кадри на партията на втори тур на извънреден партиен конгрес на 20 и 21 юли.", "date": "2018.06.19", "title": "37-годишна изгряваща звезда  e сред претендентите за приемник на Рахой"}
{"url": "https://www.faktor.bg/bg/articles/neno-dimov-nikoga-ne-sam-daval-obyad-na-poslanitsi", "text": "\"Водих разговори за срещата в Бахрейн, но обяд не съм давал на никого. Част от работата ми е да провеждам много срещи, но никога не съм давал обяд на посланици. Имах работно посещение в Париж и разговаряхме с ЮНЕСКО за парк \"Пирин\", който е част от решенията, които ще бъдат разглеждани в Бахрейн. Но пак ще повторя, че никога не съм давал обяди\", заяви екоминистърът Нено Димов в ефира на бТВ по повод публикация в медиите.  Министърът коментира и писмото на главния прокурор Сотир Цацаров относно концесията на Национален парк \"Пирин\". \"Запознавам се с писмото на главния прокурор. Трябва да се направят много задълбочени анализи и в максимално кратки срокове да предложим решение на препоръките на главния прокурор. Всички строежи в тази зона са минали през проверки. Има сериозен проблем с първия член на концесионния договор и това съм го повтарял неколкократно. Надявам се с новия Закон за концесиите да вървим към сключване на някакъв анекс за концесията на ски-зона Банско\", посочи Димов. Според него не отделяме съразмерно време на важните въпроси. \"Кръговата икономика е много важно нещо. Защо не се фокусираме върху нея? Защо се съсредоточаваме само върху един проблем, а не говорим примерно за пластмасата в морето?\", попита той и насочи вниманието към плаж \"Корал\". \"Ние се опитваме да се съобразяваме с приоритетите на местната общност. Като говорим за плаж Болата, за Генерал Тошево, за Банско – местната общност трябва да има ясен приоритет. Ние се съобразяваме с тях.Когато говорим за плаж \"Корал\", той е извън юрисдикцията на МОСВ, защото нито е парк, нито е \"натура\". Плажът \"Корал\" попада под юрисдикцията на Закона за устройство на черноморските територии. Кадастърът е отговорност на МРРБ и аз вярвам в документите\", разкри министърът. На въпрос за АЕЦ \"Белене\", той отговори: \"Ако се рестартира АЕЦ \"Белене\", няма да има нужда от нов ОВОС, защото това все още е действащ проект на този етап. Въпросът колко живот има в родните тецове, трябва да бъде зададен на енергийния министър. Тецовете замърсяват, но със сигурност не са сред най-големите замърсители. Енергийното министерство трябва да даде отговор на въпроса какъв трябва да бъде миксът от енергия за следващите 10-15-20 години\", обяви министърът.", "date": "2018.06.19", "title": "Нено Димов: Никога не съм давал обяд на посланици"}
{"url": "https://www.faktor.bg/bg/articles/novini/balgariya/tsvetanov-v-kresna-populizmat-na-nashite-oponenti-se-preodolyava-samo-s-fakti", "text": "Заместник-председателят на ГЕРБ и председател на ПГ на партията Цветан Цветанов се срещна с общинското ръководство на ГЕРБ-Кресна. На срещата присъстваха областният координатор на ГЕРБ-Благоевград и народен представител Даниела Савеклиева и депутатите от ГЕРБ Александър Мацурев, Стефан Апостолов и д-р Емил Тончев. На събитието бе обсъдена актуалната политическа обстановка в страната и предстоящите догодина местни и европейски избори. По време на разговора Цветан Цветанов изтъкна, че държавата е икономически стабилна, икономиката бележи ръст и доходите се повишават. „Учителите са удовлетворени от увеличението на заплатите им и признават, че младите вече проявяват по-голям интерес към учителската професия”, сподели Цветан Цветанов. Той отбеляза, че доверието към ГЕРБ нараства, защото партията изпълнява предизборните си обещания. Заместник-председателят на ГЕРБ призова представителите на общинското ръководство на партията в Кресна да бъдат посредници на успехите на правителството на Бойко Борисов и управляващото мнозинство в парламента. „Популизмът на нашите опоненти се преодолява само с факти“, обясни Цветанов. Областният координатор на ГЕРБ-Благоевград Даниела Савеклиева представи новото общинско ръководство. За общински ръководител е избрана Валентина Таскова, а за организационен секретар Георги Георгиев.", "date": "2018.06.19", "title": "Цветанов в Кресна:  Популизмът на нашите опоненти се преодолява само с факти"}
{"url": "https://www.faktor.bg/bg/articles/zam-ministarkata-s-bilet-za-8300-lv-do-nyu-york-veroyatno-sgreshih-no-ne-sazhalyavam", "text": "Зам.-министърът на труда и социалната политика Росица Димитрова призна, че вероятно е грешка, че се е съгласила да тръгне в командировка за Ню Йорк, след като е видяла цената на билетите, която е трябвало да се плати. Пред bTV тя сподели, че не съжалявала, че отишла, защото ставало въпрос за важен форум. Миналата седмица заместник-министърът взе участие в 11-та сесия на Конференцията на страните по Конвенцията за правата на хората с увреждания. България е председател на форума за периода 2017-2018 г. и в това си качество организира конференцията за 10-та и 11-та сесия. Междувременно информация, че зам.-министърът и един държавен експерт са пътували в първа класа, като един билет е струвал 8300 лв., предизвика напрежение на фона на палатковите лагери на майки на деца с увреждания, които настояват за закон за личната помощ. В събота в предаването \"Седмицата\" на Дарик ресорният министър Бисер Петков каза, че Димитрова е командирована с негова заповед и изтъкна, че България е председател на форума, както и неговото значение. \"Не съм била на луксозна командировка в Ню Йорк, а имах удоволствието, честта и гордостта да участвам в XI сесия на Конференцията по изпълнение на Конвенцията по защита на правата на хората с увреждания, която е подписана от 177 държави, и X и XI сесия се председателстваше от България”,  коментира Димитрова. „Най-вероятно е грешка, че съм се съгласила да тръгна, след като съм видяла цената. Но не съжалявам, че съм отишла, защото това е най-големият форум, на който България имаше възможността да се представи; форум, на който получи похвали от всички страни, от Върховния комисариат по правата на хората с увреждания…”, каза още тя. Димитрова призна, че обява за тази конференцията е дошла в министерството още през март, но след като ведомството се е забавило да вземе решение до последния момент, билетите за пътуването вероятно са били по-скъпи.", "date": "2018.06.19", "title": "Зам.-министърката с билет за 8300 лв. до Ню Йорк: Вероятно сгреших, но не съжалявам"}
{"url": "https://www.faktor.bg/bg/articles/frenski-mitnichari-spipaha-balgarski-kamion-natovaren-s-kanabis-za-4-mln-evro", "text": "Френски митничари са открили близо 400 килограма канабис в камион с българска регистрация, съобщи БТА, цитирайки френското издание \"Ест репюбликен\". Дрогата е открита на път А39 в Юра във Франция в нощта на четвъртък срещу петък. Точното количество на канабиса е 398 килограма. Пазарната му стойност е около 4 милиона евро. Дрогата била скрита сред портокали.", "date": "2018.06.19", "title": "Френски митничари спипаха български камион, натоварен с канабис за 4 млн. евро"}
{"url": "https://www.faktor.bg/bg/articles/zelena-zona-se-razrastva-v-oshte-chetiri-kvartala-na-sofiya", "text": "В четири квартала на София, сред които са \"Лозенец\" и \"Оборище\" ще се увеличи \"Зелената зона\". Това стана ясно от коментара на  общинските съветници Борислав Борисов от ГЕРБ и Иван Таков от БСП в студиото на \"България он Еър\". \"Промените са най-много в \"Лозенец\" и \"Оборище\". Всичко се прави по искане на гражданите. Очаква се \"Зоната\" да се увеличи с 5500 места\", каза Борислав Борисов.  Общинският съветник от БСП добави, че сред измененията е също възможността да се плаща винетен стикер за 24 месеца, вместо както беше досега за 12. Предвидени са общо 27 промени в столичната Наредба за организация на движението, които ще синхронизират правилата с националното ни законодателство. Досега глобата за неправилно паркиране е била в размер до 500 лв., но след промените пада на до 200 лв., както е и в останалите части на страната коментираха общинарите. Според Иван Таков от БСП, наредбите на Столична община трябва се синхронизират с националното законодателство, но проблемите не трябва да се решават \"на парче\", а с мисъл и визия за целия град. Таков добави също, че ЦГМ е общинско дружество и София не трябва да се превръща в \"голям платен паркинг\", като разкритикува Столичната община за липсата на изградени паркинги. Борисов поясни, че има предвидено изграждане на паркинги, като посочи паркинга на стадион \"Васил Левски\", където проектът е за осигуряване на над 300 места.", "date": "2018.06.19", "title": "\"Зелена зона\" се разраства в още четири квартала на София"}
{"url": "https://www.faktor.bg/bg/articles/otstraneniyat-shef-na-meditsinski-odit-kam-se-uprazhnyava-diskriminatsionen-natisk", "text": "\"Срещу името на агенцията и ръководството се злоупотребява публично и се упражнява дискриминационен натиск\". Това обяви в ефира на Нова ТВ отстраненият шеф на \"Медицински одит\" Златица Петров. По думите й тя е жертва на вътрешни конфликти а Агенцията. \"За служителката, която се явява като потърпевша – тя не е лекар, а икономист, некомпетентно е да коментира медицински случай. Тя е в съдружие с главния секретар, който е подал сигнала\", уточни тя и добави, че когато има сигнал за нарушение, се работи с прокуратурата по три направления. \"Протоколът се връчва на лечебното заведение с констатации, след три месеца се задава акт за нарушение, ако има такова нарушение, след това до шест месеца има наказателно постановление. Има много случаи, които падат в съда. За миналата година от 700 проверки има 300 постановления\", съобщи Петрова. Общо 11 смъртни случая в лечебни заведения, включително и на новородени бебета, не са докладвани на прокуратурата от Изпълнителната агенция \"Медицински одит\". Това показва проверка на Върховната административна прокуратура. До разследването се стигна след сигнал от бившия главен секретар на агенцията Димитър Евлогиев. В момента Златица Петрова е временно отстранена от поста, който се заема от Любомир Чепилски.", "date": "2018.06.19", "title": "Отстраненият шеф на \"Медицински одит\": Към мен се упражнява дискриминационен натиск"}
{"url": "https://www.faktor.bg/bg/articles/boil-banov-shte-rabotya-za-tova-chitalishteto-v-shipka-da-stane-pametnik-na-kulturata", "text": "Към момента читалището в град Шипка не може да бъде възстановено, каза по Би Ти Ви министърът на културата Боил Банов. Не е вярно, че читалището е под шапката на Министерството на културата. То е частна общинска собственост, изоставено е от повече от 20 години. Общината пряко отговаря за тази сграда. Това не е прехвърляне на отговорност, това са факти, подчерта министърът.  По думите му за ремонта ще са необходими минимум 3 милиона лева. Министърът се ангажира да започне процедура по обявяването на читалището за паметник на културата. Това кардинално няма да промени собствеността, но тогава по наши програми поне частично можем да започнем да правим покриви и конструкции. Това е един от начините то да се съхрани устойчиво, посочи Банов. „Ще го направим паметник на културата, за да не се загуби”, увери културният министър. На въпрос дали сградата може да се превърне например в музей, Банов заяви, че това минава през решенията на местната власт. „Това, че общината няма пари, е тъжно. Бил съм в това читалище, преди 10 г. изглеждаше по същия начин. Разграбили са го хората от този град, това са нашите деца”, заяви Боил Банов. По думите му проблемът е, че парите за културна инфраструктура, включително по европейските програми, са малко. Освен това като град Шипка не може да кандидатства и по програмата за селските райони. „Това, което можем да направим, е в следващия програмен период да защитим тезата, че културната инфраструктура има нужда от подкрепа и от европейско финансиране много повече от сега”, каза Банов. Двойната къща в София, която беше съборена, беше деклариран паметник на културата, след това вече не беше, а сега отново е. Субстанцията я няма вече и това е проблем, но като визуална памет може да бъде съхранена, поясни в разговора Банов. Тя е била със статут на паметник на културата, а след това минава обосновано решение, че вече не е паметник на културата. Тоест законосъобразно е разрушена към онзи момент, отбеляза културният министър. „Това не граничи с абсурда, защото като е паметник на културата, ще се възстановят фасадите, ще се възстанови памет, а тя е най-важното”, подчерта той. Банов допълни, че собственикът има одобрен проект, с който надстроява, но запазва ключовите фасади и цялата визия. „Поел е ангажимент материалите, които ползва, да бъдат изцяло автентични и идентични на къщата. Със сигурност там ще остане една родова памет за поколенията”, увери министърът. Огромната част от проектите, свързани с културната програма за европредседателството, са реализирани, за някои има забавяне, но независимо от това ще се случат в рамките на председателството, призна още министърът. По думите му отчетът предстои, а за тези проекти са отделени над 1,6 млн. лв. Министърът не се съгласи с твърдението, че цари хаос с контрола и изпълнението на одобрените проекти. „Ако не се случи проект, той няма да бъде платен, даже ако се случи, но не се случи добре, това също ще бъде санкционирано”, заяви Боил Банов.", "date": "2018.06.19", "title": "Боил Банов: Ще работя за това читалището в Шипка да стане паметник на културата"}
{"url": "https://www.faktor.bg/bg/articles/stiga-veche-kevr-obyavi-oshte-po-golyamo-poskapvane-na-parnoto-i-toka-ot-1-yuli", "text": "От юли топлоенергията и токът ще поскъпнат с повече от предвиденото, въпреки че енергийният регулатор намали до 11 на сто скокът на цените на природния газ. Това каза председателят на Комисията за енергийно и водно регулиране /КЕВР/ Иван Иванов, предаде БНР. „Не може природният газ да нараства с 10 процента и той формира 60 до 70 процента от цената на топлинната енергия, и да се поиска средно увеличение 2-3 процента. Аз съм убеден, че ще постигнем цени, които са възможно най-ниските при това увеличение. По отношение на електроенергията, влиянието на цената на природния газ е опосредствано, чрез добавката \"задължение към обществото\" влиянието там ще бъде значително по-малко“, каза Иванов. Окончателното решение на цените на газа, топлоенергията и тока, регулаторът ще вземе на 1-ви юли.", "date": "2018.06.19", "title": "Стига вече! КЕВР готви още по-голямо поскъпване на парното и тока от 1 юли"}
{"url": "https://www.faktor.bg/bg/articles/poredna-senzatsiya-na-svetovnoto-yaponiya-otnese-kolumbiya", "text": "Япония победи с 2:1 Колумбия в първи мач и за двата отбора на световното първенство в Русия. Срещата се игра на \"Мордовия Арена\" в Саранск, а головете за победителите бяха дело на Шинджи Кагава и Юя Осако. За тима на Хосе Пекерман се разписа Хуан Кинтеро. Карлос Санчес пък бе изгонен още в шестата минута на мача от съдията Дамир Скомина, което почти предреши изхода на срещата. Двубоят започна изключително интересно. Още в третата минута Япония направи добра атака, Оспина изби удар, но отпката попадна в Инуи. Той стреля към опразнената врата, но Карлос Санчес умишлено с ръка спря топката. Реферът Дамир Скомина веднага отсъди дузпа и даде директен червен картон на играча на Колумбия. Опитният Шинджи Кагава бе хладнокръвен от бялата точка и без проблем реализира за 1:0 в полза на Япония. Колумбия се отърси от шока едва след 30-ата минута. Фалкао успя да стреля добре, но стражът на Япония улови. Колумбия все пак стигна до изравняването в 39-ата минута. Тогава Хуан Кинтеро изпълни пряк свободен удар под стената. Вратарят на Япония опита да избие, но кълбото бе преминало голлинията с целия си обем - 1:1. След почивката японците се активизираха, а за Колумбия в игра се появи звездата Хамес Родригес, който бе на пейката за началото заради разтежение. Натискът на тима на Акира Нишино даде резултат в 73-ата минута. Кейсуке Хонда центрира от корнер, Оспина не реагира добре, а Юя Осако се извиси и с глава вкара за 2:1 в полза на Япония. Колумбийците отвърнах с хубав удар на Хамес, но бранител се хвърли с шпагат и успя да избие топката в корнер. До края на срещата гол не падна и Япония започна по най-добрия начин участието си на Мондиала. Другите два тима в групата са Полша и Сенегал.", "date": "2018.06.19", "title": "Поредна сензация на Световното: Япония отнесе Колумбия"}
{"url": "https://www.faktor.bg/bg/articles/ide-nov-sblasak-na-titanite-dzhokovich-go-dokara-do-mach-sreshtu-grisho", "text": "Бившият №1 в света Новак Джокович е следващият съперник на най-добрия български тенисист Григор Димитров. Двамата ще се срещнат във втория кръг на тенис турнира на трева в \"Куинс Клъб\" в Лондон, след като участващият с „уайлд кард“ сърбин срази австралийския квалификант Джон Милман с 6:2, 6:1 в първия си мач от надпреварата. Преди това поставеният под №2 Гришо бе елиминирал босненеца Дамир Джумхур с 6:3, 6:7(4), 6:3. Джокович е 22-и в световната ранглиста. 31-годишният сърбин има 68 титли в кариерата си, с 60 повече от 27-годишния българин. Ноле е в серия от четири поредни победи срещу победителя от турнира през 2014 година и има общо шест успеха в седем мача с Димитров. За последно двамата играха през есента на 2016 година на \"Мастърс\" турнира в Париж, където Джокович обърна Гришо с 4:6, 6:2, 6:3. Двамата са се срещали веднъж на трева и то не къде да е и на какъв да е етап, а на \"Уимбълдън\" през 2014 година на полуфинал. Тогава Джокович печели с 6:4, 3:6, 7:6(2), 7:6(7). Единственият успех на Гришо над Ноле е през 2013 година на клей по време на \"Мастърс\" турнира в испанската столица Мадрид със 7:6(6), 6:7(8), 6:3.", "date": "2018.06.19", "title": "Иде нов сблъсък на титаните: Джокович го докара до мач срещу Гришо!"}
{"url": "https://www.faktor.bg/bg/articles/sport/tova-e-futbolat-senegal-razperdushini-druzhina-polska", "text": "Отборът на Сенегал поднесе най-голямата до момента сензация на Световното първенство по футбол в Русия и буквално разпертушини отбора на Полша с 2:1.  Сенегалците бяха по-добрият отбор през цялото време, като десетина минути преди края водеха с 2:0, като първият гол всъщност бе автогол. Тиаго Чонек си вкара автогола в 37-ата минута след изстрел на Идриса Гай, а в 60-ата Мбайе Нианг се възползва от огромна грешка в отбраната на съперника за 2:0. В 86-ата минута Гжегож Криховяк върна едното попадение с глава. Но съвсем в края на мача бяха на косъм да се сдобият с трети в собствената си врата.", "date": "2018.06.19", "title": "Това е футболът! Сенегал разпердушини \"Дружина Полска\""}
{"url": "https://www.faktor.bg/bg/articles/grigor-dimitrov-startira-s-trudna-pobeda-v-kuins-i-ochakva-sreshta-s-dzhokovich", "text": "Григор Димитров премина през много възходи и спадове, но успя да спечели първия си индивидуален мач на тревни кортове за 2018 г. Българският тенисист победи босненеца Дамир Джумхур с 6:3, 6:7 (4), 6:3 след два часа игра и се класира за втория кръг на турнира в лондонския клуб \"Куинс\". Шампионът от 2014 г. започна много солидно, но не успя да задържи нивото си. Той загуби втория сет, след като пропиля пробив аванс, а в решаващата трета част беше пробит още в първия гейм. Българинът обаче се събра и намери верния ритъм, за да стигне до трета победа от три мача с Джумхур. В спор за място в четвъртфиналите шампионът от финалите на АТП ще се изправи срещу победителя от мача между носителя на 12 титли от Големия шлем Новак Джокович и австралийския квалификант Джон Милман. Димитров започна отлично мача с намиращия се 24 места по-назад в ранглистата Джумхур. Българинът спечели първото си подаване на нула, след което реализира ранен пробив за 3:1. Световният №5 трябваше да покаже много здрави нерви, за да затвърди предимството си. Той изостана с 0:40, но спаси трите възможности за връщане на пробива и спечели пет поредни точки, за да измъкне гейма - 4:1. Това се оказа единственият момент в сета, когато Димитров имаше проблеми при свой сервис. Шампионът от 2014 г. пропусна шанс да реализира втори пореден пробив и да поведе с 5:1. С два безпроблемни сервис гейма обаче той с лекота затвори първия сет. Втората част също започна с по-добра игра на Димитров. Двамата с Джумхур изиграха маратонски първи гейм. Той продължи 15 минути, като бяха разиграни цели 28 точки. Българинът имаше цели осем възможности за пробив, но босненецът не трепна нито веднъж и се пребори за гейма. Още в следващото подаване на Джумхур Димитров получи нов шанс за пробив и този път се възползва - 2:1. Световният №5 затвърди пробива с безупречен сервис гейма на нула и всичко изглеждаше в неговите ръце. Последва обаче спад в играта на шампиона от финалите на АТП и Джумхур се възползва. Димитров изостана с 15:40 в шестия гейм, успя да спаси първата точка за връщане на пробива, но при втората допусна двойна грешка и резултатът беше изравнен - 3:3. Джумхур спечели трети пореден гейм и за пръв път от началото на мача поведе - 4:3. Обратът в сета вдъхна самочувствие на босненеца. Той започна да сервира по-стабилно и да бъде по-агресивен, докато ударите на Димитров станаха доста колебливи. При 4:5 българинът трябваше да сервира за оставане в сета. Джумхур се добра до сетбол, но с отличен сервис световният №5 се спаси. Стигна се до тайбрек, в който резултатът вървеше точка за точка. Джумхур направи ранен минипробив, но Димитров веднага го върна. Гонитбата продължи до 5:4 за босненеца, когато българинът направи две поредни непредизвикани грешки от форхенд и сдаде сета. Разочарованието беше обзело Димитров и това пролича още на старта на решаващата трета част. Той допусна поредица от грешки и изостана с 0:40. Българинът спаси първата точка за пробив, но при втората направи прибързано воле и беше надигран. Димитров веднага повиши нивото си и изигра чудесен следващ гейм, в който с четири поредни бързи точки върна пробива. Последваха спокойни минути за сервиращите. Двамата печелеха скоростно подаванията си, без да дадат шанс за пробив на съперника.   Джумхур пръв се поддаде на напрежението. В седмия гейм босненецът изостана с 15:40, но спаси и двата \"скрити\" мачбола, които се откриха пред Димитров. Българинът обаче стигна до трета възможност и я реализира без игра, след като съперникът му допусна двойна грешка - 5:3. Сервирайки за спечелването на мача, Димитров беше безапелационен. С внимателна игра той поведе набързо с 40:15 и с директна точка от сервис материализира още първия си мачбол. Димитров преодоля първия кръг в \"Куинс\" за осми път при деветото си участие. Това е турнирът, в който българският тенисист има най-много участия. Той е неизменна част от надпреварата в лондонския клуб от влизането си при мъжете през 2009 г. Освен титлата преди четири години Димитров има и два полуфинала \"Куинс\" - миналата година, когато загуби в три сета от бъдещия шампион Фелисиано Лопес, и през 2012 г., когато беше спрян от Давид Налбандян. Тази година българинът е поставен под №2 в турнира.", "date": "2018.06.19", "title": "Григор Димитров очаква среща с Джокович"}
{"url": "https://www.faktor.bg/bg/articles/mandrite-imat-mesets-da-se-otkazhat-ot-imitirashtite-produkti", "text": "Млекопреработвателите, които произвеждат и т. нар. имитиращи продукти (съдържащи растителни мазнини), имат месец, за да се откажат от тях. Това предвижда публикувана днес в \"Държавен вестник\" наредба, която забранява в един и същ обект да се произвеждат и двата типа продукти. Забраната се отнася и за компаниите, които само разфасоват и преопаковат мляко и млечни продукти. Изискването се прилага за продукти, произведени на територията на България. Министерството на земеделието, храните и горите смята, че с ограничението ще насърчи както търсенето на сурово мляко за преработка, така и потребителският интерес към крайните млечни продукти. Европейската комисия е изказала положително становище по нормативния акт, информира пресцентърът на министерството. Според неговото съобщение така имитиращите продукти ще бъдат по-ясно разграничени от млечните, а потребителите ще имат информиран избор.", "date": "2018.06.19", "title": "Мандрите имат месец да се откажат от имитиращите продукти"}
{"url": "https://www.faktor.bg/bg/articles/tsvetanov-razgovarya-s-izpalnitelniya-direktor-na-energoremont-kresna", "text": "Председателят на ПГ на ГЕРБ Цветан Цветанов разговаря днес със Стефан Дончев, който е изпълнителен директор на едно от най-големите предприятия в област Благоевград - „Енергоремонт” – Кресна. Дончев посрещна Цветан Цветанов и депутатите от ГЕРБ-Благоевград в кабинета си, като сред обсъжданите теми бяха проблемите пред бизнеса и възможностите за финансиране по европейските програми на малките и средни предприятия в новия програмен период, съобщиха от пресцентъра на партията.  Цветан Цветанов и Стефан Дончев се обединиха около мнението, че изпълненото от ГЕРБ обещание да се изгради АМ „Струма” е изключително важно за развитието на региона, защото се подобряват условията за бизнес и туризъм. Домакинът изтъкна, че за първи път политик идва в „Енергоремонт“ за два пъти в рамките на половин година, и то при положение, че няма избори. Стефан Дончев поиска да се организира среща на национално ниво, на която представители от всички сфери на бизнеса да коментират новите възможности за развитието на металургията, леярството и др.", "date": "2018.06.19", "title": "Бизнесмен от Кресна към Цветанов: За първи път политик идва в „Енергоремонт“, и то без да сме в избори"}
{"url": "https://www.faktor.bg/bg/articles/vazdeystvieto-na-brekzit-varhu-balgariya-obsadiha-polititsi-i-eksperti", "text": "Въздействието на Брекзит върху България, обсъдиха политици и експерти на дискусия в Софийския университет „Св. Климент Охридски“. Събитието бе част от работната програма на Българската Чийвнинг асоциация. Много са детайлите, които трябва да бъдат прегодоворени, каза министърът на външните работи и вицепремиер Екатерина Захариева. Тя даде пример със самолетите - според споразумение от 1970 година само по един самолет на ден трябва да лети между България и Великобритания. Сега споразумението не се спазва заради по-либералното законодателство на Общността, но след Брекзит ще се наложи преговорните екипи да се погрижат и за този казус. За България един от приоритетите в преговорите е статутът на българите, живеещи на Острова, да се урежда лесно. \"Нашата цел е и това се изисква на европейско ниво наистина процедурата по регистрация след това да не е сложна и бюрократична, да не е скъпа, да бъде по електронен път ако е възможно, защото това ще е допълнителна трудност за нашите граждани там. Също така да не забравяме, че нашият туризъм разчита на британските туристи. И целта е да няма визово пътуване що се отнася не за работа, а за пътуване дали е по бизнес, дали по туризъм или просто да посетиш приятели и роднини\", заяви Екатерина Захариева. Всички министерства в България са направили анализ, според който няма област, която да остане незасегната от излизането на Великобритания от Европейския съюз.  Министър Захариева изброи три сценария, които се разглеждат. При най-благоприятния до октомври трябва да бъдат приключени текстовете по споразумението за напускане и да има достатъчно подробна декларация от лидерите на ЕС за бъдещите отношения, не само търговските, но и за сътрудничеството в сигурността, отбраната, външната политика, в образованието, социалната област и други. При този сценарий последиците ще бъдат най-малко и бизнесът и гражданите ще могат плавно да преминат през процеса. При втория сценарий се допуска, че ще има съгласие за текстовете на споразумението за напускане, но по-малко яснота за бъдещите отношения, не повече от това, което лидерите на ЕС през март са одобрили. В този случай ще има стабилност и предвидимост през преходния период, но няма да е ясно за търговията, образованието, трудовата мобилност и други какви ще са бъдещите отношения. Третият вариант е \"твърд Брекзит\", който Захариева е убедена, че никой не желае. Времето наистина е малко и екипите трябва да положат максимално усилия, така че да намерят вариант да се изпълни ангажиментът за липса на твърда граница за Ирландия, каза още тя. По думите на Захариева трябва да се намери формулата, при която Великобритания да може, без да бъде членка на ЕС, да участва в политики от общ интерес. Тя изброи етапите в преговорния процес - фаза първа (посветена на споразумението за напускане) и фаза втора – бъдещи отношения. По време на първата фаза се обсъждат права на гражданите, финансови въпроси, запазване на стабилността и мира между Ирландия и Северна Ирландия. Докъде са преговорите \"Това, което европейските лидери се разбраха през декември миналата година, е, че е постигнат достатъчен напредък по фаза едно и екипите трябва да започнат да подготвят споразумението за напускане. През мартенския съвет беше отчетено: имаме съгласие по това, че ще има преходен период до края на тази финансова рамка – до края на 2020 г., че правата на европейските граждани ще бъдат запазени през този преходен период, че Великобритания ще изпълни финансовите си ангажименти до края на 2020 г., както и по други споразумения, например между ЕС и Турция за бежанците, както и че няма да се допусне твърда граница между Ирландия и Северна Ирландия\", обясни Захариева. Главният преговарящ на ЕС Мишел Барние обяви, че има добър напредък на проекта на споразумение за напускане. Оставаха все още отворени въпроси по Северна Ирландия, по-сложни технически въпроси за авторски права, рибарство и други, но най-сложният отворен въпрос са отношенията Ирландия – Северна Ирландия и управлението на самото споразумение. ЕС иска директно приложение и по време на преходния период, ако има спорове, да се решават от Съда на ЕС, допълни тя. \"Времето ни притиска\" По думите й през май е било докладвано, че 25% от въпросите са все още недоговорени. До днес има съществен напредък по някои технически въпроси, но все още наистина сложният въпрос за Северна Ирландия не е намерил окончателно решение в проекта на споразумението за напускане, каза още министърът. \"Времето ни притиска. Крайният срок, в който трябва да се затворят всички текстове по споразумението, е октомври тази година, защото в края на март това споразумение трябва да бъде ратифицирано от британския парламент и от Европейския парламент\", уточни Захариева. Тя обясни, че твърдият Брекзит е липса на всякакво споразумение за напускане, липса на преходен период. \"Защото за година и половина все още не са договорени всичките текстове, няма как в останалото време да подпишем и подготвим и да одобрим споразумение за бъдещите отношения.\" Според Захариева преходът, през който минава Великобритания, е необходим, защото бизнесът и гражданите се нуждаят от предвидимост, сигурност и стабилност. Правата на гражданите За гражданите Захариева посочи, че през преходния период хората ще се ползват с всички права. Желанието е да се запази безвизовото пътуване, което е важно и за ЕС, и за Великобритания, и уреждайки статута си, процедурите да не са тежки за тези, които са решили да останат във Великобритания след Брекзит. Все още няма яснота какви ще са тези процедури, колко ще струват, какви са документите, и колко време ще отнемат. Търсим реципрочност, искаме облекчени процедури, подчерта министърът. \"Това, което европейските лидери се съгласиха, е, че искат много близки търговски отношения с Великобритания, без квоти, мита и излишни тежести. Преговорите са двустранен процес, същото желание се чу и от Великобритания, предстои да видим дали това ще се материализира в конкретно споразумение за всеобхватна търговия\", заяви министърът. Според нея обаче отношенията на Великобритания и ЕС не трябва да се изчерпват до търговски договор. \"Трябва да запазим близките отношения и стратегическото партньорство за сигурността, отбраната и външната политика. Изключително важно е какво ще се договори за трудовата мобилност. Много е важно сътрудничеството в европейската агенция за атомна енергия, в образованието.\" Същинската работа за бъдещето може да започне, когато сме затворили първа фаза, когато има съгласие на текста на споразумението, което е одобрено от парламентите, допълни Захариева. Тя изтъкна, че именно след решението за Брекзит започна и дебатът как да се реформира ЕС. В отговор на питане за уреждането на въпроса за ирландската граница Захариева отбеляза, че \"това е въпросът, по който има едно и също мнение, искаме запазване на мирното споразумение, искаме да няма твърда граница\", а същевременно това е най-трудният за решаване технически въпрос. \"Не говорим само за стоки, а и за преминаване на граждани, за социалните права. Въпросите са много и сложни технически.\" Търговията след Брекзит Британският посланик Ема Хопкинс коментира, че 75% от споразумението \"вече е в зелено\", тоест по тези въпроси има съгласие, а останалото предстои да се договори. Надеждата е да можем да октомври да затворим и тези въпроси, каза тя. \"Сложността е огромна, говорим за над 40 години интеграция, което поражда голяма комплексност.\" Тя също подчерта, че преходът е много важен, защото бизнесът иска да планира, да няма промени в нормативните уредби. За икономическите аспекти тя каза, че се търсят най-дълбоки и всеобхватни споразумения за възможно най-много сектори. Ние не търсим специално отношение, но има основание за такова, ние сме огромна страна, споделяме едни и също ценности, вярваме, че нещо по-добро трябва да бъде предложено. Не мислим, че ако сме извън единния пазар и митническия съюз, единственият вариант са традиционните споразумения за свободна търговия, допълни посланикът. По думите й за Великобритания стандартните договори за свободна търговия не са решението и ЕС е постигал много на вид споразумения, някои от тях безпрецедентни. Надежден партньор \"След март догодина ще видите една нова карта на ЕС. Великобритания ще продължи да е там. Искаме да продължим да сме надежден партньор, добър приятел и съюзник. Това сътрудничество трябва да се разширява.\" \"Великобритания винаги е била остров и е имала по-скоро практически, а не емоционални отношения с Европа. Не влязохме в Шенген, не взехме еврото. Отношенията ни винаги са били леко странни... ЕС ще продължи да бъде нашият най-близък приятел и търговски партньор. Споделяме неговите ценности. Ние искаме да можем да се възползваме от тези отношения, например със страни, с които сме нямали такива... Ние не искаме да се затворим в себе си, а колкото до отношенията с Русия, противопоставянето на химическите оръжия, сирийските бежанци, ебола в Африка, това все са неща, които поставят ударението върху сигурност, отбрана. Ние няма да се изолираме, нас ни интересува какво се случва в света. Основните ни съдружия ще са с държавите - членки на ЕС\", каза още Хопкинс.", "date": "2018.06.19", "title": "България след Брекзит - детайли, които трябва да бъдат предоговорени"}
{"url": "https://www.faktor.bg/bg/articles/rumen-petkov-tsinichno-e-da-polzvash-katastrofata-s-helikopter-kato-argument-za-vot-na-nedoverie", "text": "Цинично е да ползваш катастрофата с хеликоптер като аргумент за вот на недоверие. Това каза председателят на ПП АБВ Румен Петков по време на пресконференция във връзка с искания от БСП вот на недоверие на тема „Сигурност“, предаде Агенция „Фокус“.  „Не знаем какво ще бъде написано в мотивите във вота, но е много цинично да ползваш катастрофата с хеликоптер като аргумент да искаш вот на недоверие. В последните 19 години има 22 катастрофи с въздухоплавателни средства в страната. За съжаление в немалка част от тях – смъртни случаи. Никой не си е позволявал досега такава грозна спекулация, такава отвращаваща спекулация да използва такава трагедия, за да поставя въпроса за вот на недоверие“, посочи Петков. Той поясни, че през 2016 г. в САЩ 16 военни самолета падат и се разбиват. Председателят на АБВ попита дали някой е чул да се поставя въпрос за генерални промени в Пентагона. „Има неща, в които трябва да има мярка“, коментира Петков.", "date": "2018.06.19", "title": "Румен Петков: БСП с отвращаваща спекулация като аргумент за вот на недоверие"}
{"url": "https://www.faktor.bg/bg/articles/taynite-sluzhbi-na-putin", "text": "През април в района на Москва беше проведена серия от протести. Те не бяха нито открито политически – гражданите протестираха срещу токсичните сметища в техните квартали – нито пък особено многобройни (участваха само няколко хиляди души, в район от над седем милиона). В разгара им на улиците излязоха хора от девет града, които заобикалят столицата. Протестите обаче изглеждаха добре координирани, а в някои градове местните власти подкрепиха хората и им дадоха разрешение да протестират. Дори за длъжностните лица беше трудно да се пренебрегнат ужасните миризми, излъчвани от сметищата, или гневните майки и бащи на отровени деца. Един от тези градове беше Серпухов, на около 80 километра южно от Москва. Една седмица след началото на протестите в Кремъл е бил поканен Александър Шестун – служител от района на Серпухов. Там той се среща с Иван Ткачев, генерал от Федералната служба за сигурност (ФСБ), руската мощна разузнавателна агенция и наследничка на тайната полиция от съветската епоха, КГБ. Загрижен от срещата, Шестун решава да запише тайно разговора, който по-късно публикува в YouTube. В записа Ткачев заплашва Шестун. „Ако не подадете оставка, ще бъдете премазан“, казва той. „Ще отидете в затвора. Подобно на мнозина преди вас, вие не разбирате, това е голяма [чистка].“ Намеквайки, че получава нареждания от Кремъл, Ткачев изброява няколко високопоставени служители, които вече са били задържани, включително генерал от вътрешното министерство и двама губернатори. Ткачев дори предполага, че Андрей Воробьов, губернатор на района на Москва и бивш председател на управляващата партия Обединена Русия, може да бъде следващата мишена. Тромавият опит на ФСБ да заглуши Шестун не е изолиран инцидент. По-скоро, със своите сплашвания и избирателни репресии – ръководени от Кремъл и извършвани от ФСБ – епизодът е показателен пример за новия управленски модел, разработен от руския президент Владимир Путин през последните три години, както и ролята на разузнавателните служби в него. От идването на Путин на власт през 2000 г. до съвсем наскоро, ФСБ се радваше на статуса на „нова аристокрация“, по думите на бившия ѝ директор Николай Патрушев. Агенцията беше финансирана щедро, не подложена на  наблюдение и свободна да действа както намери за добре срещу реалните и възприемани като такива врагове на Кремъл. Освен това тя осигуряваше човешките ресурси – генерали и полковници – които щяха да заемат важни постове в държавните и държавно-притежаваните корпорации. За известно време ФСБ се превърна, както Ирина Бороган и аз описахме през 2010, в истинския елит на страната. През ранните си години Путин, бивш офицер на КГБ, беше се опитвал да преобърне децентрализацията на руските разузнавателни служби, която се случи през 1990-те години – задача, която до голяма степен включваше концентриране на власт в рамките на ФСБ и позволяване на персонала ѝ да натрупва богатства и политическо влияние. Така Путин се надяваше да превърне разузнавателните служби в нещо като нова класа – лоялна към Кремъл, със собствен залог в стабилността на режима и способна да служи като балансираща сила срещу амбициите на могъщите руски олигарси. И все пак за много от тези новопоявили се аристократи, изкушенията на властта и липсата на надзор бяха твърде силни, за да могат да им се противопоставят. Към средата на 2000-те години, тайните служби на Путин – включително ФСБ, Федералната служба за контрол на наркотиците (ФСКН) и Президентската служба за сигурност – вече се бяха хванали гърло за гърло, в непрестанна борба, взаимно шпиониране и хвърляне в затвора, в конкуренцията за облаги. Мнозина всъщност се бяха превърнали в наемници на олигарсите, които трябваше да контролират. През 2007 г. Виктор Черкесов, ръководителят на ФСКН и близък приятел на Путин, се оплака, че „воините“ на разузнавателните служби са „се превърнали в търговци“, след като негов заместник, генерал Александър Булбов, бе вкаран в затвора от ФСБ за незаконно подслушване. Но тъй като Черкесов се беше оплакал публично, той изгуби работата си. Освен това доверието на Путин във ФСБ се оказа не на място. Агенцията не успя да предскаже масовите протести, които се проведоха в Москва през 2011, а след като протестите започнаха, тя беше безсилна да реагира адекватно на използването на социалните медии от страна на демонстрантите, за да се мобилизират и организират. Когато ФСБ изпрати искане до най-популярната социална мрежа в Русия, „В контакте“, да отстрани страниците, използвани от протестиращите, тя го направи по факс. По време на началните етапи на кризата в Украйна от периода 2013-2014, Москва изпрати екип на ФСБ да помогне на нейния съюзник, тогавашния украински президент Виктор Янукович. За Кремъл Украйна беше най-важната страна сред бившите съветски републики и задържането ѝ в сферата на влияние на Русия беше от първостепенно значение. Но служителите на ФСБ не само не успяха да помогнат на Янукович да се задържи на власт, те дори не успяха да видят, че той губи контрол над нервите си и бяха изненадани, когато избяга от столицата през февруари 2014. След тези все по-увеличаващи се неуспехи, някъде около 2015 Путин започна да променя схемата. Той се отърва от някои стари приятели, които бяха поддръжници и печеливши от разширената роля на тайните служби. През август 2015 Путин изгони предишния си съюзник Владимир Якунин, бивш офицер от КГБ, от позицията му на ръководител на руския държавен железопътен монопол. След това, през 2016, той се зае с двамата Иванови, като уволни Виктор и разпусна агенцията му, ФСКН, през май, и понижи Сергей, началник-щаба, през август. Някъде по това време Путин престана и да използва ФСБ като база за набиране на важни постове в правителството и икономиката. Целта на тези промени беше не да се направят разузнавателните служби по-малко важни; тя беше да се намали автономията им. Путин се отказваше от търсенето на стабилна постсъветска система на управление, в която новата аристокрация трябваше да играе решаваща роля. Вместо това той показваше ясно, че онова, от което се нуждае, е инструмент, прост и очевиден, за защита на режима му. Новият модел е познат от края на Съветския съюз, когато Политбюро определяше всичко и държеше разузнавателните служби на къса каишка, с минимално поле за независими действия. КГБ, от своя страна, поддържаше елитите в състояние на неравновесие (и плашеше населението) чрез избирателни репресии – една стратегия, която най-цененият от Путин съветски лидер, Юрий Андропов, беше нарекъл „подобряване на трудовата дисциплина.“ И подобряването на дисциплината е точно нещото, което Путин започна да прави. Мнозина губернатори и държавни служители се озоваха в затвора за корупция; филмови режисьори, учени и обикновени хора бяха също хвърляни в затвора по обвинения, че са помагали на Украйна. ФСБ играе важна роля в тези репресии, но никога по своя собствена инициатива. Сега Путин, който управлява чрез Президентската администрация, определя всичко, по примера на съветското Политбюро. Съществена част от този нов модел е да се държат в състояние на неравновесие всички, включително правоприлагащите органи и тайните служби. Миналата година ФСБ бе поразена от чистки в московската дирекция и компютърната ѝ единица – Центърът за информационна сигурност, чийто директор Андрей Герасимов бе принуден да се пенсионира. Двама от заместник-ръководителите ѝ бяха преследвани – Сергей Михайлов отиде в затвора, а Дмитрий Правиков получи условна присъда. Освен това ФСБ беше поставена в силно неудобна позиция през миналата година от широко разисквания в медиите съдебен процес срещу генерал-майор Владимир Подолски, бивш командир на легендарния отдел на специалните сили на ФСБ „Вимпел“, който беше обвинен в измама и осъден на четири години затвор. Някои разбраха доста бързо, че страната се завръща към съветски модел. В интервю от декември 2017 по повод 100-годишнината от основаването на ЧК, прословутия предшественик на КГБ, директорът на ФСБ Александър Бортников намери топли думи за Лаврентий Берия, главния палач на Сталин, и похвали различни аспекти от голямата чистка на Сталин. Други пък поддържат нисък профил. Руската агенция за военно разузнаване, ГРУ, намалява общественото си присъствие, а наскоро създадената Национална гвардия изостави амбицията си да получи надзорни правомощия. Новият модел на Путин оставя само малко място за между-службено съперничество и вражди. Всички руски бюрократи, от министрите до генералите на ФСБ, до регионалните служители, са изправени днес пред едно и също несигурно бъдеще. Това би трябвало да държи елита на страната под контрол, тъй като всеки се страхува да не направи непозволено движение. За да постигне тази сигурност, Путин е готов да пожертва дори възможността за дългосрочно планиране – никой не очаква от уплашени бюрократи, или дори шпиони, да планират бъдещето. И все пак този нов модел има друг фатален недостатък. Путин е видял края на съветския модел от позицията си на нископоставен офицер от КГБ в регионален отдел в Ленинград, а по-късно и в Източна Германия. Той се е намирал твърде далеч от центъра на властта в Москва, за да може да види от първо лице провалите на онази система, която не беше в състояние нито да предвиди, нито да предотврати съветския колапс. Ключовият проблем за модерния съветски модел е, че информационните служби, включително КГБ, в крайна сметка престават да предоставят на върха критична информация, от страх да не кажат на шефовете си нещо, което те не искат да чуят. Ироничното в случая е, че това е проблем, който Путин никога не разбира. Той вече видя как тайните служби се провалят в моменти на криза, както по време на протестите в Москва. Но с начина, по който ги поправя, Путин прави себе си уязвим за още по-катастрофални последици. ***", "date": "2018.06.19", "title": "Тайните служби на Путин"}
{"url": "https://www.faktor.bg/bg/articles/rumen-radev-1-5", "text": "Още в началото на миграционната криза България имаше много по-трезво поведение от много европейски държави. Охраната на външните граници на ЕС трябва да се засили безкомпромисно. Това заяви президентът Румен Радев в Братислава, на съвместна пресконференция със словашкия си колега Андрей Киска, съобщиха от прессекретариата на държавния глава. Българският държавен глава е на официално посещение в Словашката република, където беше посрещнат с тържествена церемония пред Президентския дворец.  Румен Радев и Андрей Киска бяха единодушни, че ЕС се нуждае от единно решение по отношение на миграционната политика. „Европа най-сетне започна да осъзнава значимостта на тази криза. Всички вече установихме, че политиката на отворени врати е вредна не само за Европа, но тя е вредна особено и за държавите, от които идват мигрантите“, заяви българският президент и уточни, че мигрантите не бива да абдикират от решаването на проблемите в собствените си страни.  Върховенството на закона беше друга тема от разговорите на двамата държавни глави. По думите на президента Радев, както обществото в България, така и в Словакия има интерес от установяване на високи антикорупционни практики. „За нас европейска интеграция означава приемане на европейски модели и стандарти в борбата с корупцията и престъпността“, заяви Румен Радев. Президентът Киска заяви, че България и Словакия трябва да изпълняват задълженията си, произтичащи от членството им в ЕС и НАТО и да са непримирими в борбата с корупцията.  Румен Радев и Андрей Киска се обединиха около мнението, че необходими условия за приемане на европейската валута са прозрачна среда на управление, строг банков надзор и решителни действия срещу порочни корупционни практики. Българският президент изтъкна необходимостта от детайлен анализ и национален план на действие при влизане в Еврозоната.  Словакия може да сподели с България опита си за въвеждане на еврото, подкрепяме ви за влизането в Еврозоната и в Шенген, отбеляза словашкият президент.  По време на срещата Румен Радев изрази интереса на страната ни за последващо задълбочаване на сътрудничеството със Словакия в сферите на автомобилостроенето, туризма, информационните технологии и енергетиката. Енергийният проект „Ийстринг“ е приоритет не само за България и Словакия, а и за ЕС, защото ще позволи диверсификация и обезпеченост на доставките чрез свързване на газопреносната мрежа на Централна, Западна и Югоизточна Европа, заяви Румен Радев.  Като доказателство за добрите отношения между двете страни президентът Киска изтъкна факта, че всяка година 100 хил. словашки граждани посещават България и допълни, че принос за това имат двете директни самолетни линии между държавите ни.  В присъствието на двамата президенти бяха подписани двустранни документи – договори за сътрудничество между Техническия университет-София и Техническия университет в Братислава, между Българската телеграфна агенция и Словашката телеграфна агенция, както и между УНСС и Икономическия университет – Братислава. По думите на Андрей Киска и Румен Радев документите ще дадат нов импулс на сътрудничеството в сферата на образованието и информацията.  По време на срещата двамата президенти обсъдиха и процеса на модернизация на военно-въздушните сили на двете държави. Словашката република, както и България, е в процес на проучване на оферти за закупуване на нови изтребители. В отговор на въпрос за критериите за избор, зададен от словашки журналисти, Румен Радев заяви, че процедурата по покупка трябва да се проведе в условията на прозрачност, обективност и конкуренция, а политиците, които взимат решения, не бива да пренебрегват военната експертиза, защото те няма да са тези, които ще носят риска при полет, а поддръжката и разходите по самолетите ще продължат много дълго, след като те не са вече в политиката. „Обикновено превес вземат геополитическият критерий и финансовият, но не трябва да забравяме, че цената на покупката е много по-малка от цената, която се плаща за поддържането в течение на десетилетия след покупката на самолети“, заяви президентът.  След срещата си двамата президенти положиха венци на паметника „Порта към свободата“, издигнат в памет на 400 души, убити на границите на Чехословашката социалистическа република в периода 1945-1989 г.  По-късно днес президентът Радев ще проведе срещи с министър-председателя на Словашката република Петер Пелегрини, както и с председателя на Националния съвет Андрей Данко.  В Братислава президентът Румен Радев ще се срещне и с представители на българската общност.", "date": "2018.06.19", "title": "Румен Радев: Още в началото на миграционната криза България имаше много по-трезво поведение от много европейски държави"}
{"url": "https://www.faktor.bg/bg/articles/zashto-sarbiya-ne-pozdravi-makedoniya-za-dogovora-s-gartsiya", "text": "Сърбия остава единствената страна на Балканския полуостров, която не поздрави Македония и Гърция за сключения преди дни договор, с който се реши близо 30-годишен конфликт за името на южната съседка на Сърбия, съобщи \"Болкан инсайт\", цитиран от БГНЕС.  Боян Клацар, ръководител на Центъра за свободни избори и демокрация заяви, че е много показателно, че все още няма публична реакция, особено след като Сърбия е важна страна в региона и още по-важна в отношенията между Македония и Гърция.  „Причините за липсата на официална реакция от Белград в този момент могат да се две.  Първата са отношенията между Сърбия и Македония, които от началото на мандата на Заев не са особено добри и сме виждали много лоши двустранни отношения между тези две страни”, казва Клацар. Правителството на Заев дойде на власт миналата година, сменяйки ВМРО-ДПМНЕ от властта, тъй като те не успяха да постигнат прогрес в преговорите с Атина. През август 2017 г. Сърбия изтегли екипа на посолството си в Скопие, след като президентът на страната Александър Вучич заяви, че има „доказателство за груба външна намеса в сръбските институции” от страна на Македония, твърдейки, че има намесени и други „външни сили”, които не назова.  Едва след като двете страни официално заявиха, че са подобрили взаимоотношенията си и отново са приятелски настроени, Белград реши да върне дипломатите си в Скопие.  Според Клацар втората причина за мълчанието от страна на Сърбия е фактът, че това споразумение за името ще разчисти пътя на Македония към членството й в НАТО. „С подписването на договора се отваря пътя за членството на Македония в НАТО, което е предизвикателство за Сърбия, особено в контекста на нейните взаимоотношения с Русия и руските интереси на Балканите”, казва Клацар.  „В крайна сметка изглежда, че правителството в Белград симпатизира повече на старото правителство на Македония, а не на новото”, заявява още той. И партията на Вучич, и партията на бившия министър-председател на Македония Никола Груевски са част от Европейската народна партия, която приветства споразумението между Гърция и Македония.", "date": "2018.06.19", "title": "Защо Сърбия единствена на Балканите не поздрави Македония и Гърция?"}
{"url": "https://www.faktor.bg/bg/articles/tsvetan-tsvetanov-provede-sreshta-s-aktiva-na-gerb-v-strumyani", "text": "Заместник-председателят на ГЕРБ и председател на ПГ на партията Цветан Цветанов проведе днес среща с актива на ГЕРБ в Струмяни и с новото общинско ръководство на партията. В срещата участваха и областният координатор на ГЕРБ-Благоевград и народен представител Даниела Савеклиева и депутатите от ГЕРБ Александър Мацурев, д-р Емил Тончев и Стефан Апостолов. В рамките на разговора Цветан Цветанов бе категоричен, че ГЕРБ е системна партия, която знае и изпълнява своите отговорности към обществото. Председателят на ПГ на ГЕРБ коментира, че България е стабилна и генерира рекорден икономически растеж през последните години. „Важно е да има диалог с хората и да се говори с тях по всички актуални теми и проблеми. Само така може да се намери правилното решение на всеки поставен въпрос”, коментира Цветан Цветанов.  С актива на партията в Струмяни и с общинското ръководство на ГЕРБ бяха дискутирани и проблемите на местното население.", "date": "2018.06.19", "title": "Цветанов в Струмяни: За ГЕРБ е важен диалогът с хората по важни теми и проблеми"}
{"url": "https://www.faktor.bg/bg/articles/novini/balgariya/atlantitsi-iskat-ot-nato-boyna-eskadrila-i-raketi-peytriat-da-pazyat-balgariya", "text": "Антическият съвет на България (АСБ) настоява на предстоящата среща на НАТО в Брюксел, страната ни да поиска многонационална бойна ескадрила на българско военно летище в срок до края на 2019 г., която да осъществява съвместна съюзна операция по охрана на българското въздушно пространство, както и в района на Бургас да бъде разположени ракети за противовъздушна отбрана „Пейтриът“ в срок до края на 2019 г. Това се казва в специална декларация на АСБ, разпространена до медиите. Атлантиците настояват и  за постигане на съгласие по краен срок за прекратяване на зависимостта на страните-членки от Руската федерация при поддръжката на основни оръжейни системи и оборудване. Според АСБ тези важни мерки се налагат заради зачестилите остри хибридни атаки срещу страни от Алианса. Ето и пълният текст на Позицията:", "date": "2018.06.19", "title": "Атлантици искат от НАТО бойна ескадрила и ракети „Пейтриът” да пазят България"}
{"url": "https://www.faktor.bg/bg/articles/spetssadat-razpitva-boyko-borisov-i-ministri-po-deloto-sreshtu-petar-moskov", "text": "След като напусне Европейския съюз, Великобритания повече няма да може да участва в схемата \"европейска заповед за арест\" за екстрадиране на заподозрени престъпници, заяви днес главният преговарящ за Брекзита от страна на Брюксел Мишел Барние, цитиран от ДПА. Европейската заповед за арест изисква страните членки да предават свои граждани на друга страна от ЕС, ако те са издирвани там във връзка с тежко престъпление. Такава заповед беше използвана за екстрадирането на терористи след атентатите в Париж и Брюксел. Британският министър за Брекзита Дейвид Дейвис призова по-рано този месец Великобритания да остане в схемата и след излизането си от съюза, тъй като е екстрадирала над 10 000 престъпници от въвеждането й. Само че позицията на Великобритания по Брекзита - включително отказът от юрисдикцията на Европейския съд, \"означават, че Обединеното кралство не може да участва в схемата Европейска заповед за арест\", изтъкна Барние в реч в Агенцията на ЕС за основните права във Виена. \"Това не означава, че не можем да работим заедно по екстрадиции\", добави той и обясни, че е възможно да се адаптират процедурите, които се използват извън рамката на ЕС. Барние заяви също, че след Брекзита Великобритания повече няма да е член на Европол и Евроджъст - полицейската и юридическата служба на ЕС. Той отбеляза, че сътрудничеството между двете страни след раздялата ще трябва да бъде организирано по друг начин. Британският преговорен екип твърдеше, че сътрудничеството в областта на сигурността след Брекзита трябва да се базира на съществуващите близки отношения, докато ЕС смята, че сегашните равнища на взаимодействие не може да се копират извън \"екосистемата\" от правила, съдилища и политическа инфраструктура на блока.", "date": "2018.06.19", "title": "ЕС отказва на Великобритания право да участва в схемата \"европейска заповед за арест\" след Брекзита"}
{"url": "https://www.faktor.bg/bg/articles/novini/balgariya/zakonoproektat-za-lichnata-pomosht-predlozhen-ot-ombudsmana-ne-poluchi-podkrepa-ot-nikogo", "text": "Законопроектът за личната помощ, предложен от омбудсмана Мая Манолова, не получи на днешния Национален съвет за интеграция на хората с увреждания никаква подкрепа – нито от представителните организации на хората с увреждания, нито от синдикати и работодатели, нито от Министерството на финансите. Основният мотив беше, че това е закон на парче, който няма да допринесе за общата интеграция на всички около половин милион хора с увреждания в България, предаде БНР.  Социалният министър Бисер Петков обяви, че след като законопроектът не се припознава, той няма да продължи напред по своя път и няма да бъде внесен за обсъждане в парламента.  \"Всички подчертаха, че личният асистент е социална услуга, една от многото социални услуги, която трябва да бъде регламентирана наред с останалите в закона за социалните услуги. Паралелно с това се работи по проект за закон за хората с увреждания, където участват и представителите на майките на лица с увреждания, така че там още в следващите дни ще бъде обсъден въпросът за финансовата подкрепа, която хората с увреждания ще получат, за да могат да заплащат необходимите им подкрепящи услуги\". Майките останаха недоволни от решението на Съвета за интеграция да отхвърли законопроекта на омбудсмана, като скандираха пред сградата на правителството. Самата Мая Манолова заяви:   \"Мисля, че в момента не е честно от 77 хиляди определени с право на чужда помощ, такава да получават само 14 хиляди. Мисля, че това не е честно, но в крайна сметка волята е на институциите, волята е на политиците\". 100 милиона лева допълнително ще са необходими, за да се обезпечи законопроектът, стана ясно при представянето му пред Съвета. Мая Манолова обясни, че това е най-нискобюджетният вариант, но пък ще обхване всички 77 хиляди души, които в момента получават добавка от 90 лева за чужда помощ. Хората с увреждания ще имат право да изберат дали да продължат да получават тази пари, или ще кандидатстват по новия закон  и ще преминат през индивидуална оценка. Манолова обясни: \"Но реално законопроектът е разчетен, ако всичките 77 хиляди души кандидатстват като тези, които в момента не са обхванати от никакви програми, тези с по-леките увреждания е предвидено във финансовата обосновка, че ще получат по два часа дневно лична помощ или това са по  42 часа месечно. Тези групи са условни, те не фигурират в проекта, защото конкретната потребност на всеки човек ще се установява след индивидуална оценка, така че никой не е предварително поставен в определена група. Само правя една справка – със сега наличния финансов ресурс в министерството реално по асистентски програми се подкрепят 14 хиляди души\". Мая Манолова е категорична, че няма да допусне противопоставяне между различните групи хора с увреждания, тя призна, че този законопроект не решава проблемите на всички, но е начало на промени: \"Този закон ще бъде една тухла, която ще реши един проблем, ще бутнем една тухла от стената и по този начин ще покажем, че стената пред хората с увреждания може да бъде съборена\". В предаването „Нещо повече“ на „Хоризонт“ Минчо Коралски – председател на Агенцията на хората с увреждания, коментира днешното обсъждане: „За да се спази конвенцията, се взе решение този закон да влезе като елемент от Закона за социалните услуги, защото тези услуги на практика не опират само до това някой да оказва помощ, единствено като гледа човека, тук трябва да има и образователни, и здравни услуги. Тук трябва да се разглеждат нещата в цялост. Мисля, че това решение беше позитивно и на практика трудът, който бяха положили майките и омбудсманът, беше признат. /…/ Въпросите могат да бъдат решени, когато се погледне на проблемите на децата и майките в цялост, а не през призмата на една-единствена услуга, което по същество изкривява гледната точка. Очевидно е, че нито с една услуга, нито с една институция могат да се решат нещата. Тези политики трябва да са ангажимент и на Министерството на здравеопазването, и на образованието, и на културата, и на спорта, и на всички, към които хората с увреждания имат своите претенции“.", "date": "2018.06.19", "title": "Законопроектът за личната помощ, предложен от омбудсмана, не получи подкрепа от никого"}
{"url": "https://www.faktor.bg/bg/articles/izvanredno-ot-kiev-shturmuvaha-parlamenta", "text": "Няколко души пострадаха след като стотици демонстранти опитаха да преминат през защитните заграждения на украинския парламент и влязоха в сблъсъци със силите на реда.  Ранени са няколко души. Това съобщиха властите. Протестиращите – ветерани от съветското нахлуване в Афганистан (’79-’89 г.), миньори и “ликвидатори”, наети по време на аварията в ядрената централа “Чернобил” през 1986 г. – искат достойни заплати и социални придобивки. Представители на минния сектор, изпаднал в трудно положение след четири години на въоръжен конфликт между армията и проруските сепаратисти в Източна Украйна, поискаха също така да им бъдат преведени неизплатените заплати. След като събориха защитно ограждение около сградата на парламента – Върховната рада, демонстрантите влязоха в стълкновение със силите на реда. „Трима души са пострадали и най-малко един е задържан“, каза Андрий Криченко от киевската полиция. На мястото са разположени около 500 полицаи, уточнява в. Труд.", "date": "2018.06.19", "title": "Извънредно от Киев: Щурмуваха парламента!"}
{"url": "https://www.faktor.bg/bg/articles/ikonomika/biznes/radosvet-radev-e-noviyat-izpalnitelen-predsedatel-na-bsk", "text": "На днешното си заседание Управителният съвет на Българската стопанска камара избра за свой изпълнителен председател Радосвет Радев - изпълнителен директор на \"Дарик радио\" АД, съобщиха от пресцентъра на БСК. Радосвет Радев е роден на 21 юли 1960 г. Завършил е Юридическия факултет на СУ „Св. Климент Охридски”. Специализирал е маркетинг и мениджмънт в САЩ. Работил е последователно в Софийски градски съд и в Програма „Христо Ботев” на Българското национално радио.  През 1992 г. създава „Дарик Радио”. Към момента е Изпълнителен директор на „Дарик Радио” АД, „Дарик – офиси и хотели” АД и „Бул-маш” АД. Председател е на Съвета на директорите на „Геология и геофизика” АД, „Дарик имоти България” АД и „Доверие-Капитал” АД. Член е на Съвета на директорите на „Доверие-Брико” АД и на КК „Албена” АД. Член е на Надзорния съвет на „Медика” АД и на „Доверие – Обединен холдинг” АД, както и на УС на „Елит” АД-Павликени.  През 1989 г. е сред основателите на първите съюзи на частния капитал в България, а от 1991 г. е член на Управителния съвет на БСК. Женен, с три деца.", "date": "2018.06.19", "title": "Радосвет Радев е новият изпълнителен председател на БСК"}
{"url": "https://www.faktor.bg/bg/articles/aheloytsi-izlyazoha-na-protest-nov-pat-blokiral-dostapa-do-grada-im", "text": "Десетки жители на Ахелой излязоха на протест заради новия път към курортния комплекс Слънчев бряг, който беше официално открит в края на миналата седмица предсрочно от премиера Бойко Борисов, съобщиха Би Ти Ви и Нова ТВ. Само за две години в участъка са станали над 150 катастрофи с четирима загинали и десетки ранени, а ремонт на отсечката е планиран от 40 години. Въпреки това според местните хора в изграждането на пътя има недомислици. Трасето блокира достъпа до къщите, а шофьорите трябва да правят много опасна маневра, за да се включат в стар път, по който да стигнат до домовете си. Автобусите подминават Ахелой, стигат до кръгово движение, което се намира между Каблешково и Ахелой. Според хората това удължава пътя до домовете им с цели 8 километра. От Агенция \"Пътна инфраструктура\" обаче обещаха, че до месец ще има нов път до Ахелой. Работите по него щели да започнат още следващата седмица.", "date": "2018.06.19", "title": "Ахелойци излязоха на протест - нов път блокирал достъпа до града им"}
{"url": "https://www.faktor.bg/bg/articles/malkite-targovtsi-na-goriva-styagat-protesti-sreshtu-monopola-na-golemite", "text": "Малките и средни търговци на горива излизат на масови протести на жълтите павета и блокиране на републиканските пътища и гранични пунктове. Поводът е лобистки законопроект за горивата, който ще доведе до масови фалитии ще повиши цените за крайния потребител. Решенето е взето във Велико Търново по време на среща на Сдружението на малките и средни търговци на горива в Северна България, съобщи председателят му Николай Николов, цитиран от Флагман.бг. По думите му предложените промени в закона ще засегнат между 300 и 400 фирми в цялата страна.  Първата репетиция за подготвяния национален протест е била в Бургас в понеделник. Повече от 150 камиони и леки коли са блокирали движението по основната пътна артерия на Бургас, свързваща морския град с Южното и Северното Черноморие, предадоха местни медии. \"Законът е прокаран от Валентин Златев (шеф на \"Лукойл България\" и на Българската газова и петролна асоциация – бел. ред.), който се опитва да създаде монопол, ще убие конкуренцията и ще доведе на повишаване цената а горивата“, заяви организаторът на протеста в Бургас Роси Бъчварова. Според вносителите на законопроекта обаче с новите правила ще се намали делът на сивия сектор, който заема близо 30% от пазара на горива. Търговците на горива очакват да бъдат подкрепени за националния протест и от Съюза на превозвачите, както и от граждани. Миналата седмица жители на Гоце Делчев протестираха срещу високите цени и монопола, според тях, в продажбата на горива в града. Те посочиха, че цените в Гоце Делчев са средно с между 10 и 20 ст. за литър по-високи спрямо съседни общини. Законопроект за административното регулиране на икономически дейности, свързани с нефт и продукти от нефтен произход беше внесен в парламента от всички политически сили и мина на първо четене. Според един от вносителите му Емил Димитров – Ревизоро от \"Обединени патриоти\" целта на законопроекта е засилване на контрола върху пазара на горива. Според дребните търговци на горива, истинската цел е да бъдат изхвърлени от пазара и да бъде ограничена конкуренцията. Със законопроекта се затягат сериозно правилата за търговия с горива и петролни продукти като се въвежда регистрационен режим за фирмите, изисквания за банкови гаранции и солиден капитал на дружествата, които оперират на този пазар. Премахват се и т.нар. мобилни бензиностанции. \"Настояваме за промени в този законопроект. Например изискването за уставен капитал в размер на 3 млн. лв. за фирмата, което няма абсолютно никакво отношение по събираемостта и вземанията от държавата към евентуалните бъдещи нарушители на закона. Това е една бариера за малките и средни фирми, които не могат да си увеличат капитала в предвидения размер“, заяви Николай Николов. Той посочи, че са против сивата икономика, но този законопроект реално няма да реши проблемите в сектора. \"Новите условия, които ни поставят с този законопроект са непосилни за всички нормално работещи търговци, които нямат нищо общо със сивата икономика и контрабандата. Сивата икономика и контрабандата са направили достатъчно пари, за да не ги притеснява този закон. А той се прави със крита цел – да се намали броят на търговците с горива\", каза Георги Георгиев от Асоциацията на търговците на горива в Бургас. От сдружението прогнозират, че приемането на законопроекта ще доведе до 10 % скок в цената на гориватаза граждзаните. Причината за това ще е монополът, който застрашава сектора, смятат от Сдружението на малките и средните търговци на горива. Собствениците на малки бензиностанции се заканиха, че ще сигнализират за проблема не само българския парламент, но и всички европейски институции. Причината е, че според тях този законопроект нарушава директивите за пазарна икономика и конкуренция, и не дава равнопоставеност и възможност за стартиране на бизнес от млади хора в тази сфера. Те настояват още законодателните промени да бъдат подготвени от Министерски съвет, а не от Българската петролна и газова асоциация, чийто председател е Валентин Златев.", "date": "2018.06.19", "title": "Малките търговци на горива стягат протести срещу готвения монопол"}
{"url": "https://www.faktor.bg/bg/articles/prokuraturata-reshi-zadachata-za-kakvo-e-bil-podkupat-za-mladiya-kmet-ot-karlovsko", "text": "Районна прокуратура – Карлово пусна прессъобщение, в което обясни как и защо е бил задържан най-младия кмет в общината – 24-годишният Тодор Танковски. Потвърди се информацията, че подкупът, с който е хванат кметът на село Войнягово е в размер от 150 лева, а той бил връчен, за да прикрие незаконен добив на инертни материали. Районна прокуратура - Карлово наблюдава досъдебното производство срещу кмета на село Войнягово за лично укривателство с цел имотна облага. Досъдебното производството е било образувано на 18 юни 2018 г. с разпит на свидетел, който е заявил, че лицето с инициали Т.Т. поискал сума в размер на 150 лева, за да спомогне на лице, което е разследвано за друго престъпление по чл.240а от Наказателния кодекс, да бъде осуетено спрямо него наказателно преследване – за незаконен добив на инертни материали от коритото на река Стряма, в землището на село Войнягово, общ. Карлово, съобщиха от пресслужбата на Апелативна прокуратура - Пловдив. До момента е установено, че на 18 юни 2018 г., в гр. Карлово, между Т.Т. и горепосоченото лице е била уговорена среща на паркинг в централната част на града, като на Т.Т. била предадена поисканата сума. Предвид неотложността на случая, при стриктно спазване на процесуалните изисквания, непосредствено след предаване на сумата, управляваният от Т. Т. автомобил бил спрян за проверка и при извършеното претърсване била намерена сума в размер на 150 лв., в купюри от 20 и 10 лева, за които той заявил, че сумите са за нуждите на кметство Войнягово. Иззет е и мобилния телефон на Т.Т. , от който се е водела комуникацията между лицата. В момента се провеждат активни процесуално-следствени действия под ръководството на Районна прокуратура - Карлово. Т.Т. е бил задържан за срок от 24 часа. Днес предстои повдигане на обвинение и преценка относно наличие основанията за задържането му . За престъплението по чл.294 ал.2 от Наказателния кодекс се предвижда наказание „лишаване от свобода“ до 5 години.", "date": "2018.06.19", "title": "Прокуратурата разнищи задачата - за какво е бил подкупът за младия кмет от Карловско"}
{"url": "https://www.faktor.bg/bg/articles/opravdaha-chetirimata-obvinyaemi-po-deloto-za-vzriva-v-zavod-midzhur-pri-koyto-zaginaha-15-dushi", "text": "Видинският окръжен съд оправда четиримата обвиняеми по делото за взрива в завод \"Миджур\" в Горни Лом през 2014 година, при който загинаха 15 души. Обвиняемите Ивелина Бахчеванова, секретар на междуведомствената комисия към Министерство на икономиката, Божидар Василев, бивш началник на отдел в Главна дирекция \"Охранителна полиция\", Палма Иванова, отговаряща за безопасността на труда в завод \"Миждур\", и собственикът Валери Митков бяха оправдани по всички повдигнати обвинения, предаде БТА.         Присъдата ще протестираме, като очаквах по някои от обвиненията да има осъдителна присъди, но има и втора инстанция, каза след делото прокурор Мирослав Костов. Част от процедурите нямаха обвинения във връзка с взрива и със загиналите хора, а по делото още в досъдебното производство не е изяснена причината за взрива, каза адвокат Стефанова, защитник на обвиняемия Валери Митков.        Собственикът на завод \"Миджур\" и обвиняем по делото Валери Митков обяви, че според него причина за взрива е външна намеса, тъй като няма други доказателства, че взривът е станал по друг начин. На 1 октомври 2014 г. при утилизация на противопехотни мини и последвал взрив в завод \"Миджур\" в с.Горни Лом загинаха 15 души - 13 мъже и две жени, сред които и сина на собственика на завода. При взрива пострадаха и 2 жени, които бяха настанени в болница без опасност за живота.       Завод \"Миджур\" през 2014 г. е собственост на фирма \"Видекс\" АД и е за производство на взривни вещества за граждански цели и утилизация на боеприпаси. Делото, което се проведе при закрити врати е от 180 тома, като по него бяха разпитани близо 200 свидетели и 40 вещи лица. Като граждански ищци по делото са признати около 50 близки роднини. Съдията по делото Владимир Стоянов чете присъдата днес близо два часа.Решението на тричленния състав на Видински окръжен съд може да бъде обжалвано в 15-дневен срок пред Софийски апелативен съд.", "date": "2018.06.19", "title": "Оправдаха четиримата обвиняеми по делото за взрива в завод \"Миджур\", при който загинаха 15 души"}
{"url": "https://www.faktor.bg/bg/articles/sled-5-g-sadebna-borba-magdalena-tasheva-i-ataka-specheliha-sreshtu-helzinkskiya-komitet", "text": "Със свое решение № 7863/12.06.2018 Върховният административен съд постанови, че водещата на предаването „В окото на бурята“ по ТВ АЛФА Магдалена Ташева и ПП АТАКА, в качеството си на доставчик на телевизионна продукция, не са извършили дискриминация спрямо нахлуващите незаконно в България мигранти, представяни от медиите като сирийски бежанци, по нито един от визираните в закона признаци „народност, етническа принадлежност, гражданство, произход, религия, лично и обществено положение\". В края на 2013 г. Българският хелзинкски комитет подаде жалба в Комисията за защита от дискриминация срещу Ташева, ТВ АЛФА и ПП АТАКА от името на 8 лица от сирийски произход. Те претендират, че в три предавания „В окото на бурята“ от септември 2013 г. са изразени квалификации, които ги дискриминират. „Изказванията на Ташева не насаждат, не разпространяват, не насърчават и не оправдават омраза принципно към всички бежанци, сирийци, мюсюлмани. Затова не е налице основание за ограничаване на свободата на словото…. Изказванията касаят само онази група от чужденци, които участват във въоръжени неправителствени групировки във военния конфликт в Сирия, извършват жестокости и убийства, преминават незаконно държавни граници, включително границата на България и застрашават националната сигурност и тази на страните в Европейския съюз”, се подчертава в решението. ВАС отхвърля възможността за търсене на отговорност от Магдалена Ташева, ТВ АЛФА и ПП АТАКА и постановява, че жалбата на БХК остава без уважение. Така след 5 години борба за правото на изразяване, АТАКА спечели дело срещу Българския хелзинкски комитет. Решението на съда е окончателно.", "date": "2018.06.19", "title": "След 5 г. съдебна битка Магдалена Ташева и Атака спечелиха \"правото на свободно изразяване\""}
{"url": "https://www.faktor.bg/bg/articles/shte-razpitvat-boyko-borisov-po-deloto-na-petar-moskov-za-turskite-vaksini", "text": "Специализираният наказателен съд отхвърли искането на защитата на бившия здравен министър Петър Москов да бъде прекратено делото за бартера с турските ваксини, съобщи БНР. Защото, според съда, няма съществени процесуални  нарушения, които да пречат на Москов, заместника му Адам Персенски и другите трима подсъдими в процеса да разберат в какво са обвинени, за да могат пълноценно да реализират защита си. Според съдебния състав от обвинителния акт става ясно както какви точно финансови щети е понесло Здравното министерство от бартера с ваксините, така и какви са нематериалните щети. А те, според съдебния състав, са свързани с разколебаното доверие към здравното министерство и към имунизационния календар. Нещо, с което, след като чу определението, бившият здравен министър Петър Москов категорично не се съгласи и обеща да го опровергае със статистика. Въпреки че подсъдимите имат право да обжалват отказа на Специализирания наказателен съд да прекрати  делото, това най-вероятно няма да се случи. Самият Москов заяви, че иска делото да започне час по-скоро, за да може по-бързо, по думите му, да стане ясно, че престъпление няма. На следващото заседание (12 септември), ще стане ясно дали процесът ще се гледа по съкратената процедура. Адвокатът на Петър Москов иска да не се разпитват близо 3/4 от свидетелите. Адвокат Менко Менков обаче държи на разпита в съдебната зала на министрите от кабинета „Борисов“ 2, които даваха показания в началото на досъдебното производство, и задължително на разпита на настоящия премиер Бойко Борисов.", "date": "2018.06.19", "title": "Ще разпитват Бойко Борисов по делото на Петър Москов за турските ваксини"}
{"url": "https://www.faktor.bg/bg/articles/sled-stolichniya-potop-vchera-22-svetofara-udareni-ot-malnii", "text": "Равносметката от мощната буря, която удави столицата в час пик. Метростанции бяха наводнени, но движението на влаковете не спря. Щети има в 900 сгради, 22 са светофарите, поразени от мълнии. Снощи в града паднаха около 50 литра на квадратен метър, обяви столичният кмет Йорданка Фандъкова. Водата буквално се изля по стълбите на подземната железница. Високото напрежение, което захранва влаковете варира между 750 и 1000 волта. „Когато водата влезе при нас гравитачно се оттича и с помпи се изхвърля, навсякъде има помпи, опасността е когато много голямо количество влезе наведнъж и нивото отиде близо до захранващата контактна релса и да се получи късо съединение, но това за 20 години експлоатация на метрото не се е случвало”, обясни Валентин Тодоров, зам.-началник \"Експлоатация\" на софийското метро. На станция „Сердика” водата проби през тавана. Заради археологическите разкопки над метрото, които са непокрити. Проверките са установили 300 запушени шахти. „Показателно, за това дали едни шахти са запушени или почистени, е това колко бързо се оттича водата, при порой като вчерашния не можем да очакваме, че в момента на порой шахтите ще поемат цялата вода”, посочи Фандъкова. Като потвърждение малко преди премиерата на \"Семеен съвет\" в Театър 199 шахтите на канализацията започват да връщат вода и салонът, който е под земята, е залят. „Когато водата започна да изпълва коридора, фоайето, залата, предупредихме хората и стана ясно че премиера няма да има и целият екип остана за отводняването, което приключи след полунощ”, коментира директорът на театъра Ани Монова.", "date": "2018.06.19", "title": "След мощната буря в София вчера: Мълнии са ударили 22 светофара"}
{"url": "https://www.faktor.bg/bg/articles/kola-izchezna-misteriozno-sled-katastrofa-v-sofiya", "text": "Кола изчезна мистериозно след катастрофа в София, предade bTV. Това се случило минути след опит на полицаи да тестват шофьора за алкохол и дрога. Двете коли се сблъскват тази неделя в 18.10 ч. при тунела под Лъвов мост. След катастрофата пристига полиция и малко след това една от колите изчезва мистериозно. Шофьорът, който е ударен от другия автомобил отзад в наводнен от дъжда участък в тунела, проговори, но пожела да остане анонимен. „В момента, в който разбрах, че съм ударен, отидох при тях, защото е инстинкт, няма значение кой какво е направил, и им казах: \"Добре ли сте?\".  Това бяха видимо неадекватни хора вследствие на някакви неща, на наркотици и т.н. Те дори с полицая не можеха да се разберат”, разказа потърпевшият. Водачите отказват тест с дрегер на първите пристигнали на мястото полицаи. „Взеха само нашите документи, техните не. Той си знае защо. Застана на прозореца и си говориха 5-6 минути само тримата... дойдоха пътните помощи и на двамата, и полицаят ни каза да качим колите, да освободим движението”, допълни шофьорът. Минути след тези команди виновният шофьор изчезва с Пътна помощ. Идва нов полицейски екип, който установява липсата. И така, в протокола на КАТ е вписана само останалата на място кола. Шофьорът на Пътна помощ разказа, че полицаи и пожарникари са го накарали бързо да натовари колата. „Никой нищо не прави и по едно време едно момче ми каза: \"Давай да тръгваме\". И аз му казвам –ама, тук ми казаха да чакаме, полицаите. Не, не, не, ние сме се оправили, давай да тръгваме”, обясни служителят на \"Пътна помощ\" Александър Туцов. Според бТВ колата е собственост на мъж от София – Георги Кирков. Репортаж показва как набират телефона, от който е извикана Пътна помощ за нея. Собственикът твърди, че не е шофирал колата и не знае, че е катастрофирала в неделя. Просто са го помолили и е бил свидетел на пътя. Вече трети ден колата престоява на паркинга на Националния стадион. От столичния КАТ обясниха, че са установили кой е избягалият водач, пратили са призовка и ще го накажат. На адреса му се оказа, че никой не го е виждал там от месеци. Все още детайлите по случая се изясняват. Тепърва ще се разбере и дали шофьорът на изчезналата кола ще получи наказание.", "date": "2018.06.19", "title": "Кола изчезна мистериозно след катастрофа в София"}
{"url": "https://www.faktor.bg/bg/articles/bsp-s-nova-populistka-hvatka-parlamentat-da-ne-pochiva-prez-avgust", "text": "БСП внася предложение парламентът да не почива през август, докато не приеме промените, свързани с решаването на проблемите на децата с увреждания. Това обяви ръководството на партията след редовното си заседание. Социалистите искат промените да се внесат до края на юли и да се гледат и гласуват през август. От БСП внасят вота на недоверие утре, съобщи още Корнелия Нинова. Соцлидерката обяви и друга червена инициатива - иска изслушване на премиера Бойко Борисов в Народното събрание за това какво ще предприеме българското правителство, ако ЕС реши да приеме предложението на Германия и други европейски страни мигрантите да се връщат в първата страна от ЕС, чиято граница са пресекли.", "date": "2018.06.19", "title": "БСП с нова популистка хватка: Парламентът да не почива през август"}
{"url": "https://www.faktor.bg/bg/articles/valentin-radev-uchastva-v-sreshta-na-ministrite-na-vatreshnite-raboti-na-stranite-ot-zapadnite-balkani", "text": "Министър Валентин Радев участва в среща на министрите на вътрешните работи на страните от Западните Балкани, съобщи пресцентърът на МВР.      Срещата се провежда в Брюксел и е организирана от  Европейската комисия. В нея участват министрите на вътрешните работи на страните от Западните Балкани и министърът на вътрешните работи на бъдещото австрийско председателство.      В дневния ред са включени преглед на актуалната миграционна ситуация в региона, изпълнението на Плана за действие на Стратегията на Западните Балкани. Ще бъдат отчетени и ангажиментите в областта на  визовата либерализация. Една от целите на срещата е подготовка  на срещата на министрите на вътрешните работи  ЕС - Западни  Балкани през октомври 2018 г. Българското председателство ще ползва формата като добра възможност за дискусия на конкретни действия за засилване на сътрудничеството със Западните Балкани в областта на вътрешната сигурност в процеса на европейската им интеграция.", "date": "2018.06.19", "title": "Валентин Радев участва в среща на министрите на вътрешните работи на страните от Западните Балкани"}
{"url": "https://www.faktor.bg/bg/articles/es-pogna-italiya-zaradi-izkazvaneto-che-shte-goni-romi-chuzhdentsi", "text": "Европейската комисия днес сдържано припомни, че общностното право изключва възможността от преследване на чужденци на етническа основа. Говорител на комисията взе отношение по изявленията на италианския вътрешен министър Матео Салвини, който се зарече да прогони ромите чужденци, настанили се в Италия.  \"Не изключвам да разговаряме с италианските власти по този въпрос\", добави говорителят.  \"Италианското правителство готви много неприятна изненада за ромите в страната\", каза пък Салвини в телевизионно интервю. Той обясни, че че предстои ромите в Италия да бъдат преброени и чужденците сред тях да бъдат пропъдени. Салвини отрече да има намерение ромите да бъдат картотекирани и да бъдат сваляни пръстовите им отпечатъци.", "date": "2018.06.19", "title": "Еврокомисията погна Италия заради изказването, че ще гони роми-чужденци"}
{"url": "https://www.faktor.bg/bg/articles/tsvetanov-1-26", "text": "На сегашното управление на страната и на управлението в Сандански реална алтернатива няма. Опонентите ни се опитват да провокират напрежение по всевъзможен начин и не предлагат алтернативни политики в отговор на успешното управление на ГЕРБ. Това заяви в Сандански зам.-председателят на ГЕРБ и председател на ПГ на партията Цветан Цветанов. Там той се срещна с кмета на града Кирил Котев и с актива на ГЕРБ-Сандански. Събитието се проведе в заседателната зала на Община Сандански, като в него участваха и областният координатор на ГЕРБ-Благоевград Даниела Савеклиева и депутатите Александър Мацурев и д-р Емил Тончев. По време на срещата Цветан Цветанов отбеляза, че оценката на обществеността за работата на кметовете на ГЕРБ е висока. Той  коментира, че община Сандански има стратегическо местоположение, като подчерта, че правителството работи активно по доизграждането на АМ „Струма“, която минава и през Сандански. „С предсрочното пускане на лота до Сандански ще подобрим условията за бизнеса и туризма, ще намалим вредните емисии, както и броя на пътнотранспортните произшествия”, каза Цветанов. Според  председателя на ПГ на ГЕРБ подписването на споразумението между Македония и Гърция дава сигурност за община Сандански. По думите му в момента е много актуален въпросът за бюджета на ЕС за следващия програмен период. „България се очертава да бъде една от трите страни-членки, които ще получат повече средства в новия програмен период – около 2 млрд. лв.”, обясни Цветанов. Кметът на Сандански и общински ръководител на ГЕРБ Кирил Котев съобщи, че  благодарение на съдействието и подкрепата на правителството след месец ще стартира строителството на нова многофункционална спортна зала. „Това бе наш предизборен ангажимент и съм радостен, че ще го изпълним“, сподели Котев. По време на срещата в Сандански бе обявено и новото ръководство на партията с ръководител Кирил Котев и организационен секретар Петър Додушев.", "date": "2018.06.19", "title": "Цветанов в Сандански: Няма реална алтернатива на сегашното управление на страната"}
{"url": "https://www.faktor.bg/bg/articles/darik-bivshiyat-predsedatel-na-rayonen-sad-svilengrad-elena-todorova-zagina-kolata-padna-ot-most", "text": "Бившият председател на Районен съд - Свиленград Елена Тодорова загина на място в катастрофа тази сутрин, съобщава \"Дарик радио\". Инцидентът е станал край свиленградското село Младиново. Магистратката е шофирала лек автомобил \"Фолксваген\", загубила контрол над волана и колата ѝ паднала от мост. В момента на място е оперативна група, която прави оглед.  Елена Тодорова бе председател на Районен съд - Свиленград до 2016 г. Тя бе наказана от Висшия съдебен съвет заради забавени дела. Беше замесена и в журналистическо разследване и скандали, свързани с дисциплинарни нарушения и дори съмнения в прикриване на престъпления.", "date": "2018.06.19", "title": "Бившият председател на Районен съд - Свиленград Елена Тодорова загина, колата ѝ паднала от мост"}
{"url": "https://www.faktor.bg/bg/articles/novini/svyat/kim-chen-un-e-izpratil-pismo-do-ruskiya-prezident-vladimir-putin", "text": "Севернокорейският лидер Ким Чен-ун е изпратил писмо до руския президент Владимир Путин и в него той изразява желание да запази контактите на високо равнище с Русия. Това съобщи външнополитическият съветник в Кремъл Юрий Ушаков, предаде Ройтерс, цитирайки РИА Новости.     По-рано този месец говорителят на руското президентство Дмитрий Песков каза, че Русия е поканила Ким да направи посещение и че е възможно той да участва в икономическия форум през септември във Владивосток.     Миналия месец руският министър на външните работи Сергей Лавров посети Северна Корея.     Ушаков допълни, че засега няма конкретни договорки за среща между Путин и Ким, предаде ТАСС. Ушаков каза това в отговор на журналистически въпрос дали в писмото до руския президент от името на Ким, което му е било предадено на 14 юни от пристигналия тогава на посещение председател на Върховното народно събрание на КНДР Ким Йон-нам, е била потвърдена готовността на севернокорейския лидер да посети Русия. На срещата на 14 юни с Ким Йон-нам в Москва Путин потвърди поканата си към лидера на КНДР да осъществи визита в Русия.     Руското министерство на външните работи приветства решението на САЩ и Южна Корея да прекратят военните учения, предаде Интерфакс. Сеул и Вашингтон обявиха, че спират ежегодните учения \"Бранител на свободата\", насрочени за август.     Русия не обсъжда в Съвета за сигурност на ООН отмяна на санкциите срещу КНДР, заяви пред журналисти заместник-министърът на външните работи на Русия Игор Моргулов в кулоарите на Международния дискусионен клуб \"Валдай\". По думите му този въпрос следва да бъде повдигнат, ако се подобри обстановката на Корейския полуостров.", "date": "2018.06.19", "title": "Ким Чен-ун е изпратил писмо до руския президент Владимир Путин"}
{"url": "https://www.faktor.bg/bg/articles/svetovnoto-po-futbol-se-razmina-s-golyama-tragediya", "text": "Инцидент около Световното първенство по футбол. Двигател на самолета на отбора на Саудитска Арабия се подпали по време на полет. Футболистите снимали как от двигателя излизат пламъци. Въпреки това полетът приключил успешно. Отборът вече е настанен в хотела си и чака следващия мач. Компанията, която организирала чартъра от Санкт Петербург до Ростов на Дон, първо отрече да е имало пожар. По-късно коригираха позицията си и обявиха, че в самолета Еърбъс А-319 се е блъснала птица, което е довело до проблема с двигателя.", "date": "2018.06.19", "title": "Световното по футбол се размина с голяма трагедия"}
{"url": "https://www.faktor.bg/bg/articles/sasht-poseche-turtsiya-senatat-blokira-dostavkata-na-iztrebiteli-f-35-zaradi-zakupuvaneto-na-ruskata-protivoraketna-sistema-s-400", "text": "Сенатът на САЩ одобри закон, с който блокира доставката на изтребители F-35 за Турция, съобщи Fox News.  Решението беше взето по време на дебатите за бюджета на Пентагона през 2019 г. Министърът на отбраната на практика беше лишен от възможността да одобри доставката за Турция. Причината е решението на турските власти да закупят противоракетна система С-400 от Русия. Според САЩ системите са несъвместими с общата отбрана на НАТО и могат да станат източник на отбранителна информация за руската армия.  Турция иска да закупи от САЩ изтребители F-35. Общата стойност на сделката е $ 10 млрд. Турция е една от осемте страни, които участват в разработката на изтребителите от пето поколение. Очаква се през следващите дни от сената да бъде изготвен доклад за отношенията между двете страни. Турските власти искат изцяло да обновят своята авиация.", "date": "2018.06.19", "title": "САЩ посече Турция: Сенатът блокира доставката на изтребители F-35 заради решението на турците да купят руската противоракетна система С-400"}
{"url": "https://www.faktor.bg/bg/articles/obshtina-kavarna-e-sas-zaporirani-smetki-kmetitsata-otkazva-da-plashta-na-obshtina-balchik", "text": "Община Каварна е със запорирани сметки заради неизплатени дългове към община Балчик. Общата стойност на задълженията са за сумата от над 600 000 лева. Задълженията са натрупани заради неизплатени такси за ползването на претоварната станция за отпадъци в Балчик. Кметът на община Балчик Николай Ангелов заяви, че претенциите на Община Каварна са по отношение на неефективната работа по сепарирането на отпадъците в Балчик, които възлизат средно на едва 6% за миналата година: \"Вземете си платете 100-те процента, а за 5-те, 6-те процента рециклиране ще говорим по-късно, защото вие не плащате и 1 стотинка\". От своя страна кметът на Каварна Нина Ставрева отговори: \"Ние категорично отказваме да плащаме на Претоварна станция – Балчик за несвършена работа\".  Повече от година претоварната станция за отпадъци в Балчик не работи ефективно. Това стана ясно по време на заседание на Общото събрание на сдружението за регионалното управление на отпадъците в област Добрич. Въпреки това предложението за създаване на комисия, която да следи работата на станцията в Балчик, беше отхвърлено.  \"От началото на 2017 година количеството на сепариран отпадък в претоварната станция в Балчик е намаляло драстично. През месец май 2016 година са били сепарирани 885 тона, докато през същия месец 2017 година количеството сепариран отпадък е едва 83 тона. Има месеци, в които сепарацията е под 2%\", заяви кметът на община Каварна Нина Ставрева.", "date": "2018.06.19", "title": "Община Каварна е със запорирани сметки, кметицата отказва да плати 600 000 лева на община Балчик"}
{"url": "https://www.faktor.bg/bg/articles/moskva-se-prismya-na-parviya-ukrainski-prezident-za-dumite-mu-rusiya-shte-ni-varne-krim", "text": "Русия ще върне Крим, заяви първият президент на Украйна Леонид Кравчук, цитиран от газета.ру. Политикът, който бе начело на бившата съветска република от обявяването на нейната независимост от Москва през 1991 г. до оставката си три години по-късно, даде интервю пред издание в Киев. \"Федералният руски бюджет налива огромни средства в отнетия от нас през март 2014 г. черноморски полуостров. Парите обаче отиват в бездънна яма и не дават резултат\", каза той. \"Освен това санкциите на Европейския съюз, САЩ и други страни, наложени на Русия, ще принудят Москва да се откаже от Крим. Аз не мога да гадая кога ще стане това, но рано или късно Русия ще ни върне завзетата земя\", посочи още първият държавен глава на Украйна. \"Думите на господин Кравчук мога да ги определя или като небивалици, или като виц\", коментира изявата на бившия украински президент председателят на руската федерална комисия за връзки с медиите Алексей Пушков, цитиран от news.rambler.ru От ръководството на т.нар. Кримска република, обявена за част от Руската федерация, също отговориха на изявата на бившия украински лидер. \"Леонид Кравчук бълнува и от подобни изказвания ме напушва смях\", каза заместник-председателят на парламентарната комисия по етнически въпроси Юрий Гемпел.", "date": "2018.06.19", "title": "Москва се присмя на първия украински президент за думите му: \"Русия ще ни върне Крим!\""}
{"url": "https://www.faktor.bg/bg/articles/obshtestvo/zakon-i-red/mvr-pribirat-knizhkite-na-mladite-shofyori-ako-ne-sa-preminali-kurs-po-ekstremno-shofirane", "text": "Шофьорските книжки на младите водачи ще бъдат прибирани, ако те не са преминали курс по „екстремно шофиране“. Такава мярка предвиждат от МВР, за да намалят катастрофите по пътищата, особено тези с младите водачи, става ясно от доклад на вътрешния министър Валентин Радев до Министерски съвет. В него се посочва, че тепърва ще се обсъжда тази мярка, която е заимствана от Австрия. Там за срок от 3 до 9 месеца след получаване на свидетелство за правоуправление водачът трябва да изкара въпросния курс. Той включва шофиране на лед, мокра настилка, силен дъжд и т.н. Ако обаче той си спести обучението, то тогава книжката му автоматично ще става невалидна. Смята се, че младите водачи са изключително рискови заради слабата си подготовка. Данните сочат, че като участници в движението на възраст от 18 до 24 години са загинали 60 души и са били ранени 1170 младежи и девойки. От тях като водачи смъртта си са намерили 26 човека, а ранените са били 593. Пътниците, които са пострадали заради невниманието им, пък са стряскащата бройка от 33 514 души, а пешеходците 5107. \"Тези и други положителни практики, прилагани в европейските страни, предопределят и по-високите знания и умения на техните водачи, което дава отражение и върху честотата на тежките катастрофи допускани от новите шофьори. За ограничаване на броя на тежките инциденти, допускани от новите водачи, в нашата страна би следвало да се предприемат мерки за изменение в програмите за обучение продължителността и обхвата на обучение и проверката на знанията и уменията“, посочва вътрешният министър. В доклада се настоява да се заимства опит и от Франция, където младежите започват да шофират при изключително строги условия още от 15-годишна възраст. Така те придобиват практически умения много по-рано от българските си колеги. От силовото ведомство искат и създаване на система за регистрация на тежките пътнотранспортни произшествия, допуснати от нови водачи. Така ще се види къде са грешките по време на обучението.", "date": "2018.06.19", "title": "МВР: Прибират книжките на младите шофьори, ако не са преминали курс по \"екстремно шофиране\""}
{"url": "https://www.faktor.bg/bg/articles/obshtestvo/zakon-i-red/arestuvaniyat-v-gradskiya-transport-patnik-e-kriminalno-proyaven", "text": "Агресивният пътник, който беше задържан от патрул на МВР, а видеоклипове с него заляха социалните мрежи, е пътувал без билет в трамвай 8. Това уточниха в сутрешния блок на Нова телевизия от Центъра за градска мобилност. Пътникът е отказал да заплати глобата, държал се е агресивно – псувал е контрольорите. Те извикали полицейски екип, а пътникът се е държал агерсивно и с полицаите и е бил арестуван, добавиха от ЦГМ. От Центъра посочиха, че подобни случаи, при които има агресия от страна на пътниците към служителите на градския транспорт, зачестяват. Арестуваният пътник е 37-годишен, криминално проявен. Арестуван е, защото при проверката е отказал да предоставки личните си документи. По случая е образувано досъдебно производство за дребно хулиганство, уточниха от МВР.", "date": "2018.06.19", "title": "Арестуваният в градския транспорт пътник е криминално проявен"}
{"url": "https://www.faktor.bg/bg/articles/obshtestvo/zakon-i-red/spetssadat-reshava-dali-shte-prekrati-deloto-sreshtu-petar-moskov-za-vaksinite", "text": "Специализираният наказателен съд трябва да реши дали ще прекрати делото за ваксините срещу бившия здравен министър Петър Москов и неговия заместник Адам Персенски или процесът ще тръгне по същество. Москов е обвинен в три престъпления - сключване на неизгодна сделка, неизпълнение на служебни задължения и безстопанственост. Според прокуратурата ексминистърът е наруши закона, като е приел дарение от министерството на здравеопазването на Турция. Нанесените вреди са за над 325 милиона лева. На последното заседание съдът прие граждански искове на обща стойност близо милион лева срещу Москов. Според защитата делото трябва да се върне на прокуратурата заради множество нарушения в обвинителния акт.", "date": "2018.06.19", "title": "Спецсъдът решава дали ще прекрати делото срещу Петър Москов за ваксините"}
{"url": "https://www.faktor.bg/bg/articles/tomislav-donchev-debatat-za-kohezionnata-politika-e-debat-za-badeshteto-na-evropa", "text": "Дебатът за кохезионната политика е дебат за бъдещето на Европа. Това обяви  вицепремиерът Томислав Дончев пред участниците в пленарната среща на Конференцията на комисиите по европейските въпроси на парламентите на Европейския съюз в София. Форумът е заключителното събитие от Парламентарното измерение на Българското председателство на Съвета на ЕС, съобщиха от пресцентъра на НС. „Всички съмнения, колебания, които имаме по отношение на кохезионната политика са де факто съмнения, колебания в съюза ни като такъв”, подчерта вицепремиерът. По думите му няма друг инструмент, който инвестира в Европа като съюз, няма друг индикатор колко вярваме в Европа, колко сериозно гледаме на нея. „Нашият съюз преживява една криза на идентичността”, смята Томислав Дончев. „Всички проблеми имат един лек – всеобщо консенсусно убеждение какъв съюз ни е необходим – колко силен, колко регулиращ нещата навътре, колко амбициозен навън отвъд географските си граници”, посочи той. „Политика, която не е разбираема от гражданите, няма как да бъде автентично подкрепена”, каза Дончев. Според него опростяването на правилата не е административен каприз, това е въпрос на достъп и подкрепа от страна на гражданите, на всички, които кандидатстват по финансови инструменти на държавите членки. „Разходването на средства трябва да бъде обвързано с реформи”, каза още той. Директорът за бюджета, комуникациите и общите въпроси в Главна дирекция „Регионална политика“ на Европейската комисия Дана Спинант също подчерта, че кохезионната политика е неразривно свързана с бъдещето на ЕС. Тя посочи, че Европейската комисия е направила предложение за балансирана и структурирана политика за сближаване, която следва да продължи да бъде политика за всички региони. „По-голяма част от финансирането по политиката на сближаване ще продължи да се заделя за най-малко развитите региони и регионите в преход”, заяви Дана Спинант. Тя уточни, че 86 % от средствата ще отидат в най-слабо развитите региони и регионите в преход. В България вече има региони в преход, което показва и напредък от присъединяването на страната към ЕС до момента, добави директорът за бюджета, комуникациите и общите въпроси в Главна дирекция „Регионална политика“. Европейската комисия предлага политика, която е по-добре синхронизирана с политическите приоритети на ЕС, отбеляза Дана Спинант. Целите, за които ще изразходим средствата, са по-малко, но по- ясни – искаме да постигнем по-интелигентна Европа, по-зелена и по-екологично чиста Европа, по-свързана и сигурна Европа, Европа – по-близо до гражданите, подчерта тя. Предложената политика е по-гъвкава, предвижда се по нея да има междинен преглед, за да може при необходимост да се адаптира изборът на инвестиции, уточни Дана Спинант. „Ще има по-голяма гъвкавост за прехвърляне на средства от един фонд към друг и по-опростена процедура за прилагане на политиката на сближаване. Съкратени са с 50 % правилата, опростяване е предвидено и за управляващите органи, и за бенефициентите, подчерта тя и уточни, че се предлага по-голяма отговорност на национално равнище. Ще разчитаме на по-голям процент на национално съфинансиране”, добави Дана Спинант. Директорът за бюджета, комуникациите и общите въпроси в Главна дирекция „Регионална политика“ на Европейската комисия подчерта, че трябва да се положат усилия за постигане на съгласие по предложенията на ЕК преди изборите за Европейски парламент (ЕП) през следващата година. В противен случай ще има много голямо закъснение в прилагането на програмите и пропуснати ползи за регионите и гражданите, заяви тя. Председателят на Комисията по регионално развитие (REGI) в Европейския парламент Искра Михайлова посочи, че за ЕП и за комисията по регионално развитие проблемите на бъдещата кохезионна политика са проблеми не само на днешния ден. Тя подчерта, че ЕП вече година и половина работи, подготвяйки позицията си за предложенията на ЕК и преди представянето на предложението за нова финансова рамка, ЕП е гласувал резолюции по два доклада – за бъдещата финансова рамка и за собствените ресурси и приходи на ЕС. „Предложението на ЕК е много близко до очакванията и изискванията на ЕП и на комисията по регионално развитие”, заяви Искра Михайлова. „Ние настоявахме за по-гъвкав бюджет и го получихме, настоявахме за ориентирана към очакванията на гражданите кохезионна политика”, посочи тя. По думите ѝ фокусирането върху 5 приоритета, вместо досегашните 11, ще облекчи изучаването им. „Тези приоритети са свързани с очакванията на европейските граждани, те са близки до дневния ред на Европа и позволяват бъдещата политика на сближаване да бъде достатъчно ефективна и да дава европейска добавена стойност, която да позволи ясно разграничаване на постигнатото чрез подкрепата на ЕС”, подчерта Искра Михайлова. От Европейския фонд за регионално развитие подчертаха, че кохезионната политика е най-важният финансов инструмент, с който разполага ЕС за стимулиране на регионалната икономика. Тя е най-прекият начин, по който ЕС може да окаже положително въздействие върху живота на своите жители. Европейският фонд за регионално развитие разгледа предложението, направено от ЕК за кохезионната политика, и му даде висока оценка, защото са положени усилия политиката да бъде по-гъвкава, по-опростена и целите да бъдат по-ясни. Националните парламенти на страните от ЕС са тези, които могат да гарантират, че силната позиция на градовете и регионите в бъдеще ще бъде запазена, подчертаха от Европейския фонд за регионално развитие.", "date": "2018.06.19", "title": "Томислав Дончев: Дебатът за кохезионната политика е дебат за бъдещето на Европа"}
{"url": "https://www.faktor.bg/bg/articles/die-sueddeutsche-zeitung-bez-znachenie-kakvi-sa-fantaziite-na-zyoder-i-negoviya-hss-merkel-nikoga-nyama-da-im-pozvoli-te-da-izbuyat", "text": "Отношенията между „сестринските“ ХДС и ХСС са отровени. Лидерът на християндемократите Ангела Меркел има право: канцлерът и вътрешният министър на Германия трябва да умеят да разговарят помежду си, но за съжалние както тя, така и Хорст Зеехофер засега показват единствено колко далеч един от друг са в позициите си, коментират в редакцията на Die Sueddeutsche Zeitung, най-тиражираният вестник в страната, пише \"Фокус\". Меркел и Зеехофер се отдалечават от отговорното управление на Германия. Не е изключено в крайна сметка да се наложи и двамата да направят отстъпки.Това със сигурност няма да сложи край на конфликта между ХДС и баварския премиер Маркус Зьодер. Неговите последни драматични, антиевропейски вопли са в остро противоречие на проевропейските корени на християндемократите. Те не са настроение, те се наложиха като доктрина след края на Втората световна война. Без значение какви са фантазиите на Зьодер и неговия ХСС, Меркел никога няма да им позволи те да избуят, категорични са в редакцията на вестника.", "date": "2018.06.19", "title": "Die Sueddeutsche Zeitung: Без значение какви са фантазиите на Зьодер и неговия ХСС, Меркел никога няма да им позволи те да избуят"}
{"url": "https://www.faktor.bg/bg/articles/senatat-na-sasht-odobri-byudzhet-za-otbranata-na-stoynost-716-miliarda-dolara", "text": "Сенатът на САЩ одобри бюджет за отбраната на стойност 716 милиарда долара, предаде БТА. Така горната камара на Конгреса подкрепи призива на президента Доналд Тръмп за по-силна армия, но създаде и възможност за сблъсък с Белия дом заради китайската телекомуникационна фирма Зет Ти И (ZTE Corp), както и за недоволство от Турция заради забраната за продажба на Ф-35, отбелязва Ройтерс. Сенатът на САЩ одобри законопроект за годишния бюджет за отбраната с 85 гласа „за“ при 10 „против“. Законът за отбранителните разходи включва 639 милиарда долара разходи за отбрана – за купуване на оръжия, кораби и самолети и за плащане на военнослужещите. 69 милиарда долара са предвидени за финансиране на военни мисии. Преди да влезе в сила, законът ще трябва да бъде съгласуван с вече приетия от Камарата на представителите вариант. Компромисната версия ще бъде изпратена при президента Тръмп за подпис. Обикновено този законопроект се използва за прокарването на разпоредби по широка гама от политически въпроси, посочва Ройтерс. Тази година Сенатът включи поправка, която отменя споразумение, сключено от администрацията на Тръмп, с което се позволява на китайската компания Зет Ти И да поднови работа с доставчици от САЩ. Това е един от малкото случаи, при които Горната камара на Конгреса, мнозинство в която има Републиканската партия, се отклонява от политиката на Белия дом. Тази поправка обаче не е включена във версията на Камарата на представителите и може да не фигурира в окончателния текст на закона. Сенатът прие и текст, включващ забрана за продажба на новите многоцелени бойни самолети Ф-35 на Турция, докато президентът Тръмп не потвърди, че Турция не е заплаха за НАТО с покупките на руско въоръжение или задържането на американски граждани. Този пасаж бе включен заради задържането на американския пастор Андрю Брънсън и сделката за покупката на ракетно-зенитните комплекси С-400.", "date": "2018.06.19", "title": "Сенатът на САЩ одобри бюджет за отбраната за 716 милиарда долара"}
{"url": "https://www.faktor.bg/bg/articles/skochi-reytingat-na-tramp-sled-sreshtata-mu-s-kim", "text": "Рейтингът на одобрението работата на американския президент Доналд Тръмп се вдигна на 45%. Това сочат резултатите от допитване до общественото мнение на „Галъп“.  Показателят на одобрение на дейността на Тръмп се е покачил с 3% през последните две седмици, което според изданието „Хил“ е следствие от срещата в Сингапур на американския президент със севернокорейския лидер Ким Чен-ун.  Анкетата за пореден път показа голямата разлика в одобрението на Тръмп сред привържениците на Републиканската и Демократическата партии. В момента дейността на президента одобряват 90% от републиканците и едва 10% от демократите.  Като цяло Тръмп отстъпва по популярност на своите предшественици, които са заемали президентския пост от 1945 г. досега.  По данни на „Галъп“ средното ниво на одобрение на американските лидери до Тръмп е 53%.", "date": "2018.06.19", "title": "Скочи рейтингът на Тръмп след знаковата среща с Ким Чен-ун"}
{"url": "https://www.faktor.bg/bg/articles/migrantskata-politika-izmesti-reformite-v-evrozonata-v-dnevniya-red-na-berlin-i-parizh", "text": "На съвместно заседание на правителствата на Франция и Германия днес двете страни ще търсят сближаване на позициите си по редица въпроси от европейския дневен ред преди срещата на върха на ЕС в края на месеца. След постигнатия вчера временен компромис в германското правителство по миграционната политика акцентът в разговорите днес между Париж и Берлин е поставен върху правото на убежище и защитата на външните граници, предаде БНР.  В замъка Мезеберг край Берлин френският президент Еманюел Макрон и германският канцлер Ангела Меркел трябва да подготвят общата си позиция за бъдещето на еврозоната, която да представят на срещата на върха в Брюксел. Макрон настоява за укрепването на банковия съюз и създаването на бюджет на еврозоната, а канцлерът Ангела Меркел подкрепя тези предложения само частично.  Акцентът обаче е изместен и основна тема на разговорите край Берлин ще бъде миграционната политика. \"Този въпрос е предизвикателство за цяла Европа и затова ни трябва европейско решение. На карта е заложено единството на Европа\", обясни Меркел защо овладяването на бежанските потоци е най-важната тема за Европа в момента.  Германският канцлер се стреми към общи правила в ЕС, както стана ясно и снощи след разговорите ѝ с новия италиански премиер Джузепе Конте. Естествен съюзник на Германия в европейската политика е Франция. Очаква се Макрон да подкрепи Меркел в усилията ѝ. Срещу това френският президент обаче би искал да чуе по-категорично „да“ от Берлин за укрепването на еврозоната и на общите европейски действия във външната политика и отбраната.", "date": "2018.06.19", "title": "Мигрантската политика измести реформите в еврозоната в дневния ред на Меркел и Макрон"}
{"url": "https://www.faktor.bg/bg/articles/novini/balgariya/mariya-gabriel-prizova-za-poveche-zheni-v-sazdavaneto-na-novite-tehnologii-i-v-mediite", "text": "Еврокомисарят по цифровизацията Мария Габриел призова днес за по-широко участие на жените в създаването на новите технологии и в медиите. На среща, посветена на този въпрос, тя съобщи, че занапред ще отказва участие в събития, на които е единствената поканена жена. По нейните думи недостатъчното участие на жените в цифровата област води до забавяне на ръста на икономиката. Габриел настоя за привличането на повече момичета и млади жени към образование, свързано с новите технологии. Тя нарече „обществена несправедливост“ липсата на достатъчно жени в развитието на технологиите. Имаме морална отговорност да осигурим равенство, добави еврокомисарят. Габриел призова всички да имат свободата да придобиват цифрови умения. Необходимо е равенство на половете в достъпа до образование, посочи тя. Еврокомисарят съобщи, че занапред ще бъдат изготвяни годишни доклади за участието на жените в цифровизацията. Тя отбеляза, че само 22 на сто от ръководните постове в обществените медии в Европа днес са заети от жени. Габриел настоя за повече женско участие в медиите и посочи, че средствата за масова информация имат голяма роля за промяната на средата, в която се развива цифровизацията. Еврокомисарят съобщи, че предстои ЕС да започне да измерва женското участие в медиите.", "date": "2018.06.19", "title": "Мария Габриел призова за повече жени в създаването на новите технологии и в медиите"}
{"url": "https://www.faktor.bg/bg/articles/tsvetanov-kam-gerb-petrich-vie-ste-parvata-liniya-na-diplomaticheskata-i-obshtestvenata-komunikatsiya-s-makedoniya", "text": "Вече ясно очертаната европейска перспектива за Западните Балкани ще окаже положителен ефект върху трансграничното сътрудничество между Петрич и Македония. Вие сте първата линия на дипломатическата и обществената комуникация с Македония. С тези думи заместник-председателят на ГЕРБ и председател на ПГ на партията Цветан Цветанов се обърна към новото общинско ръководство и актива на ГЕРБ в Петрич по време на среща в партийния офис в града. На разговора присъстваха и областният координатор на ГЕРБ-Благоевград и народен представител Даниела Савеклиева и депутатите от ГЕРБ  Георги Динев, Александър Мацурев и д-р Емил Тончев. В рамките на срещата Цветанов отбеляза, че благодарение на стабилността в държавата и добрата събираемост на приходите, Министерският съвет е имал възможността да отпусне допълнителни средства за реализирането на важни проекти в общината. „Днес лично се уверих, че хората в Петрич оценяват високо работата на кмета Бръчков и променения облик на града”, сподели зам.-председателят на ГЕРБ.  По време на събитието бе коментирана и актуалната политическа ситуация в страната и подготовката на структурата в Петрич за предстоящите европейски и местни избори догодина.  Пред актива на ГЕРБ-Петрич бе обявено и решението на Изпълнителна комисия на ГЕРБ, което утвърждава новото общинско ръководство с ръководител Димитър Бръчков и секретар Георги Ангелски.  На свой ред Димитър Бръчков бе категоричен, че структурата на ГЕРБ в Петрич се намира в много добро състояние. „Продължаваме обиколките си из всичките над 50 населени места на общината, защото срещите с хората са най-важни“, ангажира се кметът Бръчков.", "date": "2018.06.19", "title": "Цветанов към ГЕРБ-Петрич: Вие сте първата линия на дипломатическата и обществената комуникация с Македония"}
{"url": "https://www.faktor.bg/bg/articles/sadii-desislava-ivancheva-i-bilyana-petrova-ne-sa-bili-s-beleznitsi-v-ramkite-na-samoto-sadebno-zasedanie", "text": "Гражданските права на арестуваната кметица на \"Младост\" Десислава Иванчева не са били нарушавани. Това става ясно от отговора на административния ръководител на АСНС Георги Ушев до председателя на Върховния касационен съд Лозан Панов, пише \"Правен свят\". Председателят на ВКС Лозан Панов изпрати писмо и поиска отговор, след като разбрал, че Иванчева и нейната заместничка били държани с белезници в съдебната зала.  В писмените си обяснения съдиите Галя Георгиева, Красимира Костова и Емилия Петкова заявяват, че Десислава Иванчева и Биляна Петрова не са били с белезници в рамките на самото съдебно заседание, а довеждането им от арестните помещения до съдебната зала, респективно отвеждането им, е било извършено при съблюдаване на изискванията на Закона за изпълнение на наказанията и задържането под стража, както и Правилата за условията и реда за осъществяване на конвойната дейност от служителите на Главна дирекция \"Охрана\", утвърдени със заповед на министъра на правосъдието. От отговора става ясно още, че Иванчева и Петрова са били с белезници, но първо това се налага, защото и двете са с мярка за неотклонение \"задържане под стража\" и второ – белезниците са свалени след влизането на съдебния състав в залата. \"Нямам никакво основание да се съмнявам в заявеното от тримата съдии, още повече, че след получаване на писмото Ви, проведох разговор със служителя на ГД \"Охрана\", който отговаря за конвоирането на задържаните лица в сградата на Специализирания наказателен съд, като той потвърди, че по време на съдебното заседание двете обвиняеми лица са били в съдебната зала без белезници, с възможност за свободно придвижване и боравене с документи, а при конвоирането им до съдебната зала и обратно в арестните помещения, са спазени стриктно изискванията на закона.Същото ми беше заявено и в разговор с пресаташето на съда, която е присъствала от началото до края на въпросното съдебно заседание\", пише председателят на АСНС Георги Ушев в отговора си до Лозан Панов. \"Моля, в случай, че разполагате с информация за конкретна медия, която в конкретна статия или конкретно предаване е твърдяла, че Десислава Иванчева и Биляна Петрова са били с поставени белезници на ръцете по време на провеждане на съдебното заседание по цитираното дело, да ми посочите имената на медиите, предаванията или статиите, за да бъдат взети конкретни мерки от ръководството на съда по изпълнение на Комуникационната стратегия на съдебната власт, одобрена и от Висшия съдебен съвет\", пишe още адмистративният ръководител на АСНС до председателя на ВКС.", "date": "2018.06.19", "title": "Съдии: Десислава Иванчева и Биляна Петрова не са били с белезници в рамките на самото съдебно заседание"}
{"url": "https://www.faktor.bg/bg/articles/dachich-polovin-milion-dolara-sa-dostatachni-za-da-ni-bade-organizirana-sreshta-s-donald-tramp", "text": "Не поставяме под съмнение въпроса дали трябва да се наеме някой да лобира за интересите на Сърбия в САЩ, заяви пред белградския вестник „Политика\" ръководителят на дипломацията на западната ни съседка Ивица Дачич, предава македонската информационна агенция „Макфакс“, цитирана от \"Фокус\". Дачич прецени, че половин милион долара биха били достатъчни, за да бъде организирана среща с президента на САЩ Доналд Тръмп. „Подобни договори се публикуват на сайта на американското правосъдно министерство, а цената обикновено е известна, от 50 хил. до 150 хил. долара за месец, в зависимост от целта\", коментира Дачич. Той добави, че лобирането в Сърбия се възприема негативно и се превръщат в инструменти на политически атаки, които пряко противоречат на националните интереси. По-рано „Политика\" публикува материал, в който твърдеше, че косовският президент Хашим Тачи е дал повече от половин милиона евро на фирма, която да договори среща с Тръмп. На държавния глава на Украйна Петро Порошенко услугата е струвала най-малко 400 хил. долара.", "date": "2018.06.19", "title": "Сърбия: Половин милион долара са достатъчни, за да ни бъде организирана среща с Доналд Тръмп"}
{"url": "https://www.faktor.bg/bg/articles/erdogan-s-revolyutsionen-priziv-da-zabiem-posledniya-piron-v-kovchega-na-stara-turtsiya", "text": "Всеки глас за управляващата Партия на справедливостта и развитието“ (ПСР) на изборите на 24 юни ще бъде „пирон в ковчега на старата Турция“, заяви президентът на страната Реджеп Тайип Ердоган на предизборен митинг в черноморския крайбрежен град Орду, предава подчертано опозиционното турско електронно издание Ahval. Медията коментира, че препратките към „новата“ и „старата“ Турция отдавна се използват в реториката на управляващата партия, която се представя като стъпка напред от „старата Турция“ на нестабилност и държавни преврати, пише \"Фокус\". Множеството успешни инфраструктурни проекти пък заемат централно място в нейния наратив. Ердоган посочи летището „Орду-Гиресун“, построено на изкуствен остров и открито през 2015 година, като пример за своята успешна политика и обеща да продължи развитието на района с изграждането на язовири, обяснява „Ахвал“. Държавният глава е продължил с няколко думи за още едно от основните си предизборни обещания, което, както обяснява електронното издание, предизвиква подигравки от опозицията: обещанието за изграждане на денонощни кафенета и библиотеки, в които ще се предлагат безплатни напитки и сладкиши. Ердоган е изтъкнал, че политиката му е била успешна и в Северна Сирия, където през март в хода на военната операция „Маслинова клонка“ са ликвидирани сирийските кюрдски Отряди за народна самоотбрана (ОНС) от северозападносирийския им анклав Африн и е сключена сделка със САЩ, според която групировката и нейните издънки трябва да се изтеглят от Манбидж до края на тази година. В Турция, припомня турската медия, ОНС се смята за терористична организация и сателит на Работническата партия на Кюрдистан (ПКК), групировка, която се опитва да постигне автономия на кюрдите в Турция чрез въоръжена борба от 1984 година насам. Докато отношенията на Анкара с традиционните й съюзници на Запад се развалиха през последния период на управлението на ПСР, коментира „Ахвал“, Ердоган с удоволствие подчертава, че споразумението със САЩ за военно присъствие на Турция в Манбидж е постигнато чрез дипломация. Турция се нуждае от „нова кръв“ и „ново име“, за да се движи напред, заяви в понеделник кандидатът на основната опозиционна партия в страната - Републиканската народна партия (РНП) (Кемалистката), Мухарем Индже на предизборен митинг в провинцията Кахраманмараш, пише електронното издание на турския вестник Hurryiet. „Ако аз стана президент, нашите деца ще получат добро образование... Ще подобрим индустрията въз основата на селското стопанство. Ще спасим нашите пасбища и селскостопански земи и ще предотвратим бездействието на нашите човешки ресурси. Ще използваме моретата много повече. Но уморен човек не може да се справи с това. Някой, който е управлявал страната 16 години, някой, който пое долара от 1,30 турски лири, а сега той е 4,60 турски лири, не може да направи това. Турция се нуждае от нова кръв, от ново име“, е заявил Инче. И допълнил: „Ако не можем да хванем големите промени, които се случват по света, ще останем бедни за още 100 години. Светът се променя и ние трябва да сме в крак с промените. Ердоган казва: \"Ще отгледам религиозно и отмъстително поколение.\" Имам възражение по този въпрос. Нямам възражения срещу религиозното възпитание, но това е работа на семейството.“  Ако той бъде избран за президент на предстоящите на 24 юни избори, Инче обеща, че ще направи религиозните курсове избирателни, които понастоящем са задължителни, освен за религиозните малцинства в страната. Ердоган на балотаж на президентския вот, прогнозират социолози „Например, ако консервативно семейство каже \"два часа религиозни курсове не са достатъчни за моето дете, искам те да посещават повече часове по ислямско право\", тогава ние ще им предложим избираем курс, в който те могат да учат дори повече. Но ако друг каже: \"Не искам часове по религия\", тогава няма да ги принуждаваме да ги посещават. Ще научим всички деца на чужди езици и математика. Ще свършим това заедно“, добави той. Инче обеща също „да свали значката си на РНП“ като президент и да прегърне всички от всяка част на обществото, като добави, че всички прослойки в турското общество ще бъдат представени в кабинета, който ще постигне „мир и помирение“ в страната.", "date": "2018.06.19", "title": "Ердоган с революционен призив: Да забием последния пирон в ковчега на стара Турция"}
{"url": "https://www.faktor.bg/bg/articles/kitayski-medii-kim-chen-um-s-iznenadvashta-vizita-v-pekin", "text": "Севернокорейският лидер Ким Чен-ун е пристигнал на двудневно посещение в Пекин, съобщават китайски медии, предаде CCTVNEWS. Това посещение последва историческата му среща с президента на САЩ в Сингапур миналата седмица, след която американецът изненадващо обяви, че ще прекрати общите американско-южнокорейски военни маневри. Според вестник японски медии Ким ще пътува до Пекин със самолет. Ако бъде потвърдено, това ще е третото посещение на Ким в Китай за три месеца. През март той направи в Пекин първата си визита в чужбина откакто дойде на власт през 2011 г., а през май посети град Далян в Североизточен Китай. ТАСС цитира телевизия NHK, че самолет Ил-76 на севернокорейската авиокомпания \"Еър Корьо\", в който може би е Ким Чен-ун, се е приземил в Пекин.", "date": "2018.06.19", "title": "Китайски медии: Ким Чен-ун с изненадваща визита в Пекин"}
{"url": "https://www.faktor.bg/bg/articles/gartsite-izplyuha-kamacheto-po-dobre-makedoniya-da-e-nash-priyatel-otkolkoto-chast-ot-velika-balgariya", "text": "Гърция иска да има на северната си граница приятел и партньор. Това заяви гръцкият външен министър Никос Коцияс.  Той открито признава, че това е по-добрият вариант, отколкото Македония да стане общност, доминирана от Турция, да се разпадне и да отвори пътя за Велика Албания или Велика България, предаде скопското електронно издание \"Фактор\", цитирано от \"Фокус\". Правителството в Атина е взело предвид всички възможни варианти за развитие на ситуацията и националните интереси на страната са защитени, каза още Коцияс по повод договора за новото име на Македония - Република Северна Македония.  Той уточни, че договорът ще влезе в сила едва след всички конституционни промени. Междувременно правителството на Македония осъди \"насилието, говора на омраза и призивите към насилие\" в страната. Във връзка с протестите против новото име кабинетът подчерта, че ще защити сигурността на гражданите и институциите и няма да позволи на изолирани групи да нарушават обществения ред с насилие и да създават атмосфера на страх и несигурност.", "date": "2018.06.19", "title": "Гръцко признание: По-добре Македония да е наш приятел, отколкото част от Велика България"}
{"url": "https://www.faktor.bg/bg/articles/novini/svyat/-osmanska-germaniya-ili-grupirovkata-koyato-deystva-po-zapovedi-na-turskite-tayni-sluzhbi", "text": "\"Османска Германия\" - тази групировка, за която се твърди, че действа по поръчение на турските тайни служби, от години създава проблеми в Германия. А сега очевидно протяга пипала и към съседна Швейцария, пише Дойче веле. Турско-националистическата групировка \"Османска Германия\" (\"Osmanen Germania\") вече протяга пипала и към Швейцария, съобщава швейцарският \"Нойе Цюрхер Цайтунг\" (НЦЦ), като посвещава на темата две обширни публикации. Досега \"Османците\" предизвикваха безпокойство основно в Германия, миналата година прокуратурата в Щутгарт повдигна обвинения срещу осем членове на групировката за различни тежки престъпления, включително опит за убийство, нанасяне на тежки телесни повреди, изнудване и принуда към проституция. На много други места в Германия също се водят дела срещу членове на групировката. Според поверителен доклад на германската полиция \"Османците\" са забъркани във всички \"стандартни дейности на организираната престъпност\". Но те не са просто престъпна групировка. Има съмнения, че \"Османците\" поддържат тесни връзки както с турските тайни служби, така и с правителството на президента Ердоган. В документ на вътрешното министерство на германската провинция Хесен, подготвен в отговор на парламентарно запитване, се казва следното: „Има улики за конспиративни срещи между представители на турските тайни служби MIT и високопоставени членове на групировката „Османска Германия\".\" А в цитирания по-горе поверителен доклад на германската полиция пише: „Групировката търси подкрепа от страна на турското правителство и се самопредлага като изпълнител на поръчки в Германия\". Според сведения на германската полиция т.нар. \"Османци\" многократно са организирали акции за сплашване на живеещи в Германия противници на Ердоган. \"Щутгартер Цайтунг\" дори нарича бандата \"Преторианците на Ердоган\". Именно заради засиления натиск от страна на германската полиция \"Османците\" са започнали да изнасят някои от престъпните си дейности в Швейцария, твърдят добре информирани източници, цитирани от НЦЦ. Така например има сведения, че през последната година в Източна Швейцария са били \"пренесени\" редица публични домове и барове, контролирани от групировката. Знае се също така, че \"Османците\" набират нови членове главно в клубовете по бокс и бойни изкуства, както и в собствените си семейни и приятелски кръгове. Швейцарските органи на реда са научили и за една среща, състояла се още през 2016 година: в един бар в Цюрих бившият шеф на \"Османците\" Мехмет Багчи е разговарял с Метин Кюлюнк, който е не само член на управляващата в Турция Партия на справедливостта и развитието, но и близък довереник на Ердоган. Твърди се, че Кюлюнк е организирал и финансирал наказателни акции срещу живеещи в чужбина противници на турския президент.", "date": "2018.06.19", "title": "\"Османска Германия\" или групировката, която действа по заповеди на турските тайни служби"}
{"url": "https://www.faktor.bg/bg/articles/prof-plamen-pavlov-podpisvaneto-na-sporazumenieto-mezhdu-gartsiya-i-makedoniya-za-imeto-e-opit-za-prenapisvane-na-istoriyata", "text": "Подписването на споразумението между Гърция и Македония за името на югозапaдната ни съседка в Нивици е опит за пренаписване на историята и за преразпределяне на историческите сфери на Балканите. Това коментира пред \"Фокус\" историкът проф. Пламен Павлов.  \"Няма никакво съмнение, че решенията са консултирани със специалисти, с историци, политолози и познавачи на темата. Това показва, че когато се предприемат подобни стъпки от българска страна подходът трябва да бъде абсолютно същият - да бъде много внимателен, за да не си поставяме подводни камъни и препятствия. И да не се окаже, че добрите намерения остaват само еднo пожелание. Може би на това се дължи известната предпазливост и на двете страни\", коментира проф. Павлов. Той изрази надежда, че българското правителство ще реагира на идващите от Гърция и Македония предизвикателства.", "date": "2018.06.19", "title": "Проф.Павлов: Подписването на споразумението между Гърция и Македония за името е опит за пренаписване на историята"}
{"url": "https://www.faktor.bg/bg/articles/novini/svyat/sasht-prizovaha-rusiya-da-osvobodi-politicheskite-zatvornitsi-i-osadenite-zaradi-religiyata-im", "text": "САЩ призовават Русия да освободи осъдените по политически или религиозни причини, се съобщава в официално изявление, публикувано на сайта на Държавния департамент. \"Съединените щати са дълбоко обезпокоени от растящия брой - в момента те са над 150 - на лица, определени от авторитетни правозащитни организации като политически и религиозни затворници\", се казва в текста. Подчертава се, че особена тревога предивзиква съдбата на четиримата несправедливо осъдени украинци: Олег Сенцов, Станислав Клих, Александър Шумков и Владимир Балух. Споменават се имената на правозащитника Оюб Титиев, Денис Кристенсен от \"Свидетели на Йехова\", пятима лидери от Църквата на сзиентолозите, а също така и десетки последователи на турския богослов Саид Нурс. \"Мы призоваваме Русия незабавно да освободи всички, които са идентифицирани като политически затворници или затворници по религиозни мотиви, както и да бъде прекратено използването на юридическата система за подтискане на инакомислието и мирното изпълнение на религиозни обряди\", заявава Държавният департамент. Посолството на Русия във Вашингтон отговори на призива с думите че \"властите на САЩ нямат никакво морално право да изисква подобни действия от Русия, както и, че част от осъдените, за които се говори в изявлението са осъдени за тероризъм.", "date": "2018.06.19", "title": "САЩ призоваха Русия да освободи политическите затворници и осъдените заради религията им"}
{"url": "https://www.faktor.bg/bg/articles/obrashta-li-se-tramp-kam-iztochna-evropa", "text": "Ето че Тръмп-хейтърите получиха още една благодатна възможност да се развихрят заради гафа, който той очевидно допусна на срещата на Г-7 в Канада и сега левичарските критици крещят истерично един през друг, че президентът на САЩ няма стратегическа визия. В същото време, други с категорична убеденост го обвиняват, че неговата цел е да „разцепи Запада”, което всъщност изисква изобилие от стратегически визии. И докато целият този празен шум продължава, но все по-малко хора се вслушват в него,  вече има признаци, че Белият дом изгражда в Европа солидна стратегия, каквато досега липсваше.  Зад концепцията стои А. Уес Мичъл, който току-що бе назначен да отговаря за Европа и Евразия в Държавния департамент. Значението на това назначение, пропуснато в какафонията от словесни атаки срещу Тръмп, беше много ясно демонстрирано още в първата програмна реч, която той даде миналата седмица в Heritage Foundation. Преди да анализираме речта му, няколко думи за самия него и досегашния му опит, което е важна част от назначението му. Мичъл е безспорен експерт по Източна Европа, автор на три книги и което е по-важно, дългогодишен директор на Центъра за анализ на европейската политика (CEPA), единственият вашингтонски мозъчен тръст, посветен на изучаването на Източна Европа.  Мичъл започна изказването си със звучна подкрепа за западния алианс и западната цивилизация, върху която е изграден, с гаранции за „демокрация, свобода на личността и върховенство на закона”. Но той също отбеляза, че Западът колективно е „недостатъчно подготвен“, за да се защити. Има редица причини за това, включително мрачното наследство, оставено на правителството на Тръмп от президента Обама, с неуспешните опити за предефиниране на отношенията с Русия, конфликта в Украйна, провала на политиката в Сирия и най-голямата мюсюлманска миграция към Европа, която историята познава.  По-важното е, че Мичъл подчерта, че Западът не може да оцелее, без силна и свободна Европа и такава една Европа е от жизненоважен интерес за Съединените щати. Тук той не премълча дипломатично, а назова нещата с имената им и очерта проблемите: Русия и Китай са тези, които „искат да съсипят Запада”, а съюзниците от ЕС (да се чете „Западна Европа”) проявяват недостатъчна готовност да „защитят собствения си континент”. В допълнение, Мичъл посочи конкретни европейски политики, които САЩ считат за контрапродуктивни – газопровода „Северен поток 2” и споразумението с Иран. Първият е явно насочен срещу интересите на Източна Европа, ще бъде от полза за монополистичната руска газова хегемония и ще направи източния фланг на НАТО по-уязвим. Въпреки че Мичъл не го изрече, ясно е, че Германия е виновникът за това и горното подробно документирано проучване на CEPA го доказва. Споразумението с Иран, което все още се подкрепя от ЕС, дори след като САЩ излезе от него, позволи разширяването на влиянието на Техеран до границите на Израел – най-голямата експанзия от древността, както отбеляза Мичъл, и по мнение на Вашингтон – отявлена опасност за Запада.  Мичъл не се спря върху текущия контекст на политиката на алианса, но няма съмнение, че това е мотивиращ фактор за заявяването на тази новаторска политика. И този контекст включва категоричният отказ на Германия да се ангажира с разходи за отбраната от 2% от БВП, освен в далечното бъдеще, което прави най-голямата икономика в Европа по-скоро потребител, а не фактор, допринасящ за колективната сигурност. Ако сравним това отношение с ентусиазираната подкрепа за ролята на НАТО от страна на деветте източноевропейски държави (известни като Букурешката деветка), които се срещнаха във Варшава, както отбелязва Мичъл, и одобриха по-голяма роля на алианса на Изток. Тази явна и разширяваща се разломна линия накара много специалисти да спекулират, че в Европа Тръмп може би се обръща на изток, докато други я тълкуват като обявяване на война на Русия.  Има и други назрели процеси на стария континент и няма как те да не засегнат сплотеността на Атлантическия алианс – от новото евроскептично правителство на Италия, което затваря пристанищата за мигранти до фундаменталния и разрастващ се конфликт за имиграцията между двете управляващи партии в Германия (ХДС и ХСС). ХСС, чийто център е в Бавария, иска да връща мигрантите на границата, а канцлерът Меркел, която носи вината за катастрофалната мигрантска криза, прави всичко възможно, за да избегне това и по този начин признава, че е грешила през цялото време. Може да е рано за такива прогнози, но един завой надясно в Германия може би ще е най-добрата новина за Тръмп и НАТО.", "date": "2018.06.19", "title": "Обръща ли се Тръмп към Източна Европа?"}
{"url": "https://www.faktor.bg/bg/articles/georgi-dimov-kyurdite-mogat-da-srazyat-erdogan-na-parlamentarni-i-prezidentski-izbori-v-turtsiya", "text": "Кюрдите ще бъдат ключов фактор в предстоящите предсрочни парламентарни и президентски избори в Турция. Това каза за сутрешния блок „Добро утро, България“ на Радио „Фокус“ Георги Димов, бивш генерален консул на България в Одрин. Той обясни, че именно от ролята на кюрдите зависи дали Ердоган ще управлява еднолично и безалтернативно. „Ако прокюрдската Демократична партия на народите за трети път успее да прескочи необходимия за влизане в Парламента 10-процентов праг, твърде възможно е Ердоган и неговата партия да изгубят и обикновеното си парламентарно мнозинство, т.е. да бъдат принудени да търсят коалиция или да изпаднат в опозиция. А на президентските избори, ако няма избор на първи тур, най-сигурните противници на Ердоган ще бъдат именно кюрдите, които най-вероятно ще гласуват за кандидата на опозицията Мухарем Индже от Републиканската народна партия. Всичко това със сигурност ще постави в дълбок размисъл сегашния държавен глава Реджеп Тайип Ердоган и партията му“, обясни Георги Димов и допълни, че от това дали Ердоган ще спечели президентските избори зависи обществено-политическата обстановка, икономиката и външната стратегия на Турция. Според него икономическите последствия от предсрочните избори в неделя ще са най-важни, тъй като в резултат от сега управляващата Партия на справедливостта и развитието, начело с Реджеп Тайип Ердоган, е докарала Турция до дълбока рецесия и дългова криза.", "date": "2018.06.19", "title": "Георги Димов: Кюрдите могат да сразят Ердоган на парламентарните и президентските избори"}
{"url": "https://www.faktor.bg/bg/articles/yordanka-fandakova-ima-nad-900-signala-sa-za-navodneni-obshtestveni-i-chastni-sgradi", "text": "Получихме над 1500 сигнала заради бурята вчера. Това каза кметът на София Йорданка Фандъкова пред журналисти по време на проверка на почистването на участък от Владайска река, предаде Агенция „Фокус“. „От тях над 900 са за наводнени обществени и частни сгради. Имаме само 3 сигнала за паднали дървета в реки“, обясни Фандъкова. „Искам да призова гражданите и да ги помоля всички да се включим в работата по превенцията. Най-вече да не изхвърлят сериозни отпадъци в дерета и речни корита. Едрогабаритни отпадъци могат да блокират дерето и да станат наистина сериозни проблеми“, каза още столичният кмет.", "date": "2018.06.19", "title": "Йорданка Фандъкова: Има над 900 сигнала са за наводнени обществени и частни сгради"}
{"url": "https://www.faktor.bg/bg/articles/tsentar-levada-rusnatsite-podkrepyat-putin-ne-vizhdat-alternativa", "text": "Жителите на Русия не виждат алтернатива на Владимир Путин - половината искат да го виждат на президентския пост и след 2024 г., когато приключва сегашният му мандат. Това сочат данни от анкета на центъра \"Левада\", пише в. \"Ведомости\". Същевременно броят на желаещите мащабни промени в Русия е нараснал за година от 42 на 57 процента. Хората обаче нямат предвид смяна на властта, а вдигане на разходите за социална политика, отбелязва директорът на \"Левада\" Лев Гудков. \"Не се очертават никакви приемници (на държавния глава), хората се отнасят към това прагматично. При страха от промени те гледат на политиците с недоверие, а доколкото възприемат Путин като консерватор, смятат, че тъкмо той може да пази статуквото. Затова например, след като президентът не се изказа за пенсионната реформа, хората все още чакат той да си каже думата\", коментира Гудков. Очаква се Държавната дума да разгледа проектозакон за вдигане на пенсионната възраст в страната от 55 на 63 години за жените и от 60 на 65 години за мъжете. Същевременно Кремъл уверява, че подготвя мерки, чрез които пенсиите да се увеличават по-бързо от инфлацията. \"Народът ни свързва промените с Путин. Хората са недоволни от стандарта и корупцията, но смятат, че само той може да реши проблемите. Хората искат подобрен брежневски вариант\", смята икономистът Евгений Гонтмахер. Според него в Русия не може да съществува схемата \"добър президент - добро правителство\". \"Един добър президент е добър, защото сгълчава правителството\", казва експертът. В редакционен коментар \"Ведомости\" анализира шансовете за активни протести в Русия срещу вдигането на възрастта за пенсия. Според проучване на фонда \"Обществено мнение\" 82 на сто от хората в страната са против замисляната реформа. \"На фона на това тотално неприемане\" правителството - вносител на проекта, \"чака сега дали пасивното недоволство ще прерасне в активно, сиреч ще има ли протести. Засега обаче най-малкото не е сигурно, че ще има бунт - недоволството не излиза извън рамките на интернет и нито една реална политическа сила не би дръзнала да оглави протеста\", пише вестникът, цитиран от ВВС. През 2005 г., когато властите смениха ред социални придобивки с парични обезщетения, пенсионерите в цяла Русия излязоха на улиците. Сега обаче недоволство кипи само в Мрежата, при все че поводът засяга всички трудоспособни жители на страната, посочва изданието. Интернет е механизъм за изпускане на парата - дава възможност за изразяване на протест в ненасилствени форми, формално безопасни и за властта, и за недоволните. А за момента няма и желаещи да оглавят протеста, отбелязва политологът Евгений Минченко.", "date": "2018.06.19", "title": "Център \"Левада\": Руснаците предпочитат статуквото, не виждат алтернатива на Путин"}
{"url": "https://www.faktor.bg/bg/articles/elena-poptodorova-spravihme-se-s-evropredsedatelstvoto-po-dobre-otkolkoto-ochakvahme", "text": "\"Справихме се европредседателството по-добре, отколкото очаквахме. Имаше стройно следване на дневния ред. Нямаше гръмки провали. Постигна се възможното и това е добър знак. Първото изпитание да се усетим част от общността го преминахме\", посочи вицепрезидентът на \"Асоциацията на Атлантическия договор\" Елена Поптодорова пред Bulgaria ON AIR.  През този период поставихме много силен акцент върху Западните Балкани, но според госта в „България сутрин“ нямаше да можем да го поставим, ако вече Брюксел не беше поел тази тема.  \"Подписването на договора между Македония и Гърция се случи едва след позитивната среда, която договорът за добросъседство помежду ни със Скопие създаде. Всяка наша намеса в процеса по смяната на името на Македония може да усложни и забави промените. Ние имаме интерес този проблем да бъде решен\", подчерта Поптодорова.  По отношение на държавните ли лидери тя посочи, че президентът Румен Радев учи тънкостите на длъжността си в движение. А колкото до премиера Борисов, според Поптодорова никой не може да се самоопредели като медиатор. \"Българският премиер никога не е имал самостоятелна инициативна роля. Винаги позицията му е договорена. Посредникът осъществява вербалната комуникация между 2 страни.  При следващо европредседателство трябва да има по-внимателен подбор къде да пребивават делегатите\", изтъкна Елена Поптодорова пред Bulgaria ON AIR.", "date": "2018.06.19", "title": "Елена Поптодорова: Справихме се с европредседателството по-добре, отколкото очаквахме"}
{"url": "https://www.faktor.bg/bg/articles/ninova-pak-si-nameri-tema-po-koyato-da-atakuva-borisov", "text": "\"Борисов призовал да се затворят външните граници на Европа за мигранти. Но иначе подкрепя бюджета за следващия период, който увеличава средствата за интеграция на бежанци в Европейския съюз. Има леко противоречие, нали?\". Това написа лидерът на БСП Корнелия Нинова в пост на страницата си във Фейсбук. Като аргументи за позицията партийният лидер припомня, че правителството му е приело постановление 208, с което се задължаваха българските общини да им осигуряват жилища, социални услуги, училища и лечение. \"Сега иска да ги връща обратно. Има леко противоречие, нали? Когато обещахме, че ако спечелим изборите, ще отменим това постановление, ни посочиха като антиевропейска партия. Даже платени социолози и политолози обясняваха как сме загубили заради антиевропейско говорене. Днес, най-големите европейци се обявяват против мигрантите\", изтъква Нинова. Нинова подчертава още, че преди две седмици, на срещата й с лидери на партии от Вишеградската четворка, се е обявила против увеличаването на средствата за интеграция на мигранти, за сметка на социалния стълб за бедни, болни и слаби. Но именно заради това \"отново ме нарочиха за антиевропеец, който се среща с антиевропейски лидери. Какво стана сега? Просто Сенека се оказа прав: \"Времето показва истината\". И БСП се оказа права. Времето показа и това\", констатира Корнелия Нинова, опитвайки се с популистки хватки отново да печели сърцата на хората чрез поста си в социалната мрежа.", "date": "2018.06.19", "title": "Нинова пак си намери тема, по която да атакува Борисов"}
{"url": "https://www.faktor.bg/bg/articles/novini/svyat/petima-dushi-sa-raneni-pri-strelba-v-shvedskiya-grad-malmyo", "text": "Петима души са ранени при стрелба в шведския град Малмьо, съобщиха от местната полиция. Няма причина обществото да се тревожи, тъй като случаят не е свързан с тероризъм, предадоха световните агенции, цитирани от БТА. Очевидци са казали, че са чули между 15 и 20 изстрела. Ранените били отведени от мястото на стрелбата с частни автомобили. Изстрелите отекнали близо до полицейски участък и полицията реагирала веднага. През последните години в големите шведски градове избухват вражди между престъпни банди за разпределяне на територия.", "date": "2018.06.19", "title": "Петима души са ранени при стрелба в шведския град Малмьо"}
{"url": "https://www.faktor.bg/bg/articles/novini/balgariya/slavcho-velkov-utre-shte-kazha-koy-izlaga-za-skritite-dalgove-na-nzok", "text": "Вотът на недоверие го внасяме утре. Той ще е в сектор „Сигурност“, като ще наблегнем на гражданската сигурност, невъзможността държавата да се справи с националната сигурност. Ще има интересен развой в парламентът, защото ще се дебатира по различни аспекти от сигурността. Това обеща депутатът от БСП Славчо Велков, който се афишира като експерт по национална сигурност. Той посочи в студиото на Би Ти Ви, че ще има още една точка в дневния ред на Народното събрание - гласуването на оставката на на проф. Плочев като шеф на НЗОК.  Утре, ако съм жив и здрав, ще изнеса кои са онези, които излъгаха и които скриха дълговете на НЗОК, които извади на светло проф. Плочев. Аз няма да гласувам за оставката, а тези, които ще гласуват „за“ – ще си посипят главите с позор. България я чакат големи изпитания, защото една от големите немски каси се готви да заведе дело у нас, за да си прибере неплатените огромни пари, предупреди Велков. Депутатът коментира и ситуацията в МВР, като според него подадените оставки след случая с избягалия затворник Владимир Пелов, който беше застрелян в Ботевград, определено не са достатъчни.  „Областната дирекция на МВР не е единствената структура на МВР, която носи отговорност”, подчерта той. Според  него случаят „Пелов” не е изолиран криминален случай, а е знаков случай по отношение на състоянието на системата за сигурност в страната, включително и тази в местата за изтърпяване на наказанията. По думите му той показва, че правосъдие може да се раздава и извън правосъдната система. „Когато в един средноголям български град, като Ботевград, се стрелят безразборно двама души, единият от които е избягал от затвора особено опасен рецидивист, а другият е криминално проявен, задържан малко преди това за незаконно притежание на оръжие, нещата са извън контрол”, коментира Велков. Той сподели, че след като се подписа договора за името на Македония между Скопие и Атина, очаква трусове както в Македония, така и в Гърция. По думите на Велков името Северна Македония е доста съмнително, но какво ще стане - ще видим в обозримо бъдеще, защото в Македония предстои референдум, а в Гърция – ще има  избори.", "date": "2018.06.19", "title": "Славният експерт Славчо Велков: Утре ще кажа кой излъга за скритите дългове на НЗОК"}
{"url": "https://www.faktor.bg/bg/articles/novini/balgariya/chastichno-bedstveno-polozhenie-v-kyustendilsko", "text": "Проливните дъждове предизвикаха свлачище, заради което беше затворен пътят между Тетевен и Рибарица. В Кюстендилско е обявено частично бедствено положение, съобщават от МВР. Пет села са със затруднен достъп, заради отнесени от дъждовете пътища. Няма информация за бедстващи хора. По думите на кмета на Кюстендил Петър Паунов има частични нарушения на пътна инфраструктура, което е наложило обявяването на частично бедствено положение. Причината са паднали краткотрайни, но интензивни валежи от дъжд. Най-сериозни са пораженията в Церовица и Николичевци, както и в Бобешино и Вратца. „Няма бедстващи хора, няма откъснати населени места, но процедурата изисква да се обяви частично бедствено положение”, каза Паунов. По думи на областния управител на Кюстендил Виктор Янев има достъп да посочените населени места. Той потвърди, че няма бедстващи хора в региона.", "date": "2018.06.19", "title": "Частично бедствено положение в Кюстендилско"}
{"url": "https://www.faktor.bg/bg/articles/novini/balgariya/dots-vachkov-imeto-na-makedoniya-ne-e-strashno-vazhno-e-sasedite-ni-da-kazhat-koga-se-samoopredeliha-kato-makedontsi", "text": "Името Северна Македония крие опасности за определени претенции в бъдещето, тъй като Пиринска Македония е част от Северна Македония. Никога Македония не е делена на Северна и Южна – а на Вардарска, Пиринска и Егейска Македония. Това коментира в студиото на Би Ти Ви доц. Даниел Вачков. Той е един от членовете на съвместната комисия, която ще трябва да обсъди общата история като част от образователните програми в Македония.  Той обаче изтъкна, че самото име не е толкова застрашително. Проблемът е, че в учебниците е заложена абсурдната теза, която е абсолютно невярна – че след подялбата на Македония след Балканската война – македонците са подложени на български терор и денационализация. А в същото време 250 000 се преселват в България.  За нас е важно да знаем какво мислят тамошните хора – от там трябва да започнем. Тези противоречиви факти и събития трябва да бъдат извадени от учебниците, защото един млад ученик не може да види противоречията. За нас е важно да защитим Пиринска Македония. Ние трябва да уточним – вие какви сте, кога сте се самоопределили като македонци, под въздействието на какви фактори и докъде може да се разпространява тази теза, аргументира позицията си историкът.", "date": "2018.06.19", "title": "Доц.Вачков: Името на Македония не е страшно, важно е съседите ни да кажат кога се самоопределиха като македонци"}
{"url": "https://www.faktor.bg/bg/articles/mitnicheskata-voyna-mezhdu-sasht-i-kitay-eskalira-tramp-zaplashi-pekin-s-otvetni-merki", "text": "Президентът на САЩ Доналд Тръмп заплаши снощи, че ще наложи допълнително мита от 10% на вносни стоки от Китай за 200 млрд. долара, след като Китай обяви мита върху американски стоки за 50 млрд. долара в отговор на първите наложени от САЩ мита, предадоха Франс прес и Ройтерс. „Допълнителни мерки трябва да бъдат взети, за да се насърчи Китай да промени несправедливите си практики и да отвори своя пазар за американски стоки”, гласи комюнике на президента, цитирано от Белия дом. Тръмп е наредил на търговския представител на САЩ да подготви налагането на допълнителните мита, които ще влязат в сила, ако Китай въведе обявените от него мита. „Ако Китай увеличи митата си, ние ще отвърнем с налагане на допълнителни мита на още стоки за 200 млрд. долара”, се казва в комюникето, цитирано от ДПА.", "date": "2018.06.19", "title": "Митническата война между САЩ и Китай ескалира: Тръмп заплаши Пекин с ответни мерки"}
{"url": "https://www.faktor.bg/bg/articles/novini/svyat/darzhavniyat-departament-sasht-nyama-da-otmenyat-sanktsiite-sreshtu-rusiya-dokato-tya-ne-prekrati-okupatsiyata-na-krim", "text": "САЩ няма да отменят санкциите срещу Русия докато тя не прекрати окупацията на Крим, коментираха от Държавния департамент на САЩ твърдението на BuzzFeed, че Доналд Тръмп е казал: \"Крим е руски, защото там всички говоря на руски\". Политиката на САЩ по отношение на анексирания от Русия Крим остава непроменена, е заявил на телефонен брифинг за журналисти високопоставен представител на Държавния департамент.  . \"Нашине санкции ще останат в сила докато Русия не прекрати окупацията и не върне Крим на Украйна\", заявил категорично представителя на администрацията на САЩ. Припомняме, че на 14 юни BuzzFeed позовавайки се на два анонимни източника съобщи, че по време на вечеря на Г-7 Тръмп е нарекъл Крим руски, тъй като всички жители на полуострова говорели на руски.", "date": "2018.06.19", "title": "Държавният департамент: САЩ няма да отменят санкциите срещу Русия докато тя не прекрати окупацията на Крим"}
{"url": "https://www.faktor.bg/bg/articles/novini/svyat/makedonskiyat-parlament-razglezhda-dogovora-s-gartsiya", "text": "Македонският парламент ще разглежда днес законопроекта за рафициране на договора за името с Гърция.  Македонските управляващи определиха продължаващите вече няколко дни демонстрации като „опит да се манипулират и тревожат гражданите“. По време на протестите досега се стигна и до сблъсъци, а няколко души бяха арестувани. Правителството подчертава, че всеки опит за подстрекаване към насилие, ще бъде последван от наказателна отговорност.", "date": "2018.06.19", "title": "Македонският парламент разглежда договора с Гърция"}
{"url": "https://www.faktor.bg/bg/articles/obsazhdat-finansovite-parametri-na-noviya-zakon-za-lichnata-pomosht", "text": "Националният съвет за хората с увреждания се очаква да обсъди днес финансовите параметри на новия закон за личната помощ. Законопроектът ще бъде представен от националния омбудсман Мая Манолова и протестиращите майки. Основното в него е индивидуалния подход към нуждите на хората с увреждания. Според КНСБ ще трябват между 150 и 200 млн. лв., за да бъдат обхванати всички най-тежки случаи, които се нуждаят от чужда помощ. Според синдиката законът за личната помощ няма да реши проблемите на хората с увреждания, а протестите ще продължат до приемането му, категорични са майките.", "date": "2018.06.19", "title": "Обсъждат финансовите параметри на новия закон за личната помощ"}
{"url": "https://www.faktor.bg/bg/articles/sled-sreshtata-tramp-kim-pentagona-otlozhi-savmestni-ucheniya-sas-seul", "text": "А Пентагонът официално потвърди, че планираните за август американско-южнкорейски военни маневри няма да се проведат. Т.нар. „отбранителни военни игри“ на Вашингтон и Сеул се отменят, след заявката на американския президент Доналд Тръмп по време на срещата му с Ким Чен-ун на 12 юни. Все още няма официално решение дали планираните за следващите месеци учения също няма да се проведат. В общите маневри, протичащи предимно с компютърни симулации, участваха 17 500 американски и над 50 000 южнокорейски военни.", "date": "2018.06.19", "title": "След срещата Тръмп-Ким Пентагона отложи съвместни учения със Сеул"}
{"url": "https://www.faktor.bg/bg/articles/zaradi-gastarbayterite-dvoyno-poveche-politsiya-na-granitsata-s-turtsiya", "text": "Двойно повече полиция по границата с Турция. Причината е очакваният поток от гастарбайтери. Освен за скорост, чужденците ще бъдат проверявани и за алкохол и наркотици. Шофьори казват, че често чужденците създават опасности на магистралата. Според пътуващите те карат без да са спали и предизвикват инциденти, посочва Би Ти Ви. Тази година полицията удвоява постовете си преди границата. „Ще патрулират с включени сини лампи, за да предизвикват респект и да предотвратяват пътно транспортни произшествия”, обясни старши комисар Ангел Цанков от хасковската полиция. На нарушителите ще бъдат съставяни актове, които на връщане ще им бъдат връчвани на границата или изпращани на адрес в чужбина. При произшествие ще се отнемат и книжки. Санкцията вече е приложена за шестима чужденци, хванати да карат пияни.", "date": "2018.06.19", "title": "Заради гастарбайтерите: Двойно повече полиция на границата с Турция"}
