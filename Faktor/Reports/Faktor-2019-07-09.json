{"url": "https://www.faktor.bg/bg/articles/novini/svyat/es-gotvi-sanktsii-sreshtu-turtsiya", "text": "Представителите на страните-членки на ЕС ще обсъдят утре предложения за санкции срещу Турция. Първите конкретни предложения са заради поведението на страната в изключителната икономическа зона на Кипър, предават телевизия Скай и БТА, като се позовава на агенция Блумбърг. Според информацията мерките, които ще бъдат представени за дискусия, включват икономически санкции като съкращаване на предприсъединителното финансиране и на кредитите от Европейската инвестиционна банка. Ще бъде обсъдено още прекъсването на всички контакти на министерско равнище и замразяване на четиригодишните преговори за споразумение във въздушните превози. Налагането на санкции обикновено изисква одобрение от държавните глави на страните-членки, но Гърция се надява, че продължаващите турски провокации (т.е. сондажите край Кипър - бел.ред.) ще позволят първият пакет от мерки да бъде приет от съвета \"Външни работи\" на 15 юли, съобщи гръцката телевизия.", "date": "2019.07.09", "title": "ЕС готви санкции срещу Турция"}
{"url": "https://www.faktor.bg/bg/articles/zoran-zaev-az-ne-sam-edinstvenata-zhertva-na-rusnatsite", "text": "Аз станах жертва на своята откритост, е казал македонският премиер Зоран Заев, предаде сръбското радио Б92. Началникът на кабинета в Скопие е признал, че двамата руски майтапчии са го изиграли. Както вече стана ясно, Владимир Кузнецов (Вован) и Алексей Столяров (Лексус) са се представили за бившия украински лидер Петро Порошенко и са провели телефонни разговори с балканския политик. \"Аз не съм единствената жертва на руснаците. Те се пошегуваха и с френския президент Еманюел Макрон и турския държавен глава Реджеп Ердоган. Изтичането на моите разговори с двамата обаче е опит да се попречи на нашата страна да влезе в Европейския съюз и НАТО\", е казал още Заев.", "date": "2019.07.09", "title": "Зоран Заев: Аз не съм единствената жертва на руснаците"}
{"url": "https://www.faktor.bg/bg/articles/moshten-tsiklon-udrya-balgariya-do-48-chasa", "text": "Задава се изключително рязко разваляне на времето. Страната ни попада под влиянието на средиземноморски циклон. За цялата страна е обявен \"жълт\" код, а за областите Благоевград, Смолян, Кърджали, Хасково, Ямбол, Бургас и Варна предупреждението е \"оранжево\". Очаква се до четвъртък сутринта там количествата на валежите да достигнат 40-80 л./кв.м.  През следващото денонощие ще преобладава облачно и дъждовно време. Сутринта ще има временни прекъсвания на валежите и разкъсвания на облачността, но още преди обяд от запад отново ще завали дъжд, който ще обхване по-голямата част от страната. Привечер от северозапад валежите ще започнат да спират, но в южните и източните райони ще продължи да вали и през нощта срещу четвъртък, като на места там се очаква да паднат значителни количества.  По-голяма е вероятността за гръмотевични бури и градушки в Южна България. Вятърът ще е предимно умерен от северозапад и с него ще прониква хладен въздух. Температурите ще се понижат и максималните ще са между 21° и 26°, по-високи в крайните югозападни райони.  Над планините ще е облачно и дъждовно, на места ще се развият и гръмотевични бури. Ще духа до умерен север-северозападен, по високите открити части – силен до бурен западен вятър. Максималната температура на височина 1200 метра – около 19°, на 2000 метра – около 12°, по- ниски в Стара планина. Над Черноморието сутринта валежите ще спрат и до обяд ще има временни разкъсвания на облачността. След обяд отново ще завали и с прекъсвания ще продължи да вали и през нощта срещу четвъртък. Вятърът ще е предимно умерен от север-северозапад, след обяд временно ще се обърне от юг-югоизток. Максималните температури ще са между 23° и 26°, колкото е и температурата на морската вода. Вълнението на морето ще е 2 бала.", "date": "2019.07.09", "title": "Мощен циклон удря България до 48 часа"}
{"url": "https://www.faktor.bg/bg/articles/resheno-chestvame-s-makedontsite-sv-bratya-kiril-metodi-sv-kliment-ohridski-i-tsar-samuil", "text": "Македонското правителство прие да чества заедно с България паметта на Светите братя Кирил и Методий, Св. Климент Охридски, Св. Наум и Цар Самуил.  Решението е взето по време на днешното правителствено заседание в Скопие, което е ръководено лично от премиера Зоран Заев. Предложението е направено от Министерството на външните работи на страната, съобщи БГНЕС. Министрите подробно са били информирани, обсъдили са и са приели годишния доклад на съвместната мултидисциплинарна експертна комисия по историческите и образователните въпроси. В него са записани и конкретните предложения до правителството, както и оценката за работата на комисията и постигнатия напредък в областта на античната история. Кабинетът приема предложенията за съвместно честване на паметта на светците. Двете страни са постигнали съгласие във възмоожноа най-кратък срок да уточнят и датите за съвместно честване на Светите братя Кирил и Методий, Св. Климент Охридски, Св. Наум и Цар Самуил. При всяко официално честване на тези личности е необходимо да се отбелязва историческата истина за нашата съвместна история, и това трябва много ясно да бъде отбелязано, става ясно от днешното решение на Кабинета в Скопие. Приемат се забележките за съдържанието на учебниците за 5-ти клас в България, и за шести клас в Македония, в които се преподава праистория и антична история; както и се приемат и предложенията на комисията за учебниците за 6 клас в България и 7 клас в Македония. В тях се засяга Средновековието. Промяната трябва да стане факт до края на 2019 г. Съвместната комисия трябва решително да ускори работата си за важните теми от общата история – за Гоце Делчев, за Илинденско-Преображенското въстание, и др. В документа, приет от правителството, се настоява да има реални резултати до края на 2019 г. по отношение на съдържанието на учебниците.", "date": "2019.07.09", "title": "Решено: Честваме с македонците Св.братя Кирил и Методи, св.Климент Охридски и цар Самуил"}
{"url": "https://www.faktor.bg/bg/articles/sadat-zabrani-na-tramp-da-blokira-protivnitsite-si-v-tuitar", "text": "Апелативният съд в Ню Йорк постанови, че американският президент Доналд Тръмп няма право да блокира потребители на неговия Туитър акаунт поради критики към него, съобщава Форчън. Миналия май Федералният съд в щата Ню Йорк в Манхатън заяви, че американският президент Доналд Тръмп е нарушил свободата на словото, като е блокирал някои потребители в неговия акаунт в Туитър и е поискал да им бъде ограничен достъпа до публикациите му. Тогава съдията заяви, че решението на Тръмп да блокира отделни потребители нарушава първата поправка на Конституцията на САЩ, което гарантира свободата на словото. По-късно Министерството на правосъдието на САЩ подаде жалба срещу съдебното решение в Ню Йорк. \"Първата поправка не позволява на длъжностно лице, което използва акаунт в социалните медии за различни служебни цели, да изключва хора от онлайн диалог, отворен за други, поради причината, че те са изразили мнения, с които този служител не е съгласен”, се казва в решението на съда. Искът срещу Тръмп е подаден през 2017 г. от седем ищци, които американският президент е блокирал в Туитър.", "date": "2019.07.09", "title": "Съдът забрани на Тръмп да блокира противниците си в Туитър"}
{"url": "https://www.faktor.bg/bg/articles/dzherami-hant-se-zareche-ako-stana-premier-shte-ostavya-kim-darak-poslanik-v-sasht", "text": "Британският външен министър Джереми Хънт разкритикува думите на американския президент Доналд Тръмп по адрес на британския посланик във Вашингтон, предаде Ройтерс. \"Приятелите си говорят директно, затова ще постъпя така и аз: тези коментари са неуважителни и неверни за нашата министър-председателка и за моята страна\", написа Хънт в \"Туитър\". \"Вашите дипломати изказват личните си мнения пред държавния секретар Майк Помпейо, както правят и нашите\", добави той. Хънт каза, че ако стане министър-председател, посланик Ким Дарък, чиито негативни коментари за Тръмп изтекоха в пресата, ще остане на поста си. Тръмп нарече дипломата \"смахнат\" и \"надут глупак\" и критикува остро правителството на британския министър-председателка Тереза Мей заради създадената \"бъркотия\" с Брекзита.", "date": "2019.07.09", "title": "Джеръми Хънт се зарече: Ако стана премиер, ще оставя Ким Дарък посланик в САЩ"}
{"url": "https://www.faktor.bg/bg/articles/savetat-na-es-otnovo-ni-mamri-zaradi-riska-ot-koruptsiyata", "text": "България да подобри събирането на данъци и да обърне по-сериозно внимание на риска от корупция. Тази, както и други препоръки, Съветът на ЕС отправя към страната ни в рамките на препоръките и становищата за тази година за фискалните и икономически политики и политиките по заетостта на държавите членки на ЕС, предава БНР.  „Събирането на данъци не се подобрява навсякъде със същото темпо. Това се отнася особено за свързаните данъци с труда, вноските за социална сигурност и някои категории акцизи. Има данни, че недекларираният труд и незаконната търговия с горива продължават да бъдат предизвикателство“, се казва в препоръките за България.  „Органите все още не са приключили с националната оценка на риска, която е крайъгълен камък в разработването на адекватни национални политики за борба с изпирането на пари и финансирането на тероризма. Освен това последните събития в банковия сектор показват, че е необходимо да се засили националният надзор върху международните финансови сделки и да се гарантира ефективното прилагане на нормативната уредба за борба с изпирането на пари. На риска от корупция трябва да бъде обърнато по-сериозно внимание, тъй като тя представлява предварително престъпление за изпирането на пари“, пише още в документа.  В него се отбелязва, че реформите в публичната администрация и електронното управление продължават да бъдат бавни и не водят до достатъчни подобрения, а бизнес средата остава слаба.  „Институционалните недостатъци, регулаторната несигурност, корупцията и недостатъчното предлагане на работна ръка продължават да са сред основните пречки пред инвестициите“, се казва в препоръките. В тях се отбелязва още, че има високо равнище на неравенство на доходите и на риск от бедност или социално изключване, както и че хората са изправени пред ограничен достъп до здравеопазване.", "date": "2019.07.09", "title": "Съветът на ЕС отново ни мъмри заради риска от корупция"}
{"url": "https://www.faktor.bg/bg/articles/siderov-napusna-studioto-na-litse-v-litse-prichinite-neyasni", "text": "Лидерът на партия \"Атака\" Волен Сидеров изненадващо си е тръгнал от студиото преди участието си в предаването \"Лице в лице\" по Би Ти Ви.  Водещата Цветанка Ризова обяви, че по план той е трябвало да бъде първи гост, но понеже е закъснял, мястото му е заел втория събеседник.  По неясни причини, обаче, Сидеров си е тръгнал.", "date": "2019.07.09", "title": "Конфуз: Сидеров си тръгна от Би Ти Ви, остави водеща в неведение"}
{"url": "https://www.faktor.bg/bg/articles/karakachanov/-nyama-tech-na-informatsiya-ot", "text": "Разпространените в медийното пространство твърдения за допуснато изтичане на класифицирана информация от служба \"Военна информация\" категорично не отговарят на истината, както не отговарят на истината и твърденията за изтичане на държавни тайни. Това съобщиха от министерството на отбраната.  Съгласно закона за защита на класифицираната информация /ЗЗКИ/ службите за сигурност сами провеждат проучването за достъп до национална класифицирана информация. На базата на това разрешение Държавната комисия по сигурност на информацията /ДКСИ/ издава документ за достъп до класифицирана информация за НАТО и ЕС.  В конкретния случай в съобщението на Военната прокуратура се поставя въпросът за това кой трябва да полага подпис на разрешението за достъп – дали служителят, извършил проверката, или самият директор.  И в двата случая това не засяга самата процедура за проучване и надеждността на проверените лица.  Към настоящия момент по искане на Военната прокуратура и според разпоредбите на ЗЗКИ е ограничен достъпът до класифицирана информация на директора на служба \"Военна информация\", а самият той е в отпуск. Тече вътрешна проверка, която трябва да приключи до 10.07.2019 г., за спазването на всички процедури и проверки за надеждност на лицата.  Припомняме, че директорът на служба \"Военна информация\" е назначен с указ на президента и единствено с указ на президента може да бъде освободен – при наличие на легитимни основания за такова действие.  Както е известно, военното разузнаване е най-старата българска разузнавателна служба, неотдавна тя навърши 111 години. Дейността й се отличава с доказана ефективност и резултатност, което е основание за високите оценки от партньорските служби от НАТО и ЕС.", "date": "2019.07.09", "title": "Министерство на отбраната: Няма теч на държавни тайни от \"Военна информация\""}
{"url": "https://www.faktor.bg/bg/articles/putin-prosti-na-gruzinskiya-zhurnalist-koyto-go-napsuva-v-efir", "text": "Аз уважавам грузинския народ, това е казал руският президент Владимир Путин, предаде РИА Новости. Заради това аз лично съм против налагане на икономически санкции срещу съседната ни държава. \"От такива мерки биха пострадали обикновените хора, които нямат никаква вина за изказания един човек\", е посочил още държавният глава на икономически форум в Москва. По-рано днес руски депутати бяха приели на първо четене проект за спирането на вноса на вино и вода от Грузия. Стопанинът на Кремъл е допълнил, че няма да завежда дело иск срещу журналиста Георги Губания, който бе отправил псувни съм Путин и неговите покойни родители. \"Нека да продължи да си работи\", е подчертал Путин.", "date": "2019.07.09", "title": "Защо Путин прости на грузинския журналист, който го напсува в ефир"}
{"url": "https://www.faktor.bg/bg/articles/tam-kadeto-maloletnite-balgari-iznasiliha-germanka-dimitar-gochev-poluchi-edna-ot-nay-golemite-nagradi-v-germaniya", "text": "*** \"Пет деца от България изнасилиха жена в Мюлхайм\" - тази новина, която се върти от събота насам из германските медии, не само шокира, но и те кара да се чувстваш гузен и отговорен - от името на всички български граждани в Германия. Какви са фактите? Пет момчета, две 12-годишни и три 14-годишни, завличат 18-годишна жена в горичка край детска площадка в германския град Мюлхайм, където групово я изнасилват. Малко след деянието предполагаемите извършители са задържани, а срещу един от 14-годишните е издадена заповед за арест поради опасност от рецидив - момчето вече на няколко пъти има прояви на сексуално насилие. Останалите деца са спрени от училище, защото родителите на съучениците им сериозно се тревожат. Според агенция ДПА, момчетата са български граждани, говорещи турски. По този повод агенцията припомня за друго групово изнасилване миналата година във Фелберт, след което бяха осъдени осем младежи с българско гражданство, официално посочени като „принадлежащи към турскоговорящото малцинство в България\". За изнасилването в Мюлхайм все още не се знае достатъчно. В ход е разследване и всякакви прибързани заключения или обобщения биха били неуместни и дори противозаконни. Въпреки това всички, които познават структурата на българската миграция към Германия и към Европа като цяло, неизбежно си задават въпроса: какви точно са тези деца с българско гражданство? А оттук следват и още конфузни, дори потискащи въпроси. Например: нима всичките над 300 хиляди българи в Германия трябва да се идентифицират с предполагаемите извършители и да се чувстват виновни заради тях? И още: дали шокиращо крехката възраст на предполагаемите извършители няма нещо общо със ситуацията, в която навярно са отрасли в България? С бедността, в която живеят особено определени социо-етнически групи? С твърде ранната сексуализация, за която са виновни както средата, така и медиите? С насилието, което сякаш (поне виртуално) вече е норма, при това не само в българското общество? Разбира се, изнасилвания стават навсякъде по света. И извършителите биват какви ли не: млади и стари, европейци, африканци, азиатци, американци. Така че нелепо би било да стигматизираш определена група, етнос или националност и да поставяш акцента не върху ужасното престъпление, а върху самоличността на извършителите. Въпреки това обаче на човек неизбежно му се свива сърцето, когато чуе „изнасилвачи, произхождащи от България\". И му се иска веднага да заговори за хилядите студенти, лекари, инженери, строители и какви ли не още, които - не само в Германия, но и другаде по света - живеят почтено, учат, работят и в общия случай помагат не само на себе си и на близките си, а и на родната си страна. Да не говорим, че много българи в Европа се срамуват не само от онези свои бедни сънародници, които живеят за сметка на социалните каси в Германия, в Австрия и в други по-богати държави от ЕС, но на моменти и от някои хора, които представят страната я в Европарламента, я от трибуната на авторитетни международни форуми.", "date": "2019.07.09", "title": "В града с малолетните български изнасилвачи Димитър Гочев получи една от най-големите награди на Германия"}
{"url": "https://www.faktor.bg/bg/articles/opasnost-ot-navodneniya-v-porechiyata-na-struma-mesta-i-dospat", "text": "Има опасност от наводнения в Югозападна България, вследствие на очакваните силни валежи днес следобед и през вечерните часове. Това съобщи за Радио Благоевград дежурният хидролог към НИМХ. Очаква се да се увеличат нивата на реките от пиринските притоци на реките Струма и Места. От следобедните часове утре до следобедните часове на 11 юли ще има значителни повишения на водните нива в целите водосбори на реките Струма, Места и Доспат. От следобедните часове на 11 юли речните нива ще се понижават.", "date": "2019.07.09", "title": "Опасност от наводнения в поречията на Струма, Места и Доспат"}
{"url": "https://www.faktor.bg/bg/articles/kiev-alarmira-severen-potok-2-e-kapan-za-evropeyskite-darzhavi", "text": "Украинският енергиен монополист „Нафтогаз“ обяви, че проектът „Северен поток – 2“ крие опасности за европейските държави, съобщи РИА Новости. Представители на компанията обвиниха руски представители в употреба на език на шантажа и силата при реализирането на проекта, посочват Факти.бг. В Украйна се опасяват, че новият газопровод ще осигури коридор за руски газ, който да не преминава през страната. „Ние знаем, че Украйна се справи с трите енергийни кризи, устроени от „Газпром“. Благодарим на ОССЕ за резолюцията, в която „Северен поток – 2“ и „Турски поток“ се определят като потенциално опасни и даващи възможности за оказване на руски политически натиск над различни страни“, се казва в съобщението на компанията. В него „Северен поток – 2“ се определя като капан за Европа. Руският проект се подкрепя от Германия, Австрия и Норвегия, които твърдят, че той ще осигури надеждна и непрекъсната доставка на газ. САЩ подкрепиха Полша, Латвия, Литва и Украйна, които са противници на проекта. Страната вече призова ЕС да се противопостави на неговото реализиране. Русия твърди, че това е изцяло икономически проект, който няма за цел да указва политическо влияние.", "date": "2019.07.09", "title": "Киев алармира: \"Северен поток -2\" е капан за европейските държави"}
{"url": "https://www.faktor.bg/bg/articles/kultura/otbelyazvame-169-godini-ot-rozhdenieto-na-ivan-vazov", "text": "Навършват се 169 години от рождението на Иван Вазов. От 11:00 часа пред паметника на писателя в градинката на столичния храм „Света София“, Националният литературен музей и къщата музей „Иван Вазов“ в столицата организират възпоменателно честване, съобщава \"Дарик\".   Сред поканените са родствениците на писателя - Григорий Вазов и Анна Николов, директорът на Народния театър, чийто патрон е народният поет, Мариус Донкин, учители от Средно училище за чужди езици и мениджмънт „Иван Вазов”; представители на Културното ведомство и на Столичната община.   Иван Вазов е роден на 9 юли 1850 г. в Сопот, в семейството на Съба и Минчо Вазови.   Освен поет и писател, той е академик на Българската академия на науките, министър на народното просвещение, председател на Окръжния съд в Берковица, а случай от съдебната практика го вдъхновява за написването на поемата „Грамада“.", "date": "2019.07.09", "title": "Отбелязваме 169 години от рождението на Иван Вазов"}
{"url": "https://www.faktor.bg/bg/articles/novi-unikalni-otkritiya-kray-rimskiya-grad-misionis", "text": "В стария римски град Мисионис край Търговище учените направиха нови открития  в разгара на археологическото лято, съобщава dir.bg. Разкопките на древноримския град продължават с проучването на постройки от времето на Първото и Второто българско царство. Според археолога Ангел Конаклиев на мястото са се очертава наличието на четири храма, което може да оправдае името Мисионис - Мисия. Благодарение на дарение на Клуб \"Ротари\" вече е защитена кръщелната в Мисионис, която е една от най-ранните на Балканския полуостров. \"За съжаление се оказа, че частично беше пострадал от такива варварски набези. Сега, когато той е зад едно стабилно стъклено и то специално стъкло покритие, аз се надявам, че той ще бъде запазен за поколенията\", обясни проф. Николай Овчаров - ръководител на разкопките. Разкопките на Мисионис ще продължат до края на август. През тази година работата на крепостта ще бъде съсредоточена върху проучването на сектора, северно от Базилика №2, заявиха археолозите Ангел Конаклиев и проф. Николай Овчаров. Те обясниха, че е разкрита сграда, която, по всяка вероятност, е култова, т.е., храм. По подобие на останалите 6 разкрити такива сгради на територията на Мисионис, новоразкритата е изградена от хоросан, а подът е от плочки. Открити са и фрагменти от стенопис. Археолозите представиха и реставрирания баптистерий или т.нар. кръщелня, разкрита през миналата година. Съоръжението е експонирано, като над него е изградено защитно покритие, което да го предпазва от атмосферните влияния. \"Община Търговище финансира с 35 000 лв. проучванията на крепостта Мисионис и през тази година, обясни кметът д-р Дарин Димитров. - Това е историята на нашия град и е важно да я пазим. Изказвам своята признателност и към всички съграждани и спонсори, които осигуряват средства и за консервацията на обектите, тъй като тя е не по-малко важна от самото им разкриване.\" 50 000 лв. е общото финансиране на разкопките през 2019 г., осигурено от Общината и от спонсори. Община Търговище все още очаква становище по заявлението си, входирано в Министерството на културата, за прехвърляне на собствеността на Мисионис от държавна в общинска. В момента античният град попада в обхвата на горска територия. Прехвърлянето на собствеността ще позволи кандидатстване по различни програми и проекти за развитие на туристическия обект и изграждането на инфраструктура, която да улесни достъпа до него.", "date": "2019.07.09", "title": "Нови уникални открития край римския град Мисионис"}
{"url": "https://www.faktor.bg/bg/articles/darzhavata-predlaga-platforma-za-targoviya-s-tok-samo-za-industriyata", "text": "Енергийното министерство предлага към Българската независима енергийна борса да бъде създадена отделна платформа, специално за големите индустриални консуматори на ел.енергия. Това съобщи пред депутатите от енергийната комисия министър Теменужка Петкова по време на обсъждането на състоянието на свободния пазар на ел. ток. Бизнесът се оплака, че цените на ел. енергията у нас са най-високите в ЕС. Тя е разпоредила проверки на КЗК и КЕВР във връзка с твърденията на бизнеса за спекулации на борсата с цената. \"За нас като правителство е изключително важно българският бизнес да бъде конкурентноспособен. С колегите от работодателските организации имаме имали много добър диалог. Сигурна съм, че ще намери балансирано решение в тази ситуация, за да бъде защитен бизнесът - от една страна, и от друга - държавната енергетика\", коментира пред енергийната комисия в НС Петкова. \"И тъй като темата с българската индустрия и нейната конкурентноспособност е изключително важна за нас, имаме предложение да потърсим възможност по примера на други членки на ЕС Българската независима енергийна борса да бъде с още една платформа, която да даде възможност на нея да търгуват големите индустриални консуматори\", заяви министърът на енергетиката. Тя добави, че подобна платформа съществува във франция. Петкова е обсъдила идеята на на екипа си вчера с представители на европейската комисия и се надява на подкрепа от бизнеса. Енергийната министърка съобщи още, че е разпоредила проверка на Комисията за защита на конкуренцията и на КЕВР във връзка с възникналото напрежение. \"Факт е, че се създаде напрежение с цената платформата \"ден напред\". За да няма подобно напрежение и да разсеем всяко съмнение, днес сезирам Комисията за защита на конкуренцията и КЕВР да бъде извършена проверка, за да бъде ясно какво се случва\", добави Петкова по повод писмото на бизнеса, в което бяха изразени съмнения за спекулации на енергийната борса.", "date": "2019.07.09", "title": "Държавата предлага платформа за търговия с ток само за индустрията"}
{"url": "https://www.faktor.bg/bg/articles/sobstvenitsite-i-na-neregistriranite-umartveni-praseta-shte-badat-kompensirani", "text": "Собствениците на умъртвените заради африканската чума прасета в Плевенско ще бъдат компенсирани, въпреки че животните им са нерегистрирани. На свое заседание Управителният съвет на Държавен фонд „Земеделие“  одобри 30 000 лв. за целта, като парите ще бъдат отпуснати по схемата „Де минимис“. Указанията за начина, по който ще се разпределят и изплащат средствата, ще бъдат публикувани по-късно - уточняват  от фонда.", "date": "2019.07.09", "title": "Собствениците и на нерегистрираните умъртвени прасета ще бъдат компенсирани"}
{"url": "https://www.faktor.bg/bg/articles/italianski-turist-protestira-sreshtu-rabotnoto-vreme-na-muzeite-v-plovdiv", "text": "Група европейски туристи изразиха разочарование от посещението си в Пловдив. Италиански гражданин написа гневно писмо заради затворени в понеделник музеи и световно известни паметници на културата. Неговата критика, е че институциите в Европейската столица на културата ползват почивен ден през седмицата, когато туристическият интерес е най-голям. Позицията му беше адресирана до министрите на културата и туризма и до общинското ръководство в Пловдив. Заради почивния ден на музеите в Пловдив посещението на Сандро Паломбиери в Европейската столица на културата се превърнало в голямо разочарование. „Първата ни спирка беше на Римския форум и Одеона, след това на Римския стадион. После отидохме на Античния театър, където на малка бележка, висяща на вратата, беше написано \"Днес, понеделник, 1 юли, театърът е затворен!\" По думите на Паломбиери опитите да влязат в контакт с културното наследство на Пловдив ударили на камък и с експозициите на Археологическия, Историческия и Етнографския музей. „Невероятно и наистина срамно е, че това се случва в годината, в която сте обявени за Европейска столица на културата\" . Случаят веднага е бил проверен от общинското ръководство. Йордан Илиев, директор на общински институт \"Старинен Пловдив\", заяви пред БНТ: В Пловдив всички обекти на \"Старинен Пловдив\" работят 7 дни в седмицата. Включително Античен театър и Римски стадион. В понеделник на първи юли и четирите експозиции на Историческия музей са били отворени за посетители. Зам.-кметът Държиков обясни, че така се компенсира неработния ден на Археологическия и Етнографския музей. \"Това не е някакъв прецедент и когато някой си планира почивката, особено когато е индивидуален турист, най-нормалното е да чукне по сайтовете на съответния маршрут и да види кои работят\", заяви Държиков. Това е първи сигнал от турист, който твърди, че няма достъп до културното наследство в Пловдив.", "date": "2019.07.09", "title": "Италиански турист с гневно писмо до Боил Банов и Ангелкова след посещение в Пловдив"}
{"url": "https://www.faktor.bg/bg/articles/maya-manolova-slozhnite-smetki-se-pravyat-s-tehnika-a-upravlyavashtite-se-gotvyat-da-otmenyat-mashinnoto-glasuvane", "text": "\"Управляващите излизат с аргумента, че ни чакат сложни избори, на които ще се гласува  с 4 бюлетини. Сложните сметки се правят с техника, а не на ум, резултатите са на сайта на ЦИК със сгрешените протоколи.\" Това заяви на пресконференция по темата за отмяна на машинното гласуване за местните и парламентарни избори омбусманът Мая Манолова. Според нея твърдението, че машините са оскъпили вота също не са верни, посочват izbori.bg. \"ЦИК оскъпи вота, като нае машини на цената, на която можеше да ги купи. По признание на фирмата, която предостави машините, наемът е в размер на 70% от цената на машината. Подозирам, че наемът е 100% от цената на машините. Виновникът за скъпия машинен вот е ЦИК“, заяви тя. „Преди 10 дни предупредих, че започва кампания срещу машинното гласуване и че се готви отмяна на машинния вот. За съжаление се оказах права. На 28 юни организирах форум в подкрепа на машинното гласуване, а на 1 юли изпратих отворено писмо до народното представители и ЦИК, с 15 препоръки как машинното гласуване на предстоящите местни избори да бъде успешно. Усилието да спасим машинния вот и чрез него честността на изборите се оказа се напразно за властта“, посочи Манолова. „Непосредствено преди изборите авторитетна социологическа агенция измери нагласите на избирателите за гласуване с машини и 54% от българските граждани казаха „да“ на машинното гласуване. Въпреки липсата на информационната кампания и издадените методически указания в последния момент, въпреки пречките, които бяха създавани в някои СИК, в 310 секции от 3 000 с машини са гласували повече от 50% от избирателите. В 650 секции процентът на гласувалите с машините е над 40%“, уточни тя. По думите й аргументът, че с машинното гласуване не са намалели недействителните бюлетини също не е верен. „При гласуването с машина не е възможно подаване на недействителна бюлетина“, поясни омбудсманът. На европейските избори също има преференции, а президентските също се провеждат в два тура, тогава какви са аргументите, попита риторично тя. \"Законно проведени ли са тогава са европейските избори, защото както твърдят, че е порочен машинният вот, трябва да подадат жалби за това?\", попита управляващите Манолова. \"След отмяната на машинния вот се готви отмяна на електронния вот\", предупреди още омбудсманът. След като машините са ненадеждни, защо да е надежден електронния вот според вносителите на това предложение, обясни позицията си Мая Манолова.", "date": "2019.07.09", "title": "Мая Манолова: Сложните сметки се правят с техника, а управляващите се готвят да отменят машинното гласуване"}
{"url": "https://www.faktor.bg/bg/articles/tereza-mey-podkrepi-izpadnaliya-v-nemilost-pred-tramp-britanski-poslanik-v-sasht", "text": "По време на специализирана акция, проведена вчера и днес на територията на София и Добрич, с Европейски заповеди за арест са били задържани трима българи, за които са събрани доказателства за участие в организирана престъпна група за производство и експлоатация на скимиращи устройства. В Добрич е била открита и работилница за скимиращи устройства, които са се използвали за нелегално събиране на банкови данни във Франция. Досъдебното производство по случая е образувано през юни миналата година на базата на Европейска заповед за разследване, издадена от съдия-следовател при апелативния съд в Лион във връзка с водено там наказателно производство срещу двама българи. Те били задържани няколко месеца по-рано, докато сваляли скимиращо устройство от автоматична колонка за гориво посреднощ. Предния ден собственикът на бензиностанцията забелязал, че на една от колонките е монтиран \"скимер\" с микрокамера за записване на въвежданите ПИН кодове за банкови карти и информирал френските власти. Събраните доказателства дали основания да се предположи, че двамата са част от по-голяма организирана престъпна група в България. Тримата задържани с Европейски заповеди за арест в София и Добрич ще бъдат предадени на френските власти за започнатото там наказателно производство.", "date": "2019.07.09", "title": "Разкриха работилница за скимиращи устройства в Добрич"}
{"url": "https://www.faktor.bg/bg/articles/korbin-prizova-za-nov-referendum-za-brekzit", "text": "Основната опозиционна партия на Великобритания (лейбъристите) считат, че правителството трябва да проведе нов референдум за това дали да напуснат Европейския съюз или да останат, съобщава АП. Лидерът Джеръми Корбин коментира, че лейбъристите ще проведат кампания за оставане в ЕС, ако бъде насрочен референдум от наследника на премиера Тереза Мей. В момента представителите на консерваторите Борис Джонсън и Джеръми Хънт се състезават за нейното място. Опоненти на лейбъристите и много поддръжници обвиняват партията, че е разтревожена от Брекзит поради страх от отчуждаване на избиратели в противоположните страни на дебата. Но неотдавнашните избори показват, че лейбъристите губят подкрепа, както показват последните избори за ЕП. Корбин обясни днес, че новият премиер \"трябва да има увереност и да върне тяхната сделката, или липсата на сделка на хората, с народен вот.\"", "date": "2019.07.09", "title": "Корбин: Новият премиер на консерваторите трябва да върне \"тяхната сделка\" за Брекзит"}
{"url": "https://www.faktor.bg/bg/articles/kashta-za-gosti-vze-glavata-na-harvatski-ministar", "text": "Хърватският министър на държавната администрация Ловро Кушечевич подаде оставка след скандал с негови съмнителни имотни сделки, съобщи РИА Новости. Медии разкриха подробности за къщата на Кушечевич на остров Брач. Според разкритията той давал къщата под наем на туристи, без да я е включил в регистъра. Оказва се, че към момента неговият парцел се води пасище. Обвиненията се отнасят за период, в който той е работел в една от общините на острова. „Аз нося своята отговорност и съм наясно, че тези медийни обвинения се отразяват на правителството. Аз обаче се гордея със своята работа“, заяви Кушечевич. Той отхвърля обвиненията срещу себе си. Партньорът в управляващата коалиция Хърватска народна партия настоя за оставката на министъра. Мнозинството на кабинета е малко, за това и се избягват спорове между коалиционните партньори.", "date": "2019.07.09", "title": "Къща за гости взе главата на хърватски министър"}
{"url": "https://www.faktor.bg/bg/articles/gen-stefan-popov-f-16-e-nay-novoto-tova-e-model-izpitan-vav-vsyakakvi-usloviya", "text": "През 90-те години бях заместник-командващ и командващ ПВО и ВВС, до 2002 г. и началник на Главния щаб на ВВС. И аз, и колегите ми мислехме тогава, че сме в състояние да запазим авиацията. Направихме всичко възможно да търсим резерви, но нищо не се получи.  В момента изтребителната авиация е на най-ниското възможно ниво. Отговорност има и нашата държава, но причината за мен е най-вече в осигуряването на всеки един боен самолет от страната-производител. Нашата авиация сто процента зависеше и все още зависи от страната-производител. Ние нямаме авиационна промишленост. Когато бяхме член на Варшавския договор, осигуряването беше на базата на междудържавни договори и съглашения. Нашите ремонтни заводи поддържаха авиацията, но работеха с вносни резервни части. Мъките започнаха от момента, в който се оказа, че интересите на държавата производител се разминава с нашия.  Това разкрива в интервю за Епицентър.бг генерал-лейтенант Стефан Попов, коментирайки въпроса за новите изтребители и кое е водещото при избора на боен самолет за българските ВВС. \"Много ми е мъчно, като чуя изказвания, че виновни са тези, които съкратиха нашата авиация, режеха самолети и т.н. Нищо подобно. Ние имахме разбирането, че трябва да я поддържаме. Но беше невъзможно. От девет основни летища вече няма и следа! В авиацията това е свързано с авиационната дейност. Тогава, когато един тип самолет спре да лети, поделението се закрива по естествен път. Най-разбираемият пример е при МиГ-29. Участвах при приемането и подготовката на самолета, когато бе получен с всички осигуровки, въоръжение, наземно оборудване, подготвен летателен и инженерно-технически състав. Експлоатацията започна около 1990 г. и понеже ситуацията се промени, успя да лети и да се използва целево до 1998 г. В авиацията има междуремонтен ресурс на самолета. След определен брой летателни часове машината трябва да мине ремонт. Тъкмо това се получи с МиГ-29... През 2002 г. имаше подписан договор с РСК МиГ, не с Русия, за модернизация и възстановяване на МиГ-29. В бюджета на ВВС бяха отделени 32 милиона лева за първата година. Практиката доказа, че модернизация на този самолет не може да се направи. Защото промени може да прави само конструкторското бюро. Можеше да се направи модернизация, но при условие, че цялото секретно оборудване на НАТО се даде на Русия и те да го монтират на изтребителя.   По-нататък ген. Попов разказва, че през 2001 г. сме имали пълна оферта за F-16, втора употреба. \"В онези години обаче очевидно трудно можеше да се преглътне американско оръжие да дойде у нас. През 2003 г. беше направен анализ и правителството определи като задача №1 за развитие на армията закупуването на нов изтребител. И от 2004-а, откакто сме членове на НАТО, до ден днешен конкурси и никакъв резултат.\"  Помолен като експерт да определите предимствата на F-16 Block 70, ген. Попов заяви: \"Това е най-новото. Това е модел самолет, изпитан във всякакви  условия. Добър е не само като изтребител, а като комплекс от възможности. Във всеки един съюз – преди Варшавския договор, сега НАТО - се създава среда, в която различните видове оръжия могат да действат. В авиацията е важна системата за опознаване. Информацията, която се получава на радарите, трябва да има ясно разграничаване между „наш“ и „противник“. Нашите сега нямат такава система. Важна е и системата за управление Link 16. Когато изтребителят е вече във въздуха, трябва да получава информация и нареждания от различните пунктове. Нашите го нямат. Важно е логистичното осигуряване. Най-важното са целите, които трябва да се достигнат от този вид въоръжение.\" Ген. Попов коментира и разразилите се спорове около цената, която България трябва да плати. \"Не съм в кухнята, но се запознах с основните неща. Това, което възбуди най-много дискусия, първо от страна на президента, е, че с комплекта въоръжение, който получаваме, не могат да се изпълнят пълните оперативни способности на F-16. Вярно е, че като количество, може би и като качество, не са заложени боеприпаси, като управляваеми бомби или ракети въздух-земя. За учебна дейност има. Осигурени са и ракети въздух-въздух за Еър полисинг. Мисля обаче, че се постъпва правилно, като не се взима цялото въоръжение сега. Още самолетът не е дошъл, а ние да купим цялото въоръжение, не е нужно. Едно време самолетът идваше с цялото бойно снаряжение. Комплекти имаше в полка, дивизията, централните складове, като за водене на война в продължение на месеци. Още седи това въоръжение в складовете на министерството на отбраната и се говори за утилизация.  В случая с F-16 може би три години ще минат, докато изтребителите пристигнат в страната. Още година-две летците трябва да минат видовете подготовка, за да се стигне до положение на бойна готовност на първите осем самолета. И чак тогава може да се наложи използването на оръжието, което предполагам, че дотогава ще бъде доставено. То има и ресурс, който започва да тече от момента на доставката. Ако се създаде критична ситуация и се наложи да участваме в мисия на НАТО с използването на нужното оръжие, то може да се вземе от складовете на Алианса.\"", "date": "2019.07.09", "title": "Ген. Стефан Попов: F-16 e най-новото! Това е модел, изпитан във всякакви условия!"}
{"url": "https://www.faktor.bg/bg/articles/gruzinskiyat-prezident-s-apel-kam-rusiya-ne-se-poddavayte-na-provokatsii", "text": "Не се подавайте на провокации. С този апел грузинският президент Саломе Зурабишвили се е обърнала към Русия, предаде газета.ру. Лидерът на кавказката държава на пресконференция в Тбилиси е заявила, че нейният приоритет е да пази мира и в страната си, и в региона.  \"Аз призовавам Москва да не реагира на провокации, извършавани от отделни лица. Ако в Русия предприемат някакви крачки към повишаването на напрежението, този ход би имал катастрофални последици. Накрая искам да се обърна към гостите от съседната ни държава. Ние сме толерантен народ и за нас гостът е свещен\", е подчертала тя. Изявата на президента е станала на фона на думите на журналиста  Георги Губания. Той в неделя отправи нецензурни изрази към покойните родители на държавния глава на Русия Владимир Путин.", "date": "2019.07.09", "title": "Грузинският президент с апел към Русия: Не се поддавайте на провокации"}
{"url": "https://www.faktor.bg/bg/articles/analiz-na-ivan-kostov", "text": "Центърът за анализ и управление на риска излезе с  по темата: Оценка на анкетните сондажи преди изборите за Европейски парламент 2019 и достоверността на социологическите агенции. Автори на анализа са доц. д-р Иван Костов, Полина Крайнева, докторант на свободна\r\nподготовка в НБУ. Докладът анализира анкетните сондажи на социологическите агенции за представянето на политическите формации на изборите за Европейски парламент и дава обобщена оценка за тяхната достоверност в периода 2009 –2019. Анализирани са и са обобщени сондажите, и прогнозите на социологическите агенции за политическите формации преди изборите за ЕП 2019. Направени са изводи за всяка формация и за всяка агенция. Направена е систематизация на всички сондажи и прогнози в периода 2009-2019, и са дадени оценки за точността на процентните сондажи за всяка, от участвалите на последните избори, политическа формация. Систематизирани са, за периода 2009-2019, сондажите и прогнозите, и съобразно четири критерия е оценена достоверността на девет социологически агенции. Направени са заключения от качеството на сондажите и прогнозите, и от достоверността на социологическите агенции. Докладът завършва с актуализирана аргументация на направените препоръки в предишния доклад от 2017.", "date": "2019.07.09", "title": "Анализ на Иван Костов  и Полина Крайнева разкрива достоверността на социологическите проучвания у нас за последните 10 години"}
{"url": "https://www.faktor.bg/bg/articles/lavrov-predlozheniyata-za-izlizane-ot-krizata-s-ukrayna-ne-po-feysbuk", "text": "Русия е готова да разглежда предложения за излизане от украинската криза, но те трябва да бъдат правени по дипломатически канали, а не публично, заяви днес пред журналисти руският външен министър Сергей Лавров след министерската среща на Организацията за сигурност и сътрудничество в Европа (ОССЕ) в Словакия, предаде ТАСС. \"Когато става дума за сериозни предложения, те първо се правят по дипломатически канали, а не публично по Фейсбук. Но ние сме готови да разглеждаме конкретни предложения, които ще помагат за изпълняването на резолюцията на Съвета за сигурност към ООН за Минските споразумения, а не да подменят тази резолюция и самите Мински споразумения\", каза министърът. Сергей Лавров подчерта, че за преодоляването на кризата в Източна Украйна са създадени достатъчно механизми - Контактната група по Минските споразумение и т.нар. Нормандски формат (Германия, Русия, Украйна и Франция). Той призна, че вероятно и други предложения имат право на съществуване, но акцентът трябва да пада върху прекия диалог между страните в конфликта. Изявлението на руския първи дипломат е по повод предложението на президента на Украйна Володимир Зеленски към руския президент Владимир Путин да се срещнат в Минск с посредничеството на САЩ, Великобритания, Германия и Франция.", "date": "2019.07.09", "title": "Лавров за предложението на Зеленски да се срещнат с Путин в Минск: Не става по Фейсбук!"}
{"url": "https://www.faktor.bg/bg/articles/novini/svyat/izpraveni-li-sa-sasht-pred-falit-prez-septemvri-2019", "text": "САЩ може да фалират още през септември тази година заради по-ниски от очакваните данъчни постъпления. Тази оценка, която не звучи никак правдоподобно, се съдържа в публикуван в понеделник аналитичен доклад на Центъра за двупартийна политика, който се придържа към центристка ориентация, предава ТАСС, цитиран от \"Фокус\" Според прогнозите на специалистите, „през първата половина на септември федералното правителство повече няма да може да плаща сметките си изцяло и своевременно“. Авторите на доклада подчертават, че вашингтонгската администрация трябва в най-скоро време да активизира преговори с американския Конгрес за ново увеличаване на тавана на държавния дълг. Както обясни Шай Акабас, който отговаря за въпросите на икономическата политика в центъра, данъчните приходи в бюджета на САЩ са се увеличили само с 2-3%, вместо очакваните 5-6%. Преди два месеца експертите на организацията прогнозираха, че през октомври може да настъпи фалит. „Настоящият анализ разкри опасно развитие, което не може да бъде пренебрегнато. Преговарящите по бюджета трябва да знаят, че времето изтече“, каза Акабас. „Единственият начин да се елиминира възможността за фалит през тази година е да се повиши тавана на националния дълг през следващите седмици“. В допълнение, както се посочва в доклада на Бюджетната служба на Конгреса в понеделник, бюджетният дефицит достигна 746 млрд. долара през първите девет месеца на финансовата година 2019 (започва в САЩ на 1 октомври - ТАСС). Очаква се тази цифра да бъде равна или дори да надхвърли 1 трилион долара до края на финансовата година. В същото време нивото на приходите се е увеличило с 69 млрд. долара в сравнение със същия период на миналата година, докато федералните разходи са нараснали с 208 млрд. долара. В края на юни Бюджетната служба на Конгреса прогнозира, че държавният дълг на САЩ ще достигне 144% от БВП до 2049 година. В началото на март Министерството на финансите на САЩ използва „извънредни мерки“ за продължаване на финансовите операции поради факта, че страната достигна тавана на националния дълг, който законодателите трябва да увеличат в близко бъдеще. Това решение ще позволи на правителството на САЩ да продължи да плаща временно сметки, без да нарушава законовия таван на дълга. В същото време министърът на финансите на САЩ Стивън Мнучин преговаря с депутати, за да повиши този показател, като засега разговорите са неуспешни. Държавният дълг на САЩ В момента държавният дълг на САЩ е около 22 трилиона долара. Както се съобщава в началото на януари от CNN, анализирайки данните на Министерството на финансите, за две години от президентството на Доналд Тръмп (от 20 януари 2017 г.), той се е увеличил с повече от 2 трилиона долара. Според прогнозите на МВФ, през 2023 г. националният дълг на САЩ ще нарасне до 117% от БВП. През фискалната 2018 година държавният дълг се увеличи от 20 трилиона долара до 21 трилиона долара. Консерваторите в Конгреса обаче заявяват, че държавните разходи продължават да са извън контрол и това може да доведе до още по-голям дефицит през следващите години.", "date": "2019.07.09", "title": "Изправени ли са САЩ пред фалит през септември 2019?"}
{"url": "https://www.faktor.bg/bg/articles/karayancheva-tryabvat-razumni-argumenti-za-mashinniya-vot-ne-inat", "text": "„Анализът на ЦИК е задълбочен и аргументиран. Трудностите, които са срещнали при машинното гласуване, и слабият интерес на гласоподавателите са определящи. Има опасност и за избирателната активност заради дългия процес на гласуване с машини. Има много предпоставки, които застрашават местния вот. Трябва да се мисли рационално. Не трябва да натоварваме и избирателите, и членовете на комисиите“. Това каза пред БНР председателят на парламента Цвета Караянчева по повод предложението за промени в Изборния кодекс за отмяна на машинното гласуване за местни и за парламентарни избори. „Обвиненията, които получихме, че искаме да манипулираме вота или по някакъв начин да спечелим служебно, ни накара да преосмислим нашата идея, затова машинното гласуване беше факт, както се случи на евроизборите. Но трябва да се правят анализи, да се взимат разумни решения, трябва да може да се прави крачка назад. Този скъпоструващ експеримент трябваше да бъде направен, за да може независим орган, какъвто е ЦИК, да направи анализ, да се убедим, че има пропуски, че има необходимост да се преосмисли тази идея“, допълни Караянчева в предаването „Нещо повече“. По думите й машините не вършат работа, „но ги въведохме, защото бяхме под натиск“. На въпрос ще бъдат ли ясни изборните правила достатъчно рано, за да може местните избори да се проведат информирано, председателят на Народното събрание отговори: „Единствената промяна, която ще направим в Изборния кодекс, ще бъде за отмяна на машинното гласуване на местните избори. Имаме достатъчно време. Ако президентът наложи вето, имаме готовност да се свика и извънредно заседание. Надявам се всички да проявяват разбиране и да не си създаваме сами проблеми в изборната нощ… Нека говорим разумно и да излагаме разумните аргументи, а не да се инатим като малки деца“.", "date": "2019.07.09", "title": "Караянчева: Ако президентът наложи вето за отмяната на машинното гласуване, ще има извънредно заседание"}
{"url": "https://www.faktor.bg/bg/articles/srabski-medii-sled-iskrite-mezhdu-sofiya-i-belgrad-balgariya-i-sarbiya-nikoga-ne-sa-bili-v-po-blizki-otnosheniya", "text": "Бойко Борисов пристига на откриването на източната част на Коридор 10 (от Ниш до българската граница), предават сръбски медии. Danas.rs коментира, че напрежението по линията Сърбия-България вече се успокоява. Медията припомня хронологията на скандала, започнат от министъра на външните работи на Сърбия Ивица Дачич, който разкритикува българския премиер Бойко Борисов. Повод стана извадено от контекста изказване на министър-председателя. „А президентът на Сърбия (Александър Вучич) има отлични отношения с Борисов“, подчертават от изданието. „Дипломатите отбелязват, че българските власти неведнъж са подчертавали, че отношенията между Сърбия и България „никога не са били по-добри“ и че скоро ще бъде открито източното рамо на Коридор 10 (от Ниш до българската граница), а Борисов ще присъства и на откриването“, допълва ежедневникът.", "date": "2019.07.09", "title": "Сръбски медии след искрите между София и Белград: България и Сърбия никога не са били в по-близки отношения"}
{"url": "https://www.faktor.bg/bg/articles/bezmilosten-tramp-chalnatiyat-poslanik-kogoto-ni-probutaha-e-nadut-puyak", "text": "Втори пореден ден американският президент Доналд Тръмп отправи остри нападки срещу британския посланик в САЩ, наричайки го \"смахнат\" и \"надут глупак\", предаде Асошиейтед прес, цитирана от БТА. \"Чалнатият посланик, когото Обединеното кралство пробута на Съединените щати, не е човек, от когото се вълнуваме, много глупав човек\", написа Тръмп в \"Туитър\". \"Не познавам посланика, но са ми казвали, че е надут глупак\". Тръмп избълва серия от туитове по адрес на Ким Дарък, часове след като министър-председателката Тереза Мей обяви подкрепа за британския дипломат на фона на полемиката с изтекла на страниците на в. \"Мейл он сънди\" дипломатическа кореспонденция. В нея Дарък се изказва критично за правителството на Тръмп, за \"непоследователната\" му политика към Иран, за предполагаемите му връзки с руснаци и изказва съмнения дали Белият дом \"някога въобще ще изглежда компетентен\". Възгледите на Дарък, които са били предназначени само за вътрешно ползване, поставиха в неловко положение двете страни, които често изтъкват своите \"специални отношения\", отбеляза АП.", "date": "2019.07.09", "title": "Безмилостен Тръмп: Чалнатият посланик, когото ни пробутаха британците, е надут пуяк"}
{"url": "https://www.faktor.bg/bg/articles/daner-premaza-18-godishno-momche", "text": "18-годишно момче е загинало днес в гора край Враца, пише BulNews. Трагичният инцидент е станал рано сутринта в района на мездренското село Ослен Криводол. По време на разрешен дърводобив върху младежа се стоварил дънер, който го премазал на място. Останалите работници се притичали на помощ и веднага се обадили на тел. 112. Пристигналите спешни медици обаче само констатирали смъртта на момчето. Трупът е транспортиран в МБАЛ „Христо Ботев” във Враца за извършване на аутопсия. По случая в районното управление в Мездра е образувано досъдебно производство. В момента на мястото на трагичния инцидент текат процесуално-следствени действия.", "date": "2019.07.09", "title": "Дънер премаза 18-годишно момче"}
{"url": "https://www.faktor.bg/bg/articles/obviniha-shef-na-mitnitsite-v-sevlievo-kupuvala-si-taksa-spokoystvie", "text": "Специализираната прокуратура привлече към наказателна отговорност началника на Митническо бюро Севлиево Йорданка Костадинова, съобщават от пресцентъра на прокуратурата. Тя е обвинена за това, че от юли 2009 г. до юли 2019 г., в качеството й на длъжностно лице, при условията на продължавано престъпление, е поискала и получавала по 200 лева месечно от управител на местна фирма под формата на „такса спокойствие“, за да не извършва действия по служба - митнически проверки на дружеството (престъпление по чл. 301, ал.1 , от НК). Общата получена сума възлиза на около 24 000 лева. Костадинова е привлечена и за това, че е предупредила продавач-консултант да избегне наказателно преследване спрямо него, като го е предупредила за предстояща проверка от органите на митницата (престъпление по чл. 294, ал. 1 от НК). Предвид влошеното здраве на Костадинова наблюдаващият делото прокурор й е определил мярка за неотклонение - „Парична гаранция“ в размер на 100 000 лева. Продължава събирането на доказателства за евентуално извършени от нея престъпления по служба. В хода на разследването е възможно да й бъдат предявени нови обвинения. Събират се и доказателства за извършени престъпления и от други лица.", "date": "2019.07.09", "title": "Обвиниха шеф на митниците в Севлиево, продавала \"такса спокойствие\" за 200 лв. на месец"}
{"url": "https://www.faktor.bg/bg/articles/predsedatelyat-na-pravnata-komisiya-analizat-na-tsik-za-mashinnoto-glasuvane-e-izklyuchitelno-trevozhen", "text": "ГЕРБ, „Обединените патриоти” и „Воля” инициираха промени в Изборния кодекс, с които се предлага отменяне на машинното гласуване за местни и парламентарни избори. „Инициирахме промените след анализ на ЦИК след европейските избори. Анализът е изключително тревожен”, заяви депутатът от ГЕРБ Анна Александрова, председател на Правната комисия, пред Нова телевизия. „На първо място, не може да се осигури сигурността на вота, което е най-важно”, обясни Александрова. „При провеждането на евровота в 31 секция, отчитайки се машинно, протоколът излиза с гласувалите брой избиратели, запечатват се флашките в плика, носят се в „Информационно обслужване”, след това в РИК. След като се включват – няма никаква информация и в двете флашки. Следва да се намеси софтуерен специалист, който да изкара информацията”, обясни Александрова. „Още повече тези машини нямат законова сертификация”. По думите й в 146 секции, определени за машинно гласуване, нито един избирател не се е възползвал от тази възможност. А в 295 секции с машинно гласуване, по този начин своя вот са дали под 10 избирателя. „За мен е най-важно да не бъдат опорочени местните избори. Ние управляващите отговаряме за честния вот. На места има до 3-4 гласувания – кмет на община, кмет на район, кмет на кметство, избор на общински съветници, преференции. Това са 5 гласувания. В София протоколът от машинното гласуване ще е дълъг над 15 метра”, обясни председателката на Правната комисия.  Относно електронното гласуване Александрова обясни, че 2020 година е срокът за направата на пътната карта от ЦИК. „Надявам се, че след провеждането на местните избори и иницииране на подобен дебат, бихме могли да направим повече усилия в тази посока”, заяви Александрова.", "date": "2019.07.09", "title": "Председателят на Правната комисия: Анализът на ЦИК за машинното гласуване е изключително тревожен"}
{"url": "https://www.faktor.bg/bg/articles/ananiev-obyavi-targa-za-nova-detska-bolnitsa", "text": "Обществената поръчка за изграждането на Национална многопрофилна детска болница в София е стартирана. съобщиха от здравното министерство. Днес здравният министър Кирил Ананиев е подписал решението за откриване на процедурата, обявиха от ведомството. Крайният срок за подаване на оферти в деловодството на здравното министерство е 20 август 2019 г.  Отварянето на постъпилите предложения ще се състои на следващия ден. Очакванията на Министерството на здравеопазването са през есента да бъде избран изпълнител и да започне реалното изграждане на детската болница. Срокът за изпълнението на обществената поръчка е 42 месеца от подписване на договора с избрания кандидат. Предвиденият максимален финансов ресурс на възложителя за изпълнение на всички компоненти в обществената поръчка възлиза на 95.4 млн. лв. с ДДС. От здравното министерство припомнят, че поради значимостта и мащаба на проекта, в началото на месец юни т.г. ведомството е изпратило подготвените документи за обществената поръчка на Агенцията за обществени поръчки (АОП) за осъществяване на предварителен контрол. До поръчката се стигна след работата на две работни групи, в които беше включен максимално широк кръг от експерти и професионалисти от всички области на медицината.", "date": "2019.07.09", "title": "Ананиев обяви търга за нова детска болница"}
{"url": "https://www.faktor.bg/bg/articles/sasedka-na-ubitata-monika-v-ispaniya-razkaza-za-poslednite-y-dumi", "text": "Една от съседките на убитата вчера българка Моника Асенова разкри пред ''El Pais'' какво ѝ е казала жената, мигове преди да издъхне. ,,Чух някакви стонове в близост до нашия двор, защото точно бях излязла да изхвърля боклука и да купя хляб. Тръгнах по посока на вопъла и изведнъж видях една жена да лежи в тревата, цялата беше в кръв. Попитах я какво е станало, а тя с последни усилия ми отвърна, че мъжът ѝ я е наръгал и я хвърлил през балкона'', спомня си 80-годишната Пилар Изикердо. В следващия момент възрастната дама помни в хаотичен ред как идва полицията и линейките, как покриват тялото ѝ и медиците я изнасят в чувал, а разследващите екипи остават до късно, за да събират улики. ,,По време на инцидента двете дъщери на семейството са били при дядо си. По-голямата от тях пее и свири на цигулка, по-малката също има влечение към музиката. Иначе жертвата е участвала в организирането на всякакви културни прояви в града'', пишат за инцидента медиите в Испания. ,,Никой не работеше толкова усърдно и толкова много, както го правеше тя'', сподели зам.-кметът на градчето Салас де лос Инфантес Хулиан Руис. Моника Асенова е била на 17-години, когато е започнала да работи, а първото си дете е родила три години по-рано, разказват пред журналисти нейни съседи. ,,Беше наистина приветлива жена, която обичаше да се забавлява'', спомня си друга нейна съседка. По повод трагичния инцидент стотици граждани на градчето се събраха вчера на площада със запалени свещи и цветя и запазиха едноминутно мълчание в нейна памет. Срещу мъжа ѝ Бисер Караджов предстои да бъде повдигнато обвинение за умишлено убийство.", "date": "2019.07.09", "title": "Съседка на убитата Моника в Испания разказа за последните й думи"}
{"url": "https://www.faktor.bg/bg/articles/kogato-likvidiraha-elita-na-balgariya", "text": "Да бъдат унищожени или поне изцяло изолирани най-образованите, предприемчиви, можещи и успели представители на българския елит до 9 септември 1944 - това е една от първите и най-важни цели на така наречената „класова борба\", провеждана от комунистическия режим. А България е страна, в която червеният терор на Ленин и Сталин се прилага особено настървено. Книгата \"Погубената България\" на изследователите проф. Вили Лилков и Христо Христов илюстрира чрез разказите на жертви и извършители репресиите, извършени след преврата на 9 септември 1944. Още през първите три месеца на съветската окупация без съд и присъда в България са избити между 27 хиляди и 30 хиляди интелектуалци, духовници, учители, държавни служители, офицери, полицаи, общественици, индустриалци, търговци, лекари. За да оправдае тяхното унищожаване, комунистическата пропаганда раздува многократно броя на убитите комунисти, ремсисти и земеделци преди идването си на власт. Следват така нареченият „народен съд\", концлагерите, съдебните процеси по сталински срещу минни инженери, електроинженери, строителни инженери, пожарни командири, оръжейни специалисти и други представители на елита, обявени за чужди шпиони, само защото са завършили европейски университети. Всичко това се оправдава като акт на възмездие в името на „жертвите на фашизма“, а и с класовата борба, която по теорията на Сталин се разгаря с все по-голяма сила с напредване на успехите на социализма. През 70-те години на миналия век ЦК на БКП възлага на БАН и на Музея на революционното движение да пресметнат броя на жертвите сред комунистите и левите земеделци между 1923 и 1944 година. Резултатите от извършеното мащабно изследване са публикувани в албум-справочник, озаглавен „Звезди във вековете“. От него излиза, че броят на жертвите е 4 816 души. Така рухва митът на партийната пропаганда за стотици хиляди избити от „монархо-фашистите“, а излязлото по книжарниците издание се оказва неудобно за диктатурата и затова целият му тираж набързо е иззет. Проф. Вили Лилков подчертава, че съвместното му изследване с Христо Христов е логично продължение на усилията да се проследи докрай съдбата на много бележити българи сред т. нар. „бивши хора“ не само в столицата, но и в още 14 големи областни и по-малки градове. „Задачата ни беше не само да припомним Голготата на изтъкнати общественици, управници, предприемачи, учени, инженери, адвокати и прочие, но и да разкрием с факти масовостта на комунистическия терор. Силен акцент е поставен и върху методите, с които Държавна сигурност се опитва да ликвидира и заличи напълно паметта за най-просветените, напредничави и предприемчиви българи след деветосептемврийския преврат. Специално място сме отделили на работата на следствените органи на режима. Методите за подготовката на главорезите му са директно заимствани от НКВД и се практикуват от изпратените в страната униформени и цивилни съветски инквизитори, които ръководят българските си слуги. Дори терминът „бивши хора“, използван от ДС за обозначаване на несвързаните с политиката елити на Царство България, е директна заемка от практиката на червения терор в СССР\", обяснява проф. Лилков. Изследователят допълва, че обичайната резолюция на ДС върху постановленията за задържане на „бившите хора\" заради „вредителство“, „диверсии“ и прочие измислени престъпления гласяла: „Да се разследват за [изпращане в] лагер“. Проф. Лилков е категоричен, че ликвидирането на българските елити е било добре обмислено и детайлно планирано престъпление - с цел не само да се разчисти пътят към властта на в мнозинството си необразовани и безскрупулни привърженици на съветския комунизъм, но и да подчини свободомислещите хора в България на мита за „новия социалистически човек“. Според авторите, разправата с българските буржоазни елити е толкова жестока и на базата на опита, който компартията трупа в периода 1923-1925 г. като задграничен филиал на Коминтерна. Именно през този период и по-късно комунистите се съюзяват с престъпници и бандитски формирования. Типичен пример е т.нар. Митьо-Ганева чета, която е съставена от престъпници. Към нея се присъединяват и комунисти, които извършват въоръжени нападения. След атентата в църквата „Света Неделя“ през 1925 година бандата е разгромена, но имената на участниците в нея фигурират в списъците на героите на БКП. Комунистите активно търсят връзки с бандитски формирования и успяват да ги овладеят политически и идеологически, но основно чрез парите, които идват от Москва. Главен екзекутор на Народната милиция непосредствено след 9 септември 1944 е македонстващият терорист Лев Главинчев. Именно той унищожава по заповед на Титовата УДБА много видни българи от Вардарска Македония и Пиринско. Деветосептемврийските превратаджии освобождават от затворите и въоръжават над 7 000 опасни престъпници за изпълнение на „мокрите поръчки“ на компартията и на окупаторите. Тази информация идва от сина на Руси Христозов, директор в Народната милиция и един от организаторите на убийствата и отвличанията през есента на 1944. В книгата „Погубената България“ са публикувани и свидетелствата на бившия висш комунистически апаратчик Петър Семерджиев, който по-късно бяга в Израел. В нея са изброени имената на поръчителите, палачите и жертвите на мародерства и убийства на офицери, духовници, предприемачи, заможни земеделци и други „бивши хора“ в Сливенско. В Хасково са разстреляни командирите и целия офицерски щаб на местния гарнизон, коварно поканен от комунистите за „побратимяване“ при обявяването на война на Германия. „Комунизмът се оказа една фанатична и безчовечна религия, по-силна от исляма, чиито последователи престават да мислят, освен чрез фетиша на партията-диктатор, който убива всичко човешко у човека. Тук ние надминахме фашистите. (…) Нашият социализъм се оказа най-жестокият тоталитаризъм върху другомислещите“, свидетелства Стефан Богданов, шеф на контраразузнаването на ДС веднага след 9 септември 1944. По неговите думи, изпратените в НРБ съветски съветници във всеки отдел на ДС са били инициатори на най-жестоките инквизиции върху представители на стария български елит. Партизани, които в мнозинството си са необразовани, стават впоследствие министри, дипломати, директори. „Една от причините за колапса на социалистическата икономика е, че тя беше изградена именно от ръководители, инженери и технолози с партизанско минало, както и от завършили рабфакове и съветски ВУЗ-ове по съкратената процедура. НРБ бълваше продукция, която дори съветският пазар накрая отказваше да приема\", припомня Вили Лилков. И допълва, че друга важна цел на комунистическия режим е пълното заличаване на спомена за образованите, талантливите, предприемчивите и успели хора от предишната епоха. Точно заради това в изследването „Погубената България“ са цитирани извънредно много факти, биографии и истории, които илюстрират съдбата и ценностите на погубените. Хората от елитите на Третото българско царство, които не успяват да избягат от НРБ, са изселвани и уволнявани. Отнемат им се всякакви възможности за професионално израстване, лишават ги от пенсии, а на наследниците им е забранено да учат в университетите и да заемат ръководни и по-добре платени длъжности. Накрая им е оставена единствено възможността да изживеят в несгоди края на дните си, вместо да съдействат за модернизацията на България и за облагородяването на нейния човешки капитал. Заклеймените като „бивши хора“ непрекъснато са под наблюдение - и първи се оказват в концлагери и затвори при всяко усложняване на отношенията между Изтока и Запада, каквато е например антикомунистическата революция в Унгария през 1956 година, заключава проф. Вили Лилков.", "date": "2019.07.09", "title": "Печалният край на българските елити"}
{"url": "https://www.faktor.bg/bg/articles/razkriha-taynata-na-plamnalata-ruska-podvodnitsa", "text": "Разкриха секретната мисия, която е изпълнявала руската подводница „Лошарик“, на борда на която пламна пожар и 14 моряци загинаха. Но Москва и до днес продължава да държи в тайна какво е било предназначението на подводницата. Първоначално в руските медии беше разпространена информацията, че пожарът е пламнал на борда на дълбоководен спускаем апарат, който е правил батиметрични замервания на подводния релеф. По-късно стана ясно, че става въпрос за ядрена подводница, чиито мисии са строго секретни. Машината е към Северния флот на Руската федерация. Изданието ArsTechnica пише, че ядрената подводница АС-31 „Лошарик“ е инсталирала сензори на океанското дъно за откриването на чужди подводници, предаде Лента.ру. Американското издание посочва, че инцидентът е публично напомняне за изключително тайните операции на руския флот в Арктика. Русия иска да елиминира американската опасност. Военните и длъжностни лица отказаха да разкрият подробности за инцидента на борда на „Лошарик“. От Кремъл посочиха, че това е държавна тайна. Загиналите моряци бяха погребани.", "date": "2019.07.09", "title": "Разкриха тайната на пламналата руска подводница"}
{"url": "https://www.faktor.bg/bg/articles/novini/balgariya/tsvetan-vasilev-razdal-telefoni-za-neprosledima-komunikatsiya-pri-pokrivaneto-na-sledite-ot-iztochvaneto-na-ktb", "text": "С пореден разпит на основния прокурорски свидетел Бисер Лазов продължава делото за фалита на Корпоративна търговска банка. Близо четири месеца Лазов разказва пред Специализирания наказателен съд как Цветан Василев, според него, е източвал банката. В разпита си Лазов споменава лица и събития от преди близо 20 г., за да обясни как Василев е реализирал основния си сценарий - неговата фирма да печели, използвайки ресурса на една стабилна банка, каквато преди време е била КТБ. Днес свидетелят се концентрира около събитията, свързани с временното затваряне на банката на 20 юни 2014 г. - действия от страна на БНБ, които той нарече “изключване на КТБ от банковата система“. В този момент, по думите на Лазов, Цветан Василев вече не бил в България и не се интересувал какво ще се случи с банката. Седмица преди затварянето ѝ, което оставило банката с десетки непокрити кредити и касова дупка от 206 млн. лева, Василев раздал чрез охраната си телефони с копчета на най-приближените си хора. Такъв телефон получил Бисер Лазов, а чрез него трябвало да осъществява комуникация, свързана с покриването на следите от източването на КТБ. От думите на Лазов стана ясно, че раздаването на тези стари модели телефони било, за да не бъде проследима комуникацията. Разпитът на Бисер Лазов продължава и утре, а адвокатите по делото, които са над 20, се шегуват, че най-вероятно през 2020 г. ще започнат да задават и въпросите към основния прокурорски свидетел.", "date": "2019.07.09", "title": "Цветан Василев раздал телефони за непроследима комуникация при покриването на следите от източването на КТБ"}
{"url": "https://www.faktor.bg/bg/articles/prouchvane-na-cnbc-personalat-na-huavey-ima-dalboki-vrazki-s-kitayskite-voenni", "text": "Нов анализ на информацията за персонала на \"Хуавей\", въз основна на автобиографии на служители, показва по-дълбоки връзки между технологичния гигант и китайските военни и разузнавателни органи, отколкото беше признато от самата фирма, съобщава бизнес телевизията CNBC. Проучването, проведено от Кристофър Балдинг, доцент в Университета Фулбрайт във Виетнам и базирания в Лондон консервативен мозъчен тръст Henry Jackson Society, е разгледало автобиографиите на служителите на \"Хуавей\", които са били изтеглени онлайн от необезпечени бази данни и уеб сайтове, управлявани от фирми за набиране на персонал. Документът, който разглежда трудовите досиета на служителите на \"Хуавей\", стига до заключението, че \"ключовият среден технически персонал, нает от технологичната компания, има силен опит в работа, тясно свързана със събирането на разузнавателни данни и други военните дейности\". \"Някои служители могат да бъдат свързани с конкретни случаи на хакване или индустриален шпионаж, проведен срещу западни фирми\", се твърди в анализа. Самото проучване може да засили опасенията сред правителствата, най-вече на САЩ, чиито анализи твърденията, че \"Хуавей\" представлява риск за националната сигурност. Някои държави се притесняват, че компанията може да инсталира така наречените \"задни вратички\" в телекомуникационното си мрежово оборудване, които ще позволят на китайското правителство да получи достъп до потребителски данни. \"Хуавей\" многократно отрече, че някога се е занимавала с подобна дейност. В анализа е цитирано CV (автобиография) на служител, което едновременно заема длъжност в \"Хуавей\" и в същото време има преподавателска и изследователска роля във военния университет, през който такива лица са служили на Китайската народно-освободителна армия. В конкретния случай това лице е бил служител в секция на PLA, която отговаря за потенциалните възможностите на китайското военно дело в електронното и кибер пространство. \"Индивидуалните доказателства изглеждат доста силни, за да подкрепят валидните опасения относно връзката между Huawei, PLA и опасенията за събирането на разузнавателни данни\", посочи доцентът Кристофър Балдинг. Друга автобиография пък описва лице, което е работило в \"Хуавей\", но същевременно е било представител на правителствена организация, отговорна за шпионажа и контраразузнаването. Този индивид \"се е занимавал с разработване на технология за улавяне на информация или софтуер за продуктите на \"Хуавей\", според представеното проучване. Говорейки за CNBC, г-н Балдинг посочи: \"Не разполагам с доказателства, че китайската държава е разпореждала пряко на служители на \"Хуавей\" да извършват шпионаж или подобно поведение. Казвам го обаче само защото нямам аудиокасета или имейл, посочващи за наличието на подобни заповеди\". От компанията \"Хуавей\" заявиха, че не са в състояние да проверят автобиографиите на служителите, цитирани от това проучване и следователно \"не могат да потвърдят достоверността на цялата информация, публикувана онлайн\". \"Хуавей\" поддържа строги правила за наемане на кандидати с военни или правителствени умения. По време на процеса на наемане тези кандидати са задължени да предоставят документи, доказващи, че са прекъснали връзките си с военните или с правителството\", се казва в изявлението на компанията, като се допълва, че в цитираното проучване са налице много \"спекулативни изявления\". Към настоящия момент няколко държави обсъждат ролята, която \"Хуавей\" ще играе в 5G - мобилните мрежи за данни от следващо (пето) поколение, които обещават свръхвисокоскоростен интернет, който би могъл да подпомага технологии като автономните автомобили (колите без шофьори). САЩ и Австралия на практика забраниха участието на \"Хуавей\" при изграждането на 5G мобилни мрежи, но други страни като Великобритания все още преценяват тези възможности. (БНР)", "date": "2019.07.09", "title": "Проучване на CNBC: Персоналът на \"Хуавей\" има дълбоки връзки с китайските военни"}
{"url": "https://www.faktor.bg/bg/articles/dva-samoleta-se-sblaskaha-na-letishte-v-amsterdam", "text": "Два самолета са се сблъскали на летище „Схипол” в Амстердам, съобщава Mirror.co.uk. Инцидентът е станал рано сутринта местно време. Няма информация за пострадали. Самолет на британската компания EasyJet е бил избутван от влекач, когато едното крило се заклещило в опашката на самолет на холандската KLM. Нанесени са щети и на двете превозни средства. Без никаква паника пътниците са се отправили обратно към терминала. От британската компания подчертаха, че безопасността на техните пасажери е приоритет. Освен това ще има и разследване, което да обясни защо се е стигнало до удара. Пътуващите са били пренасочени към други авиокомпании по същите маршрути. Полетът на EasyJet е пътувал до Лондон, а този на KLM – до Мадрид. Това не е първият случай, в който самолети се сблъскват на летището в Амстердам. По-рано през април на летището в Нотингам, Великобритания се удариха два самолета заради мъгла.", "date": "2019.07.09", "title": "Два самолета се сблъскаха на летище „Схипол”  в Амстердам"}
{"url": "https://www.faktor.bg/bg/articles/za-parvi-pat-sastoyanieto-na-svrahbogatite-e-namalyalo-prez-2018", "text": "За първи път през последните седем години богатството на свръхзаможните хора по света е намаляло през 2018-а. Това заключение фигурира в доклад на консултантската фирма Капджемини (Capgemini), цитиран от БТА. Намалели са и милионерите. Това става за първи път от финансовата криза от 2008 година. Експертите на \"Капджемини\" посочват, че причините за тази тенденция са международните търговски конфликти и несигурността, произтичащи от Brexit, както и загубите на фондовия пазар. Най-много милионери има в Съединените щати, Япония и Германия.", "date": "2019.07.09", "title": "За първи път: Състоянието на свръхбогатите е намаляло през 2018"}
{"url": "https://www.faktor.bg/bg/articles/ministrite-ot-evrozonata-privetstvaha-kandidaturata-na-harvatiya", "text": "Загреб подаде вчера официалната си молба за влизане в Европейския валутен механизъм, известен като \"чакалнята на еврозоната\". В Брюксел, където беше заседанието на еврогрупата, финансовият министър на Португалия Мариу Сентену определи желанието на Загреб като знак за доверие в единната валута. Той коментира, че мерките, взети от Хърватия във финансовата сфера, показват нейната решимост да стане част от семейството на еврото. Това може да стане най-рано през 2023 година.", "date": "2019.07.09", "title": "Финансовите министри от еврозоната приветстваха молбата на Хърватия за присъединяване към валутния съюз"}
{"url": "https://www.faktor.bg/bg/articles/bsp-izdiga-parvite-si-kandidati-za-rayonni-kmetove", "text": "Районните организации на БСП в „Изгрев“, „Красна поляна“, „Връбница“, „Надежда“, „Студентски“ и „Овча купел“ издигнаха своите кандидати за районни кметове. Новината съобщават от пресцентъра на партията. Кандидатът на социалистите в „Изгрев“ е д-р Делян Георгиев. Той е на 33 години и е лекар в Спешна медицинска помощ - София. Баща е на 3 деца. Районната организация в „Красна поляна“ реши да подкрепи Георги Миланов, издигнат от Инициативен комитет „Бъдеще за Красна поляна“. Миланов е на 43 години, предприемач в сферата на телекомуникациите. Във „Връбница“ БСП издига Владимир Петров, който е на 35 години и е магистър по „Финанси и счетоводство“. В „Надежда“ БСП ще разчита на адвокат Стоян Цветков, на 44 години. В район „Студентски“ социалистите издигат 27-годишния юрист Георги Йорданов. В момента е докторант по „Политология“. БСП – Овча купел ще подкрепи издигнатия от инициативен комитет Ангел Маринов. Той е юрист, експерт по национална сигурност, на 56 години.", "date": "2019.07.09", "title": "БСП издигна първите си кандидати за районни кметове в София"}
{"url": "https://www.faktor.bg/bg/articles/mariya-gabriel-zapadnite-balkani-shte-poluchat-8-mln-evro-ot-ek-za-kibersigurnost", "text": "До края на юли Европейската комисия ще одобри нов проект на стойност 8 млн. евро за програма, по която страните от Западните Балкани ще разработят механизъм за бърза реакция при криза в областта на киберсигурността. Това съобщи еврокомисарят по цифрова икономика и общество Мария Габриел на първия диалог за цифровите технологии ЕС-Западни Балкани, който се провежда днес в Брюксел, предаде БНР.  „Ние не обръщахме достатъчно сериозно внимание. Напомням, че когато казах, че искам киберсигурността да ми бъде един от приоритетите в цифровата програма за Западните Балкани, срещнах реакция от типа „няма проблеми в тази област“. Всъщност оказа се не, че нямаме проблеми, а че не разполагаме с данни за мащабите на това, което се случва“.  През 2021-ва година роумингът между страните от Западните Балкани ще отпадне и жителите на тези страни ще говорят помежду си без допълнителни тарифи, съобщи още Габриел.  Еврокомисар Габриел припомни, че от началото на юли в резултат на регионалното споразумение, входящите и изходящи обаждания между страните от Западните Балкани са паднали съответно с 65 и 68 на сто, а трансферът на данни - над 70 на сто.  Същевременно македонският министър на информационното общество и администрация Дамян Манчевски предложи да се създаде регионална агенция за киберсигурност.", "date": "2019.07.09", "title": "Мария Габриел: Западните Балкани ще получат 8 млн. евро от ЕК за киберсигурност"}
{"url": "https://www.faktor.bg/bg/articles/novini/svyat/erdogan-turtsiya-e-beztsenna-za-sigurnostta-na-evropa", "text": "\"Турция е \"безценна\" за сигурността на Европа, но европейските страни не правят достатъчно, за да подпомогнат нейните усилия\", заяви във вторник в Сараево президентът Реджеп Ердоган. Говорейки за миграционната криза на срещата на върха на Процеса за сътрудничество в Югоизточна Европа (ПСЮИЕ), Реджеп Ердоган каза:  \"Ние дадохме безценен принос за сигурността на целия европейски континент, особено на балканските страни. Въпреки това ние не видяхме подкрепата и хуманитарното отношение, които очакваме от нашите европейски приятели през това трудно време\". Ердоган допълни: \"Дори и докато европейските страни не могат да постигнат споразумение относно квотите за бежанци, Турция вече е домакин на повече от 4 милиона бежанци, включително 3,6 милиона сирийци\". Прогнози на Организацията на обединените нации (ООН) показват, че около 10 милиона души са мигрирали от Сирия от началото на войната в близкоизточната страна през 2011-а година.", "date": "2019.07.09", "title": "Ердоган: Турция е безценна за сигурността на Европа"}
{"url": "https://www.faktor.bg/bg/articles/aleksandar-yordanov-balgariya-e-dlazhna-da-bade-lider-na-balkanite", "text": "България е длъжна да бъде лидер на Балканите. Това подчерта пред БНР евродепутатът от СДС и бивш посланик на България в Македония Александър Йорданов. Според него след скандалния случай с външния министър на Сърбия е редно страната ни ясно да заяви на сръбската страна едно по-твърдо поведение: „Време е да кажем на Белград, че европейската интеграция на Сърбия ще започне, след като тази държава кандидатства за членство в НАТО. Разширяването на ЕС на Западните Балкани е процес, който може да бъде успешно гарантиран само ако преди това държавите са гарантирали сигурността си“. В предаването „12+3“ Йорданов подчерта, че България не може да допусне до своите граници да има държава, която иска да стане член на ЕС, а в „същото време е проруски настроена и то тотално“. „Важните държави, които ще движат напред развитието на региона, са държавите членки на ЕС. Останалите трябва си мерят крачките с нас. Трябва да се водят по локомотива, а не като отделни вагони или ремаркета да развиват теории кое как да бъде. Бих препоръчал на сръбските политици да бъдат по-скромни в говоренето си и в коментарите си, особено когато става дума за държава лидер, каквато е България“. По повод предстоящия избор на председател на ЕК Александър Йорданов каза: „От гледна точка на ЕНП няма проблем и всички сме категорични, че ще подкрепим Урсула фон дер Лайен. Въпросът е, че се чуват гласове от групата на социалистите и демократите, от някои по-крайно леви групи в ЕП, че не са склонни да я подкрепят. Това би било крайно непочтено, защото тогава изцяло ще се срине този пакетен модел, за който толкова приказки се изприказваха… Не може социалистите да проявяват такъв двоен стандарт. Не може да не се спази правилото на водещия кандидат – партията, която е победила да има правото да издигне своя кандидат за министър-председател на Европа“.", "date": "2019.07.09", "title": "Александър Йорданов: България не може да допусне до границите си да има държава, която иска да е в  ЕС, но е тотално проруски настроена"}
{"url": "https://www.faktor.bg/bg/articles/obiski-v-notarialni-kantori-zaradi-sdelki-s-tsarkovni-imoti", "text": "Спецполицаи и прокурори извършват претърсвания и изземания в две нотариални кантори в София, съобщиха от държавното обвинение. Операцията е под ръководството на Софийската градска прокуратура. Извършват се претърсвания и изземания, като процесуално-следствените действия са в рамките на образувано досъдебно производство за данъчни престъпления,, длъжностни престъпления, документна измама и пране на пари. Разследването е започнало на 18 юни т.г. по жалба от митрополит Антоний, представляващ Българска епархия в Западна и Средна Европа към Българска източноправославна църква, а предметът му обхваща разпоредителни сделки с имоти, собственост на Българската Православна църква. По неофициална информация една от нотариалните кантори се намира на бул. \"Евлоги и Христо Георгиеви\" в района на кръстовището с ул. \"Граф Игнатиев\".", "date": "2019.07.09", "title": "Обиски в нотариални кантори заради сделки с имоти на Църквата"}
{"url": "https://www.faktor.bg/bg/articles/za-dnes-e-nasrocheno-novo-zasedanie-po-deloto-ktb", "text": "За днес е насрочено ново заседание по делото КТБ. Днес съдът се събира отново, след като точно преди седмица отложи делото заради неявяване на основния свидетел Бисер Лазов. Той е депозирал писмо до магистратите, че е постъпил в хирургична клиника. На последното съдебно заседание Бисер Лазов разкри, че  основният обвиняем Цветан Василев е платил над 1 милион лева,  за да се провали  разследването за фалита на банката, предава Канал 3. Лазов твърди, че сумите са преведени на няколко транша и са предадени на един от адвокатите на Василев, Лазар Карадалиев, за да попречи на разследването.", "date": "2019.07.09", "title": "За днес е насрочено ново заседание по делото КТБ"}
{"url": "https://www.faktor.bg/bg/articles/obshtestvo/zakon-i-red/aktsiya-na-prokuraturata-v-notarialna-kantora-v-tsentara-na-sofiya", "text": "Акция на прокуратурата се провежда в центъра на София, съобщи \"24 часа\".  Полицаи пазят входа на нотариална кантора на кръстовището на бул. \"Евлоги и Христо Георгиеви\" и \"Граф Игнатиев\". Отпред има и кола на прокуратурата, което означава, че разследващите търсят документи в нотариалната кантора. Засега от държавното обвинение отказват информация. Разследват се сделки с църковни имоти на една от епархиите. Нотариалната кантора, в която се провежда акцията, вероятно има връзка с разследваните сделки на имоти.", "date": "2019.07.09", "title": "Акция на прокуратурата в нотариална кантора в центъра на София"}
{"url": "https://www.faktor.bg/bg/articles/obshtestvo/zakon-i-red/politsiyata-vav-varna-izze-falshivi-stoki-za-poveche-ot-750-000-leva", "text": "Полицията във Варна е иззела фалшиви стоки за повече от 750 000 лева от търговски обекти в курорта \"Златни пясъци\" и в града, съобщиха от областната дирекция на МВР. Специализирана полицейска операция е за установяване и документиране на престъпления против интелектуалната собственост. При проверките в търговските обекти са установени различни стоки - обувки, чанти и аксесоари, на различни търговски марки без необходимата документация за изрично съгласие от страна на притежателя на съответните марки. Иззетите стоки са на обща стойност 762 500 лева. Срещу съдържателите на обектите са образувани досъдебни производства.", "date": "2019.07.09", "title": "Полицията във Варна иззе фалшиви стоки за повече от 750 000 лева"}
{"url": "https://www.faktor.bg/bg/articles/elisaveta-panova-osadi-izdanie-na-delyan-peevski-za-30-000-leva", "text": "Съпругата на шефа на ВКС Лозан Панов - Елисавета Панова осъди „Телеграф медиа“ на общо 30 000 лева за „публикуване на обидни и клеветнически твърдения“. Отделно издателят Делян Пеевски дължи и 2600 лева разноски по делото, съобщи сайтът „Медиапул“ . Присъденото обезщетение е за увреждане на доброто име и честта на Панова. Тя заведе дело срещу вестниците \"Монитор\" и \"Телеграф\" за публикуването на анонимната статия със заглавие \"Черният лебед\" на Лозан с кримидосие\" през април 2017 година. Решението на Софийския градски съд може да се обжалва пред Върховния касационен съд. Издателят \"Телеграф медия\" твърди, че не носи отговорност за статиите, защото те са препечатка от електронното издание \"Агенция Монитор\", което се издава от \"НСН инвестмънт\" (също собственост на Делян Пеевски).  Ответникът заявява, че в информационните фондове на МВР за Панова съществували данни за извършено от нея през 2004 година престъпно деяние \"хулиганство - съпротива на орган на властта“. Щом МВР потвърждавало, че ищцата фигурира в \"масивите\" като извършител, отговорността на ответниците автоматично се изключвала. Проверката на съдебния състав отхвърля като неверни твърденията на ответниците. В архивите на МВР няма \"полицейска регистрация\" срещу Панова, защото срещу нея не е било водено наказателно дело. Става дума за \"заявителски материал\", по който прокуратурата е отказала да образува дело заради липса на данни за извършено престъпление. \"Следователно твърденията за \"криминална регистрация\" и \"кримидосие\" във връзка с ищцата представляват клевета по смисъла на чл.147 от Наказателния кодекс - съзнателното разгласяване на неистински позорни обстоятелства за дадено лице или приписване на престъпление\", се казва в решението на Софийския градски съд. Магистратите напомнят, че в публикациите на двата вестника е употребен и изразът: \"Тя се разминала без присъда за престъплението си\". Това води до намек за незаконно избягване на справедливо наказание. Статията наистина е била публикувана ден по-рано в \"Агенция Монитор\", но двата вестника не са се позовали на този източник. Налице е само една препратка за допълнителна информация, а като автор е посочен \"Екип на Телеграф\". В публикациите има и твърдения за участие на ищцата в организирана престъпна група за \"дестабилизиране на държавата, създадена от Иван Костов\". Елисавета Панова е представена и в негативна роля във връзка със смъртта на първия ѝ съпруг. \"Предвид изобилстващите негативни изрази като: \"кримидосие\", \"ГМО политически проект\", \"задкулисен кръг\", \"драгалевския лаборант\", \"олигархът“, \"марионетката на Костов\", \"сламеният партиен лидер\", \"провален правосъден министър\", \"кохорта протестъри\", \"заговорниците\", \"действат в комбина пробвайки да овладеят съдебната система\", \"тарторите си олигарси\", \"пуч в Темида\", \"еврочиновника на олигархична хранилка\", \"метеж\", \"номенклатурно отроче\" се налага изводът, че процесните статии с целия си смисъл и контекст представят ищцата като активен член на организирана група от хора, занимаващи се с незаконосъобразни до престъпни, неморални и обществено неприемливи дейности\", се казва в съдебното решение. От \"Монитор\" действат по традиционния си начин и пишат: \"Злорадството на „Медиапул“ обаче е прибързано. Защото медийната ни група е осъдена за това, че казва истината. Става дума за статията „Черният лебед“ на Лозан с кримидосие“, публикувана през април 2017 г. В нея става дума за това, че г-жа Панова, наречена Черния лебед не от нас, а от политическия ортак на Иво Прокопиев – Христо Иванов, има криминална регистрация. Тя е от 2004 г. и е за хулиганство, изразяващо се в съпротива на орган на властта. Зад това твърдение ние стоим, защото в редакцията на изданията ни се пазят документи. Нещо повече, никога не сме твърдели, че Елисавета Панова е осъждана, напротив. Но явно някои хора не правят разлика (или така им изнася) между „криминална регистрация“ и „присъда“.", "date": "2019.07.09", "title": "Елисавета Панова осъди издание на Делян Пеевски за 30 000 лева"}
{"url": "https://www.faktor.bg/bg/articles/london-potvardi-podkrepata-za-poslanika-si-v-sasht-napadnat-ot-tramp", "text": "От Даунинг стрийт отново потвърдиха пълната си подкрепа за британския посланик в Съединените щати Ким Дарък въпреки думите на президента Доналд Тръмп, че няма повече да работи с него след разразилия се скандал по повод на мнението на посланика, че администрацията на Тръмп е некомпетентна, предаде БНР.  Доналд Тръмп използва случая с изтеклата информация, за да отправи нападки не само към посланик Ким Дарък, но и към премиера Тереза Мей. Американският президент \"се скара\" в Туитър на Мей, че е сътворила пълна бъркотия около Брекзит, че не е послушала неговия съвет и че добрата новина е, че скоро Обединеното кралство ще има нов премиер.  Тази сутрин говорител на Даунинг стрийт отново заяви, че Тереза Мей и правителството ясно са заявили пред Вашингтон, че съжаляват за изтичането на информацията, че това не е задължително становището на британските власти, но посланикът е длъжен да дава честно неговата оценка за политиката в Америка.  Бившият британски посланик във Вашингтон Кристофър Мейер заяви тази сутрин по Би Би Си, че изтичането на информацията е явен опит да се дискредитира работата на Ким Дарък, за да бъде заменен той с някой по-удобен на \"заговорниците\". Кореспондентът на Би Би Си в Ню Йорк Ник Брайънт съобщи междувременно, че Ким Дарък няма намерение да се отказва от планираната среща на министъра за международна търговия Лиъм Фокс с дъщерята на президента Иванка Тръмп, въпреки нежеланието на Доналд Тръмп да работи с него.", "date": "2019.07.09", "title": "Лондон потвърди подкрепата за посланика си в САЩ, нападнат от Тръмп"}
{"url": "https://www.faktor.bg/bg/articles/asen-agov-ochevidno-e-che-kosovo-nikoga-nyama-da-se-varne-v-sarbiya", "text": "Напрежение между България и Сърбия предизвикаха думите на Бойко Борисов пред журналисти, че бъдещият шеф на дипломацията на Евросъюза - Жозеп Борел би трябвало да изразява позициите на цялата общност, независимо че неговата страна Испания не признава Косово. На тези думи първият дипломат на Сърбия Дачич реагира остро и призова Борисов ''да не дава уроци на новия еврокомисар по външната политика\" по отношение на признаването на независимостта на Косово. Дипломатическият спор между Сърбия и България е сред най-коментираните теми в последните дни в Белград. А според местните анализатори изказването на първия дипломат на Сърбия е нанесло само щети на собствената му държава.  \"Изказванията на българския премиер, външния министър на Сърбия и президента на Сърбия ги гледам като един процес, в който се изказват много думи, които не биха променили цялостната картина на Балканите. Всичко, което се коментира сега, няма да има никакъв конкретен резултат. Има един много по-сложен процес, който е свързан с решаване на много по-сложния въпрос за Косово и Сърбия, защото там нещата не са толкова прости\", посочи историкът и експерт по геополитика проф. Нина Дюлгерова пред Bulgaria ON AIR. Тя допълни, че думите на Борисов, че чрез диалога ще се постигне разбирателство, са една добра визия.   \"Имам чувството, че управлението на Сърбия живее в началото на 20 век. Косовският проблем е Сърбия, а не обратното. Очевидно е, че Косово никога няма да се върне в Сърбия. Политиката за печелене на позиции за бъдещи преговори е също част от тази словесна и обезценяваща се политика\", смята журналистът Асен Агов. Дюлгерова отбеляза в студиото на \"България сутрин\", че на Балканите емоциите са малко по-големи, а прагматизмът - на по-заден план. До думите ѝ Балканите са експерименталната лаборатория на Европа и вече на света. Според нея позицията на сръбския президент Вучич и външния министър на Сърбия е много ясна представа за противоречията, които съществуват в сръбския елит. Тя определи позицията на Вучич като \"европейска и балансирана\".  Относно темата за българо-македонските спорове, Дюлгерова е на мнение, че ние продължаваме да даваме отстъпление в политически план по отношение на Македония. Асен Агов пък допълни, че трябва да се намери баланс между политици и историци за Гоце Делчев.", "date": "2019.07.09", "title": "Асен Агов: Очевидно е, че Косово никога няма да се върне в Сърбия"}
{"url": "https://www.faktor.bg/bg/articles/novini/balgariya/globiha-125-lekari-otchitali-nepostaveni-vaksini", "text": "125 педиатри и общопрактикуващи лекари са глобени от началото на годината досега заради непоставени ваксини на деца, но отчетени по документи като сложени. Провинените са засечени по време на извънредна проверка на регионалните здравни инспекции, след като у нас пламнаха епидемични взривове на морбили, съобщиха от Министерството на здравеопазването.   Въпросните лекари са в Софийска област, Кюстендилска, Благоевградска и София – град, които бяха и най-силно засегнати от заразата. Инспекторите са установили, че те не само са издавали бележки за сложена ваксина за записване в училище и в детска градина, но и са ги отчитали, без да са ги направили. Нарушението е засечено чрез лабораторни тестове на биологичен материал от децата. Така е установено, че в тях на практика няма антитела, каквито би трябвало да има, ако те наистина са били имунизирани. 50 лева е глобата за такова нарушение, при повторно тя скача на 100 лева.   Засечени са и 21 служебни лица – директори и медицински сестри в детски градини и училища, които са покривали деца без направени имунизации и са ги записвали в градините и в школата. Глобени са и 6-ма родители, които са отказали децата им да бъдат ваксинирани. Глобите и за тях са по 50 лв. при първо нарушение и по 100 лв. за второ.   Още с регистрирането на първите случаи в страната Министерството на здравеопазването предприе незабавни действия за ограничаване епидемичното разпространение на морбили на територията на страната чрез проверки на регионалните здравни инспекции, обясниха от здравното ведомство. Проверявани са лекарите на деца от 13-месечна до 18-годишна възраст, като целта е била да се установи дали са били поставени наистина ваксини срещу морбили, паротит и рубеола, допълниха от там.   През миналата година пък регионалните здравни инспекции са издали 112 акта на родители, които не са завели децата си на задължителни имунизации. Това е резултат от общо 16 000 проверки в цялата страна. Санкциите са общо 5600 лева, глобата за такова нарушение е в размер на 50 лева.   Според общопрактикуващи лекари, въпреки активността на т.нар. антиваксъри в социалните мрежи и ожесточените дискусии за или против ваксините, родителите масово водят децата за имунизации. Един болен от инфекциозно заболяване може да зарази и разболее 95% от хората наоколо ако те не са ваксинирани, коментира необходимостта от ваксините главният държавен инспектор доц. Ангел Кунчев. Показателно е, че при 2 млн. и 200 хил. ваксинации през 2018 г. са съобщени едва 108 нежелани реакции. Повечето от тях са преходни – леко повишаване на температурата, зачервяване и подуване около мястото на убождането с иглата, уточни той.   Едно семейство, противник на ваксините, е завело дело срещу Министерството на здравеопазването заради задължителния имунизационен календар. Родителите обаче са изгубили в съда, съобщиха от здравното ведомство. За разлика от ситуацията у нас в Сърбия се водят дела срещу 300 семейства, които са пропуснали да заведат децата си за ваксиниране. Глобата там за такъв пропуск се равнява на 300 евро. В Германия министърът на здравеопазването Йенс Шпан предложи неотдавна да се въведат глоби за родителите на деца в училищна възраст, които не са ваксинирани срещу морбили. Предложението му е санкцията да бъде от 2500 евро.", "date": "2019.07.09", "title": "Глобиха 125 лекари, отчитали непоставени ваксини"}
{"url": "https://www.faktor.bg/bg/articles/novini/balgariya/borisov-chaka-izvinenie-ot-dachich-toy-sega-shte-vidi-kakvo-e-nepriemlivo", "text": "Премиерът Борисов коментира резултатите от срещата в Сараево с лидерите на ПСЮИЕ.  Той съобщи, че се е разбрал с колежката си от Сърбия Ана Бърнабич и няма никакви проблеми. \"Няма напрежение. Казах й:  \"Ана, защо не излезе да ми благодари, че поканих сръбските девизиони да тренират с нашите? Техният военен министър стоеше до нашия. Неговият колега стои до мен, докато говорим и вчера си позволява да ми вика посланика и да ми каже, че поведението ми е неприемливо. Той сега ще види какво е неприемливо! Ей сега ще види!\". Премиерът заяви, че очаква извинение от сръбският външен министър Ивица Дачич. \"ЕС значи не само европейски фондове, не само да ти строят метро, магистрали, а отговорност и предвидимост\", заяви гневно Борисов. Вчера говорих с Ердоган всички да наричаме \"Турски поток\" - \"Балкански поток\" - така е по-красиво и общо.", "date": "2019.07.09", "title": "Борисов чака извинение от Дачич: Той сега ще види какво е неприемливо"}
{"url": "https://www.faktor.bg/bg/articles/parvan-semeonov", "text": ". След Националния съвет на ГЕРБ продължава опитът за прочистване на местно ниво. Това каза за сутрешния блок „Добро утро, България“ на Радио „Фокус“ политологът Първан Симеонов.  „Очевидно идеята е да се направи нещо подобно на това, което се случи на европейските избори - да се направи ефект от дефекта. Да се даде крачка назад, за да се направят после две напред. Т. е. махаш някого и привидно си в тежка позиция, но по този начин си връщаш доверието на хората. Така стана на евроизборите с Цветанов. Признавам, че това е рисковано начинание, но може би няма много други начини в ГЕРБ вече“, коментира той. Първан Симеонов обясни, че проблемите са свързани със срастването на властта по места. По думите му е необходимо освежаване, което не се налага за първи път в управляващата партия.  Предизвикателство за ГЕРБ ще е да задържат властта в областните градове. Според него е възможно на места да има балотажи, на които всички да са срещу ГЕРБ при наличие на не лоши кандидати на опозициите, както се получи на президентските избори. Симеонов коментира и приетата оставка на Цветан Цветанов, който според него ще се опита да се позиционира атлантически и прозападно, но едва ли е готов да напусне оперативната политика. Появяването на Цветанов в друга партия, различна от ГЕРБ би било любопитно, но несериозно, коментира той. Свидетели сме на това как Борисов си взима обратно партията от Цветанов, каза още политологът.", "date": "2019.07.09", "title": "Първан Симеонов: Борисов си взима обратно партията от Цветанов"}
{"url": "https://www.faktor.bg/bg/articles/novini/svyat/ana-barnabich-borisov-ne-se-kara-sas-sarbite", "text": "Сръбският премиер Ана Бърнабич категорично отрече пред медиите в Сaраево премиерът на България Бойко Борисов да се е карал със сърбите. Изказването ѝ дойде след като министър – председателят ни заяви, че иска официално извинение от Ивица Дачич. „Ние ще пазим добрите отношение с България“, каза още Бърнабич и добави: „Сложихме точка на въпроса“.", "date": "2019.07.09", "title": "Ана Бърнабич: Борисов не се кара със сърбите"}
{"url": "https://www.faktor.bg/bg/articles/borisov-1-32", "text": "С подписването на Договора за приятелство, добросъседство и сътрудничество, дадохме перспектива на гражданите на Република Северна Македония и подходящите условия за подписването на Договора от Преспа. Това каза министър-председателят Бойко Борисов на среща с президента на Република Северна Македония Стево Пендаровски в рамките на двудневна среща на върха на Процеса за сътрудничество в Югоизточна Европа (ПСЮИЕ). От своя страна Пендаровски заяви, че на ниво дипломация отношенията между двете страни са прекрасни. „Но както казахте в Познан и вие г-н премиер, трябва да дадем тласък на комисията да заработи още по-ефективно“, заяви той, като благодари за активната подкрепа, която България оказва по пътя за европейското бъдеще на Република Северна Македония.  „Вие сте най-големият ни поддръжник“, обяви Пендаровски.  Премиерът Бойко Борисов каза пред македонския президент, че му е благодарил пред медиите затова, че истината за общата ни история, включително и за Гоце Делчев, започва да се заявява публично от политици на най-високо ниво. „В случая от теб! През цялото време от 1992 г. до днес, България е настоявала единствено за това“, добави Борисов.", "date": "2019.07.09", "title": "Борисов: Благодаря на Пендаровски, че каза истината за общата ни история"}
{"url": "https://www.faktor.bg/bg/articles/novini/svyat/dachich-smeni-tona-reagiral-sam-na-dumi-koito-borisov-ne-e-izrichal", "text": "Вицепремиерът и министър на външните работи Екатерина Захариева проведе среща със сръбския си колега - вицепремиерът и министър на външните работи Ивица Дачич. Двамата разговаряха в словашкия курорт Високи Татри, където участват в неформалната среща на министрите на външните работи от Организацията за сигурност и сътрудничество в Европа.     Екатерина Захариева подчерта пред Дачич, че изказването на премиера Борисов в Познан е съвсем коректно политически и юридически, че реакцията му е  била категорично неприемлива за България и не помага на приятелските ни двустранни отношения. Фактът, че 23 държави от ЕС, една от които е България, са признали Косово, не може  да попречи на двустранните ни отношения, а България винаги е подкрепяла Сърбия в европейската й интеграция, бе категорична Захариева.   “Очевидно има погрешна интерпретация на думите на Борисов - най ме изненада това, което обявиха нашите медии. Както анализирахме с министърката, премиерът Борисов всъщност отговаря на питане дали Борел ще е пристрастен, защото Испания не признава Косово. Това съществено за мен променя контекста на изявата му. Сътруднича си с Борисов от много години бях изненадан от интерпретациите на думите му в нашите медии.  Изчистихме всичко това с министър Захариева. Искаме с България добри отношения, приятелски, съюзнически и стратегически, защото това е в интерес на двете страни и двата народа. Благодарни сме на България за помощта в европейската интеграция. България може да разчита на Сърбия - каза Дачич.   Впечатлението в България бе, че нападам Борисов, но съм всъщност реагирал на нещо, което Борисов не е казвал. Тъй като не съм днес в Сараево, там бяхме заедно със Захариева, искам да кажа, че тази тема е затворена и както Бойко е казал: Да вървим напред!”", "date": "2019.07.09", "title": "Дачич смени тона: Реагирал съм на думи, които Борисов не е изричал"}
{"url": "https://www.faktor.bg/bg/articles/kiril-dabrev-zhali-za-demokratsiyata-da-otmenim-iztsyalo-glasuvaneto-i-da-vavedem-gubernatori", "text": "Местните избори имат най-много нужда от машинно гласуване, но управляващите искат решенията да се взимат като на конгрес на ГЕРБ. Това каза заместник-председателят на БСП Кирил Добрев по време на пресконференция във връзка с машинното гласуване, предаде Агенция „Фокус“ .  \"30 години живеем в демокрация. Спомням си, че първото ми гласуване беше през 89 г., от няколко години вече синът ми гласува, т.е. близо 2 поколения. От днес мисля, че обратното броене започва. ГЕРБ спират парите за партиите, след това отменят машинното гласуване. Аргументът е, че било трудно с тези преференции и там, хората не можели да се оправят. Да отменим и преференциите. Такъв опит за отмяна на преференциите беше направен само преди няколко месеца и БСП напусна заради това НС. Сигурно някои избиратели на ГЕРБ трудно се справят и с интегралната бюлетина. Добре е да отменим и интегралната бюлетина, тя е много сложна. Най-добре е тогава да върнем цветните бюлетини. Нула лв. субсидия и цветна бюлетина 1989 г. Баща ми ме събуди и ми каза: „Отивай да гласуваш има една розова, много прилича на нашата. Гледай да не я объркаш“, обясни още Добрев. По думите му никой не е състояние да ни върне в изходна позиция отново.  „Тогава предлагам да отменим изцяло гласуването и да въведем губернатори. Всъщност Народното събрание е един страхотен разход и един човек се справя добре и във всяка една от дисциплините. Смятам, че демокрацията дори няма да има нужда от средства“, коментира още заместник-председателят на БСП.  „Местните избори имат най-много нужда от подобен тип гласуване, защото само един два гласа могат да променят съотношението в общинския съвет. Само един, два или пет гласа могат да направят някой човек общински съветник с преференциите. Те не го искат, защото най-добре е всички решения да се взимат като на конгрес на ГЕРБ. Всички са за, нула против, и нула въздържали се“, подчерта още Кирил Добрев. Той подчерта, че БСП няма да се предаде в своята битка за демокрацията. „Нас не ни свързват пари, обществени поръчки, а много други неща. Знам, че въпреки всички затягането на примката на демокрацията, БСП ще се справи в тази битка“, обяви още Добрев.", "date": "2019.07.09", "title": "\"Гениален\" Кирил Добрев: Да отменим изцяло гласуването и да въведем губернатори"}
{"url": "https://www.faktor.bg/bg/articles/novini/balgariya/gerb-obedineni-patrioti-i-volya-predlagat-otmyana-na-mashinnoto-glasuvane", "text": "ГЕРБ, \"Обединени патриоти\" и \"Воля\" предлагат отмяна на машинното гласуване, съобщи Анна Александрова на брифинг. Мотивът са сериозните опасения от ЦИК и \"Информационно обслужване\", че местните избори може да се опорочат и провалят заради неблагонадеждния вот с машини. Очаквайте подробности.", "date": "2019.07.09", "title": "ГЕРБ, \"Обединени патриоти\" и \"Воля\" предлагат отмяна на машинното гласуване"}
{"url": "https://www.faktor.bg/bg/articles/nad-230-dushi-sa-arestuvani-pri-mezhdunarodna-aktsiya-sreshtu-targoviyata-s-anabolni-steroidi-i-falshivi-lekarstva", "text": "Над 230 души са арестувани при безпрецедентна международна акция срещу търговията с анаболни стероиди и фалшиви лекарства, съобщава германският национален ежедневник Die Frankfurter Allgemeine Zeitung. Акцията е извършена на територията на 33 европейски страни. Тя е най-голямата по рода си и носи името \"Вирибус\", съобщиха от Европол. Тя е довела до арестуването на 230 заподозрени, разбиването на девет лаборатории за наркотици в Европа и изземване на тонове допинг. Световната антидопингова агенция (WADA) също е участвала в операцията, ръководена от италианската и гръцката полиция.", "date": "2019.07.09", "title": "Над 230 души са арестувани при  международна акция срещу търговията с анаболни стероиди и фалшиви лекарства"}
{"url": "https://www.faktor.bg/bg/articles/novini/balgariya/d-r-n-dzhafer-nyama-darzhava-v-evropa-samo-s-edna-zdravna-kasa", "text": "\"Факт е, че от 15 г. и малко повече като основна точка в програмата на ДПС записваме демонополизация на НЗОК. Оказа се, че има мощен монопол на Касата, която се превърна в бездънна каса\", каза пред БНТ д-р Нигяр Джафер, заместник-председател на НС и депутат от ДПС. \"Никъде в Европа няма модел с една здравна каса, всеки, който се осигурява коректно, трябва да може да види какво му предлага даден фонд, част от цените може да бъдат коригирани\", заяви Джафер. По думите ѝ демонополизацията на Касата е само една от концепциите за реформа в здравеопазването.  Д-р Нигяр Джафер каза още, че българският пациент, който доплаща най-много при ползването на здравна услуга.", "date": "2019.07.09", "title": "Д-р Н. Джафер: Няма държава в Европа само с една Здравна каса"}
{"url": "https://www.faktor.bg/bg/articles/ekaterina-zaharieva-shte-uchastva-v-neformalnata-sreshta-na-osse-vav-visoki-tatri", "text": "Засилване на сътрудничеството в сферата на сигурността и предотвратяването на конфликти дискутират край словашкия град Попрад външните министри на държавите участнички в Организацията за сигурност и сътрудничество в Европа (ОССЕ) На неформалната среща в планинския курорт Високи Татри България е представена от вицепремиера и министър на външните работи Екатерина Захариева. Организацията за сигурност и сътрудничество в Европа е инициатива за политически диалог между 57 държави от целия свят, сред които държавите от ЕС, Съединените щати, Русия и Турция.", "date": "2019.07.09", "title": "Захариева ще участва в неформална среща на ОССЕ във Високи Татри"}
{"url": "https://www.faktor.bg/bg/articles/novini/svyat/vlastite-na-honkong-otstapiha-ottegliha-zakonoproekta-za-ekstraditsiya", "text": "В Хонконг беше обявен краят на законопроекта за екстрадицията, който разпали най-голямата политическа криза от десетилетия. Законопроектът даваше възможност за екстрадицията на хора от Хонконг, които да бъдат съдени в континентален Китай.  Това предизвика огромни протести, стигна се до насилие и хаос в бившата британска колония, върната на Китай през 1997 г.", "date": "2019.07.09", "title": "Властите на Хонконг отстъпиха, оттеглиха законопроекта за екстрадиция"}
{"url": "https://www.faktor.bg/bg/articles/novini/svyat/sadyat-dashteryata-na-sauditskiya-kral-zapovyadala-da-prebiyat-egipetski-rabotnik-vav-frantsiya", "text": "В Париж днес започва процес срещу дъщерята на краля на Саудитска Арабия - Салман, обвинявана, че е накарала своя бодигард да набие работник в луксозен апартамент във френската столица, предаде Ройтерс. Принцеса Хаса бин Салман, която е сестра на саудитския престолонаследник принц Мохамед бин Салман, няма да присъства на делото.  В съда нейният адвокат я представи като грижовна и скромна личност, срещу която са отправени фалшиви обвинения, че е наредила на свои бодигард да пребие работник в луксозния й апартамент на авеню Фош в Париж през септември 2016 г. Според обвинителния акт, видян от Ройтерс, работникът, който е роден в Египет, казва се Ашраф Ейд и е правил ремонт в луксозното жилище на Хаса, е разказал на полицията, че бодигардът на принцесата е вързал ръцете му, удрял го е, ритал го е и накрая го е накарал да целува краката й. До побоя се стигнало, след като принцесата го набедила, че той я снимал с мобилния си телефон. Бодигардът на принцесата е разследван за насилие, при което е използвано оръжие и за държане на човек затворен против волята му. На 1 октомври 2016 г. му беше отказано пускане под гаранция. Според обвинителния акт работникът разказал на полицията, че докато бодигардът го биел, принцеса Хаса се отнесла с него като с куче и му казвала: \"Ще видиш как трябва да се говори с една принцеса, как трябва да се говори с кралско семейство\". Принцеса Хаса, която е на 43 години, отрича да има вина. Международна заповед за арест й беше издадена през ноември 2017 г. Адвокатът на принцесата - Еманюел Моан каза, че Хаса искала да бъде разпитана от следователи чрез видеоконферентна връзка, но искането било отхвърлено. Той каза, че наличието на заповед за арест изключвало присъствието на принцесата на съдебното заседание днес. Адвокатът на бодигарда на принцесата пък казва, че клиентът му отрича обвиненията и че принцесата му е нареждала да проявява насилие над друг човек. Франция поддържа тесни връзки със Саудитска Арабия, но те бяха подложени на тест от решимостта на президента Еманюел Макрон да спаси иранското ядрено споразумение, на което Рияд заедно с Вашингтон се противопоставят. Саудитското кралство семейство е имало съдебни проблеми във Франция и преди. През 2013 г. френски съд постанови запориране на френските авоари на принцеса Маха ал Судаири, съпругата на бившия вътрешен министър принц Найеф бин Абдул Азиз. Заповедта за запориране беше издадена заради неплатени сметки в луксозен хотел в размер на почти 6 милиона евро. Това е вторият съдебен казус в Западна Европа с близкоизточна принцеса в последните седмици. Миналата седмица стана ясно, че на 30 юли съд в Лондон ще разглежда казуса за попечителството върху двете деца на принцеса Хая и съпруга й шейх Мохамед бин Рашид, който е управникът на Дубай, а също и вицепрезидент на Обединените арабски емирства и премиер на ОАЕ, припомня Асошиейтед прес. Принцеса Хая, която пък е дъщеря на покойния йордански крал Хусейн и полусестра на настоящия крал на Йордания Абдула Втори, избяга в края на юни от Дубай заедно с двете си деца. Смята се, че тя е във Великобритания, където има голямо имение в Кенсингтън, на улица Кенсингтън палас гардънс, от двете страни на която се намират едни от най-скъпите имоти в света.", "date": "2019.07.09", "title": "Съдят дъщерята на саудитския крал, заповядала да пребият египетски работник във Франция"}
{"url": "https://www.faktor.bg/bg/articles/garelov-nova-demokratsiya-nyama-da-se-izpravi-sreshtu-zapada-zaradi-prespanskiya-dogovor", "text": "Отношенията между България и Гърция ще останат традиционно добри. Преспанското споразумение няма да бъде развалено. Настъпва горещо лято за гръцко-турските взаимоотношения. Във вътрешнополитически план няма как всичко да потече по мед и масло. Не бих казал, че Кирякос Мицотакис носи харизмата на Алексис Ципрас, тепърва ще видим как ще се справи с всички изпитания, но да не забравяме, че идва на власт, когато Сириза губи доверие. Jова прогнозира в интервю за Dir.bg журналистът Иван Гарелов по повод смяната на властта в Гърция след категоричната победа на Нова демокрация на предсрочните избори. Jfxudpld& Mо отношение на Северна Македония въпросът е много деликатен, защото до известна степен Нова демокрация дължи своята победа и на отрицателното отношение на значителна част от гръцкото общество към споразумението от Преспа, както и компромиса с приемането на име, в което се съдържа думата Македония. Нова демокрация зае крайно отрицателна позиция и може би това се дължи поне на хората в Северна Гърция, където националистическите настроения са много по-силни. Това е обяснимо, все пак там са граничните райони на Гърция със съседните балкански страни. Смятам обаче, че независимо от острите нападки на Нова демокрация към споразумението от Преспа и едва ли не някакви намеци, че тя може да денонсира този договор или да иска неговото преразглеждане, да го обезсили и т.н., аз мисля, че това няма да се случи по следните причини: Знаете, че Ципрас направи този компромис със споразуменията от Преспа именно за да може да и да отговори на очакванията на Западна Европа, че Гърция ще играе положителна роля в плановете и идеите за присъединяване на Западните Балкани към европейските структури - ЕС и НАТО. В този смисъл той много разчиташе, че постигайки тези планове и идеи, си изгради отношения и лично персонално към Западна Европа. Помним навремето, когато неговото правителство започна и той имаше крайно отрицателно отношение към кредиторите, Западът беше с много голямо подозрение към него. Предполагаше се, че Гърция може да излезе от ЕС и гледаше на Ципрас като на краен комунист, какъвто той не беше. Сега не мога да си представя, че една дясна партия, консервативна, каквато е Нова демокрация, и която винаги е била прозападна, изведнъж да се изправи срещу Запада в името на някакви патриотични надежди или идеи на една част от гръцкия народ. Това няма да се случи, ще има постепенно хлъзгане и измъкване от проблема, докато бъдат забравени тези обещания.", "date": "2019.07.09", "title": "Иван Гарелов: \"Нова демокрация\" няма да се изправи срещу Запада заради Преспанския договор"}
{"url": "https://www.faktor.bg/bg/articles/novini/svyat/masovi-aresti-v-turtsiya-na-gyulenisti", "text": "Прокуратурата в Истанбул е издала заповед за задържане на 176 военнослужещи по обвинения във връзки с движението на проповедника Фетхуллах Гюлен, обвинявано, че стои зад опита за преврат в страната преди 3 години. 100 от военнослужещите са от сухопътните сили, 37 - от военноморските сили, 33 - от военновъздушните и 6 души - от бреговата охрана. Междувременно прокуратурата в Измир издаде заповеди за задържане на 35 заподозрени, сред които 20 военни на действителна военна служба.", "date": "2019.07.09", "title": "Масови арести в Турция на гюленисти"}
{"url": "https://www.faktor.bg/bg/articles/novini/svyat/chetirima-raneni-pri-intsident-na-mezhdunarodnoto-letishte-v-bukuresht", "text": "Четирима души бяха ранени при инцидент на букурещкото международно летище \"Хенри Коанда\", съобщават румънските медии, цитирани от БТА. Автобус, в който не е имало пътници, и микробус на транспортна фирма са се сблъскали в 6,15 часа на платформата на летището. В резултат на катастрофата са пострадали четирима служители на летището, които са откарани в болница в стабилно състояние. Въздушният трафик не е бил засегнат от инцидента, съобщиха представители на национална компания \"Летища Букурещ\".", "date": "2019.07.09", "title": "Четирима ранени при инцидент на международното летище в Букурещ"}
{"url": "https://www.faktor.bg/bg/articles/novini/svyat/kreditorite-na-gartsiya-othvarliha-prizivite-na-novoto-pravitelstvo-za-oblekcheniya", "text": "Кредиторите на Гърция отхвърлиха призивите на новото консервативно правителство на страната за облекчаване на стриктните бюджетни условия, по които беше постигнато съгласие в спасителната програма. Лидерът на консерваторите Кирякос Мицотакис положи клетва като министър-председател на Гърция вчера. По време на предизборната кампания той обеща да намали данъците и да договори нови условия с международните кредитори. Финансовите министри от еврозоната, които се срещнаха в Брюксел, обаче заявиха, че вече договорените цели с Атина няма да бъдат променяни. Марио Сентено - председател на Еврогрупата, подчерта: \"Ангажиментите са си ангажименти. И ако ги нарушим, надеждността е първото нещо, което се разпада. Това довежда до липса на доверие и инвестиции и накрая - до липса на растеж“. Новият гръцки премиер Кирякос Мицотакис трябва да се справи с национален дълг, надхвърлящ 180 на сто от брутния вътрешен продукт и 45% необслужвани или рискови кредити на банките, отбелязва агенция Асошиейтед прес.", "date": "2019.07.09", "title": "Кредиторите на Гърция отхвърлиха призивите на новото правителство за облекчения"}
{"url": "https://www.faktor.bg/bg/articles/novini/balgariya/50-godishna-zhena-izchezna-v-gorata-kray-dragoman", "text": "Екип на Планинска спасителна служба издирва 50-годишна жена, изчезнала в гористата местност на град Драгоман. Това съобщи Агенция \"Фокус\", която се позовава на информация от Планинската спасителна служба (ПСС)към Българския червен кръст. Жената се е изгубила в понеделник. Сигналът за изчезването й и за нуждата от включването на спасителите от ПСС е подаден снощи около 21.00 часа. В акцията по издирването на жената участват служители на Главна дирекция „Пожарната безопасност и защита на населението” заедно със спасители от ПСС с две кучета.", "date": "2019.07.09", "title": "50-годишна жена изчезна в гората край Драгоман"}
{"url": "https://www.faktor.bg/bg/articles/tramp-parizhkoto-sporazumenie-za-klimata-e-neefikasno-nespravedlivo-i-mnogo-skapo", "text": "Президентът на САЩ Доналд Тръмп отново разкритикува Парижкото споразумение за климата, което определи като неефикасно, несправедливо и много скъпо, предаде Франс прес. В реч, посветена на водещата роля на САЩ по екологичните въпроси и произнесена в Белия дом, Тръмп заяви: \"Ние искаме възможно най-чистия въздух, ние искаме възможно най-чистата вода и правим всичко, за да го постигнем\". Президентът разкритикува онова, което той нарича \"война срещу американската енергия\", водена от предшественика му, демократа Барак Обама. Той отхвърли \"радикалните планове\" за борба срещу климатичните помени, които, според него, не \"правят света по-чист\". \"Ние ще защитаваме околната среда, но ние ще защитаваме също и американския суверенитет, американския просперитет и американските работни места\", подчерта Тръмп, а после формулира критиките си срещу Парижкото споразумение за климата, от което САЩ обявиха, че се изтеглят. Като реакция на речта на Тръмп, бившият американски вицепрезидент Ал Гор, който е защитник на каузата на климата, написа в Туитър, че президентът \"отказва да се изправи пред реалността\". Той добави, че американските избиратели няма да се оставят да бъдат подведени от един президент, който се опитва да прикрие катастрофалните си постижения в областта на околната среда.", "date": "2019.07.09", "title": "Тръмп: Парижкото споразумение за климата е неефикасно, несправедливо и много скъпо"}
{"url": "https://www.faktor.bg/bg/articles/novini/balgariya/zapali-se-lokomotivat-na-patnicheskiya-vlak-yambol-burgas", "text": "Запали се локомотивът на пътническия влак Ямбол - Бургас. Инцидентът е станал край \"Лукойл Нефтохим\".  Няма пострадали.  Близо 100 пътници е имало във влака. На място са пристигнали 4 противопожарни автомобила. Гасенето продължава.", "date": "2019.07.09", "title": "Запали се локомотивът на пътническия влак Ямбол - Бургас"}
{"url": "https://www.faktor.bg/bg/articles/rosen-zhelyazkov-ne-bi-tryabvalo-da-ima-radikalna-promyana-v-tsenata-na-zhp-transporta", "text": "„Не би трябвало да има радикална промяна в цената на железопътния транспорт след обновяването му”, каза министърът на транспорта Работим сериозно по отношение на всички фактори, които водят до източването на БДЖ. Въвеждат се нови системи за контрол и наблюдение. В тестови период е новата билетоиздаваща система, т.е. оттук нататък ще могат да се закупуват билети онлайн, което ще намали възможността да се купуват превозни документи без каквато и да е отчетност, каквито практики имаме. Това каза министърът на транспорта Росен Желязков в ефира на „Здравей, България”. Министърът потвърди, че до 2023 г. ще бъде изградена линията София-Бургас. До края на годината ще започне и процедурата за нови мотрисни влакове. БДЖ планира поетапно обновяване на влаковете в следващите 15 години „С инфраструктурните промени в БДЖ не само ще се пътува за 3 часа, а ще се пътува много по-комфортно, по-чисто и по-достъпно. НКЖИ изпълнява всички проекти, които са релевантни към трасето София-Бургас. Те са на различни лотове – София-Елин Пелин, Елин Пелин-Костенец, Костенец-Септември, Пловдив- Бургас и т.н. Те са на различна фаза на изпълнение. Има изградени участъци, има и такива, които още са в процес на изграждане с висока степен на изпълнимост и има и такива, които заради обжалвания в съда имаме очакването до края на септември да приключат всички процедури. Лимитът на програмния период за изграждането на железопътната инфраструктура в тези участъци е до края на 2023 г. От страна на подвижния състав, което е ангажимент е на „БДЖ – Пътнически превози” до края на тази година започва процедурата за доставянето на нови мотрисни влакове, а в момента се водят интензивни преговори с „Шкода” за модернизация на съществуващите локомотиви, така че да се достигне тяхната оптимална скорост от 160 км/ч. Разговаряме с „Дойче банк” за нови вагони. Става въпрос за вагони втора употреба, които се използват в немските железници, защото един пътнически вагон от немските железници излиза по-евтино от ремонта на съществуващ български влак. Средната цена за една седалка във влак е 25 хил. евро. Нашата амбиция е да осигурим 4000 нови седалки”, обясни Желязков. По думите му железниците са най-екологичнияt, най-ефективният и в бъдеще най-финансираният и субсидиран транспорт, който и като европейска политика ще бъде развиван. Не би трябвало да се очаква радикална промяна в цената на железопътния транспорт, обяви министърът. „Въпросът е в рамките  на 3-годишната бюджетна прогноза субсидията към БДЖ няма да търпи радикална промяна и затова се разчита на по-добрата усвояемост на европейските средства. В това число за новия програмен период ще се търсят варианти за субсидиране и финансиране за тяговия състав също с европейско финансиране”, добави той. Желязков коментира и случая със задържан български бус в Германия с 66 неизправности, но според издадените документи от техническия преглед състоянието му е било пригодно за управление. „Следващата седмица очакваме информация за случая от колегите от Германия. Това надали е изолиран случай. Затова и контролът върху пунктовете на Годишни технически прегледи се затяга. В момента има производства за отнемане на 17 разрешителни”, обяви той. В рамките на обществено обсъждане е законопроект за пътните превозни средства, където по съвсем различен начин ще бъдат ангажирани и регулаторната и сертификационна дейност на тези пунктове. В това число и на сервизите. Важно е да има по-малка човешка намеса. Затова информационните системи, които се изграждат и ще бъдат интегрирани една с друга няма да допускат човешка намеса и няма да има възможност да се договаря привидна изправност на превозно средство”, обясни министъръти уточни, че вероятно през есента ще влезе законът в Народното събрание.", "date": "2019.07.09", "title": "Росен Желязков: Не би трябвало да има радикална промяна в цената на ЖП транспорта"}
{"url": "https://www.faktor.bg/bg/articles/novini/balgariya/ekspertat-razkril-opasniya-himikal-v-himko-ne-beshe-redno-da-se-stiga-do-borisov", "text": "\"Малко след сутрешния блок вчера лично премиерът Борисов ми се обади и заяви, че е наредил да ми върнат работата. Той ме поздрави за това, което съм направил и позицията ми. По-късно се срещнах с министър Нено Димов\", заяви младшият експерт от РИОСВ-Враца Георги Караиванов в сутрешния блок на бТВ. \"След като направих всички анализи и проверки, се опитах да направя нещо по въпроса за опасния химикал в РИОСВ. Там никой не ми обърна внимание, а аз подадох сигнал към прокуратурата и медиите\", каза още той. \"Бях уволнен, защото заявих, че няма да позволя фирма без разрешения да извърши извозвания на серовъглерод от завода\", допълни Караиванов. \"До 10 юли цистерните, които ще извозват химикала, трябваше да са на територията на България. Още не са тук\", разкри той. \"Не беше редно да се стига до Бойко Борисов, но явно така е трябвало да станат нещата. Опасност винаги има, защото това е едно старо съоръжение. Надявам се скоро химикалът да бъде извозен\", завърши Георги Караиванов.", "date": "2019.07.09", "title": "Експертът, разкрил опасния химикал в \"Химко\": Не беше редно да се стига до Борисов"}
{"url": "https://www.faktor.bg/bg/articles/ivan-ilchev", "text": "През 2017 г. България и Северна Македония подписаха Договор за приятелство, добросъседство и сътрудничество. Оздравяването на отношенията е задължително условие за започването на преговори за присъединяване на Северна Македония към ЕС. С договора бе създадена Съвместна комисия по историческите и образователни въпроси, за решаване на споровете в общата история на двете съседни страни. Комисията постигна напредък за Средновековието, но работата ѝ блокира при обсъждането на модерните времена. Българският външен министър Екатерина Захариева,  Случайно разбрахме, че към македонската комисия за консултанти са назначени двама западни специалисти. Аз винаги съм подчертавал, че не може да се правят паралели между прочита на историята, който направиха Германия и Франция, от една страна, и Германия и Полша от друга, защото там става въпрос за абсолютно различни народи, за абсолютно различна история. Докато при нас става въпрос за един народ, който във времето, за съжаление, по политически обстоятелства се е разделил на две. Ако правим паралели, те могат да бъдат между Гърция и Кипър, между Румъния и Молдова, между Албания и Косово, между Сърбия и Република Сръбска, между Хърватия и Хърватско мюсюлманската федерация. Българският външен министър постави условие до края на годината да има прогрес в работата на комисията. Постижимо ли е това? Аз лично бях решил да подавам оставка, заради протакането от македонска страна. След последното заседание нещата малко се промениха, – казва проф. Иван Илчев. – Не можем да решим въпроса и да се подпишем, че ето на, сложили сме фундамента на историческата истина. Историческата истина за съжаление е твърде гъвкава, поддава се на различни интерпретации. Например македонските членове на Комисията опитват да действат с едни постмодернистки аргументи, как в Средновековието нямало етноси в съвременния смисъл. Но има достатъчно добро самосъзнание в жителите на средновековна България. Те са знаели, че са българи. Ето, за цар Самуил примерно казаха, че е български цар, но вероятно не е бил българин. Българската историография не го оспорва. Има мнение, че вероятно има и арменски произход. Това няма никакво значение за държавата. Че да не би цар Фердинанд Първи да е бил българин? Но той е княз и после цар на България. По същия начин, както Самуил е цар на България, не на Македония.  Не съществува ли опасност след време вашите колеги от Северна Македония да кажат – ние бяхме подложени под политически натиск и да се отрекат от вече договореното? Договорът е от 14 точки и близо 45 подточки и алинеи. От тях една единствена е заработата на Комисията и всички са се вторачили в нея. Още на първото заседание казахме, че учебниците по история са изключително важни, но не по-малко важна е медийната среда. В Македония медийната среда по думите на посланик Ангел Ангелов е относително по-добра. В смисъл, че се появяват по-малко антибългарски публикации. И това е окуражаващо, донякъде. Но средата трябва действително да се промени. Мисля, че пътуването между двете държави е изключително важно и на това трябва да се обърне основно внимание – на инфраструктурата. Защото за съжаление, когато ходим на заседанията в Скопие, пътуваме 5 часа разстояние от 208 км. Ясно е, че при тези пътища трудно се постига много добър обмен между хората. Икономически също. За съжаление първото тримесечие на тази година има спад в икономическите взаимоотношения, въпреки всичките декларации. Наблюдава се спад и в туристическите пътувания.", "date": "2019.07.09", "title": "Иван Илчев: Случайно разбрахме, че към македонската комисия за консултанти са назначени двама западни специалисти"}
{"url": "https://www.faktor.bg/bg/articles/novini/svyat/hilyadi-na-protest-v-tirana-s-iskane-za-ostavka-na-pravitelstvoto", "text": "Хиляди хора се включиха в пореден протест с искане за оставка на правителството в албанската столица Тирана, предаде Ройтерс.  Недоволството е срещу управлението на премиера Еди Рама. Пред протестиращите говори лидерът на опозиционната Демократическа партия Лулзим Баша, според когото \"албанците ще използват всяка улица и всяко средство, за да отстранят Рама\", без чието напускане няма да има европейска интеграция. Според Рама опозицията иска да спре съдебната реформа в страната, насочена срещу корупцията. За разлика от предишни протести в Тирана, вчерашният протече мирно, отбелязва Ройтерс.", "date": "2019.07.09", "title": "Хиляди на протест в Тирана с искане за оставка на правителството"}
{"url": "https://www.faktor.bg/bg/articles/tsenata-na-industrialniya-tok-vliza-za-obsazhdane-v-parlamenta", "text": "Цената на индустриалния ток влиза за обсъждане в парламента. Депутатите от енергийната комисия ще обсъждат състоянието на свободния пазар за електроенергия и евентуални  законодателни промени в сектора. Поводът е недоволството на едрия бизнес срещу моментните пикове в цената на тока, припомня Нова тв. По данни на работодателите в определени дни цената на енергията е скачала с около 100 %. Бизнесът настоя за спешни мерки от страна на държавата. Ресорният министър Теменужка Петкова, обаче заяви, че спекулации с цената на тока тока категорично няма.", "date": "2019.07.09", "title": "Цената на индустриалния ток влиза за обсъждане в парламента"}
{"url": "https://www.faktor.bg/bg/articles/novini/svyat/poveche-ot-40-migranti-byaha-spaseni-v-sredizemno-more", "text": "Германският кораб „Алан Курди” спаси повече от  40 мигранти в Средиземно море, съобщи Нова телевизия. Те били спасени от дървена лодка с помощта на малтийските власти. Малтийската флота изпрати кораб, за да вземе хората от „Алан Курди” и да ги превози до брега”, се казва в информацията на организацията в Twitter. Хиляди протестираха в Германия в подкрепа на мигрантите По-рано малтийските власти разрешиха на 65 мигранти, спасени от кораба „Алан Курди” край бреговете на Либия, да акостират на малтийския бряг.  В същото време след преговори с Европейската комисия и Германия беше постигнато споразумение, че мигрантите ще бъдат пренасочени към други европейски страни.", "date": "2019.07.09", "title": "Повече от 40 мигранти бяха спасени в Средиземно море"}
{"url": "https://www.faktor.bg/bg/articles/novini/svyat/sasht-prodavat-na-tayvan-orazhie-za-2-2-mlrd-dolara", "text": "Държавният департамент на САЩ одобри потенциална продажба на оръжие за Тайван за 2,2 млрд. долара, информира БГНЕС. Сделката включва и продажбата на танкове „Абрамс“ и ракети „Стингър“, съобщиха от Пентагона в понеделник. Целта на сделката е да се подпомогнат отбранителните възможности на Тайван. Конгресът е уведомен за възможната продажба, а конгресмените могат да гласуват срещу нея. Продажбата ще включва 108 танка M1A2T „Абрамс” и около 250 ракети „Стингър”, свързано оборудване и поддръжка, според Агенцията за сътрудничество в областта на отбранителната сигурност на САЩ(DSCA). Китай изрази несъгласието си с евентуалната сделка.", "date": "2019.07.09", "title": "САЩ продават на Тайван оръжие за 2,2 млрд. долара"}
{"url": "https://www.faktor.bg/bg/articles/ruski-komitsi-govorili-54-minuti-sas-zoran-zaev-po-telefona-predstavyayki-se-za-stoltenberg-i-poroshenko", "text": "Руските комици Владимир Кузнецов и Алексей Столаров, известни като Вован и Лексус, са провели три разговора с обща дължина от 54 минути със Зоран Заев в периода, в който той заемаше премиерския пост в югозападната ни съседка. Единият от тях се е представил за тогавашния президент на Украйна Петър Порошенко. Интересно е, че третият разговор се провежда в момент, в който Порошенко е извън Украйна, но Заев смята, че говори точно с първия човек в страната, отбелязва електронното издание на скопския вестник \"Денешен\". По време на разговора, представящият се за Порошенко казва на Заев, че Йенс Столтенберг е на линия и го пита дали иска да говори с него и Заев се съгласява да говори с човек, когото смята за генералния секретар на НАТО. Преговорите се провеждат, според Кузнецов и Столаров, в края на август 2918 г., шрез януари 2019 г. и на 20 април 2019 г. В един момент Порошенко казва (преди референдума за името в Македония), че не е важно кой гласува, а кой брои бюлетините, на което Заев се разсмива. Порошенко също казва, че Украйна има историческа връзка с Александър Велики, така че Заев би могъл да се обръща към него с Петър Македонски, на което той се смее и казва: \"Много добре, много добре! Ок, Петър Македонски\". По време на разговора Заев цитира Уес Мичъл, Столтенберг и Ангела Меркел. Той обсъжда и осъжда идеята за размяна на територии между Сърбия и Косово и смята, че Русия се намесва и иска да дестабилизира региона.", "date": "2019.07.09", "title": "Руски комици говорили 54 м. по телефона със Заев, представяйки се за  Столтенберг и Порошенко"}
{"url": "https://www.faktor.bg/bg/articles/novini/balgariya/slanchevo-do-obed-posle-dazhd", "text": "През страната ще преминава студен атмосферен фронт. Сутринта ще бъде предимно слънчево, но около обяд облачността ще се увеличава и след пладне на много места, главно в Централна и Източна България ще има валежи от дъжд. На места валежите ще са временно интензивни и придружени с гръмотевици. Ще духа умерен до силен вятър от север-северозапад, преди обяд в Източна България - от югоизток. Максималните температури ще са предимно между 26 и 31 градуса. В планините облачността ще е значителна и след обяд, главно в масивите от Централна и Източна България ще има валежи и гръмотевици. Максималната температура на височина 1200 метра ще е около 19 градуса, на 2000 метра - около 13 градуса. По Черноморието облачността ще е значителна и след обяд ще превали и прегърми. Максималните температури ще са 25 - 27 градуса. Вълнението на морето ще е 1 - 2 бала. Температурата на морската вода е 26 - 28 градуса.", "date": "2019.07.09", "title": "Слънчево до обед, после дъжд"}
{"url": "https://www.faktor.bg/bg/articles/novini/balgariya/borisov-kam-barnabich-tolkova-vi-obicham-nishto-ne-sam-rekal", "text": "Премиерът Бойко Борисов разговаря със сръбския си колега Ана Бърнабич в рамките на работната вечеря в Сараево на държавите от Процеса за сътрудничество в Югоизточна Европа. Борисов и Бърнабич обсъдиха появилото се дипломатическо напрежение между София и Белград след остра реакция на външния министър Ивица Дачич.  \"Толкова ви обичам, толкова са ми приятели, как може да ме разбере по начин, по който… Викаме си посланици, правиме си… а нищо не съм рекъл\", каза Борисов емоционално на сръбския си колега Ана Бърнабич след вечеря в известния ски-курорт Яхорина.  Борисов обясни, че не е имал никога лоши намерения към Сърбия, нито пък е търсил намеса във вътрешни работи. Повод за напрежението и разговора е емоционалната реакция на сръбския първи дипломат Ивица Дачич, след изказване на Борисов, че новият представител на Евросъюза по външна политика испанеца Жозеп Борел няма да защитава националната политика на Испания за Косово, а европейската.  Испания не признава Косово, а изказването на Борисов в Познан провокира Дачич да се изкаже остро срещу Борисов и да каже по сръбска телевизия да не дава акъл. На срещата в Познан присъства и Ана Бърнабич. \"Ти беше там. И се прибирам, той казал – \"Няма да даваш акъл\". Аз съм най-добронамереният човек към него\", каза българският премиер на Бърнабич. От разговора между Борисов и Бърнабич става ясно, че той не се е срещал със сръбския външен министър Ивица Дачич, който също беше в Сараево за среща на първите дипломати на страните от региона.  По-рано Бойко Борисов се срещна с президента на Турция Реджеп Ердоган, а утре има среща и със държавния глава на Северна Македония, Стево Пендаровски и с председателстващият Босна и Херцеговина Милорад Додик.", "date": "2019.07.09", "title": "Борисов към Бърнабич: Толкова ви обичам, нищо не съм рекъл"}
{"url": "https://www.faktor.bg/bg/articles/novini/svyat/tramp-kazah-na-tereza-mey-kak-da-bade-reshen-brekzit-no-tya-poe-po-drug-pat-i-sazdade-barkotiya", "text": "Президентът на Съединените щати Доналд Тръмп отправи нападки към британския премиер Тереза Мей като нарече \"бъркотия\" начина, по който тя решава Брекзит, и отбеляза, че повече няма да общува с британския посланик във Вашингтон, който смята неговата администрация за \"уникално нефункционална\".  След като изтече информация, че британският посланик в Съединените щати Ким Дарък е нарекъл администрацията на Тръмп „неспособна, некомпетентна и нестабилна“, американският президент премина в открита офанзива, като под прицела му е не само посланика, но и премиера Тереза Мей.  В поредица от послания в социалната мрежа „Туитър“ Доналд Тръмп писа: “Каква бъркотия създаде Тереза Мей и нейните представители. Казах й как да бъде решен Брекзит, но тя пое по друг път. Аз не познавам посланика, но той не е обичан в Съединените щати. Добрата новина е, че прекрасното Обединено кралство скоро ще има нов премиер“.  По-рано говорител наТереза Мей бе заявил, че тя има пълно доверие в посланик Дарък, но не е съгласна с оценката му за Тръмп. Говорителят окачестви изтичането на информация, като „абсолютно неприемливо“. Води се разследване как паметните записки на посланика са станали достояние на медиите.", "date": "2019.07.09", "title": "Тръмп: Казах на Тереза Мей как да бъде решен Брекзит, но тя пое по друг път и създаде бъркотия"}
