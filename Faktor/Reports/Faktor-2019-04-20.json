{"url": "https://www.faktor.bg/bg/articles/novini/svyat/-nyu-york-tayms-dori-i-bez-zagovor-tramp-e-izbran-za-prezident-s-pomoshtta-na-chuzhdestranna-sila", "text": "Специалният прокурор Робърт Мълър е разкрил обхвата на историческа руска кампания за саботиране на президентските избори в САЩ през 2016 г. и подробно е описал как американският президент Доналд Тръмп е положил неистови усилия да осуети федерално разследване, застрашаващо неговото управление, пише в. \"Ню Йорк таймс\". Оповестената редактирана версия на доклада на Мълър показва, че неговият екип усилено се е опитвал да реши дали действията на Тръмп представляват престъпно възпрепятстване на правосъдието. В крайна сметка работещите по разследването прокурори са преценили да не повдигат обвинения срещу президента, изтъквайки множество правни и фактически ограничения, но очевидно са отказали да го оправдаят и са намекнали, че може би Конгресът трябва да уреди въпроса, отбелязва американското издание. Дългоочакваният доклад разкрива, че Тръмп е бил избран за президент с помощта на чуждестранна сила и изброява множество срещи между негови съветници и руснаци, опитващи се да окажат влияние върху кампанията и президентския преходен екип. Мълър е стигнал до извода, че няма достатъчно доказателства, за да се прецени, че Тръмп или негови сътрудници са участвали в престъпен заговор с руснаците, въпреки че неговият предизборен щаб е приветствал усилията на Кремъл за саботаж и е \"очаквал, че би могъл да се облагодетелства в изборен план\" от хакването и изтичането на имейли на демократите. След това, когато започнало федерално разследване по въпроса, президентът многократно се опитвал да му попречи, посочва \"Ню Йорк таймс\". Мълър е описал 11 случая, в които Тръмп или неговият предизборен щаб са били въвлечени във възможно възпрепятстване на правосъдието, и е намекнал, че Конгресът може да преследва тези действия като престъпления, пише в. \"Гардиън\". В доклада от почти 450 страници, части от който останаха скрити за обществеността, специалният прокурор подробно е описал руските усилия за оказване на влияние върху президентските избори в САЩ през 2016 г. и отзивчивостта на кампанията на Тръмп към определени \"руски предложения за съдействие\", посочва британското издание. Президентът се опита да представи заключенията в доклада като победа и оправдаване. Той отново определи разследването като \"измислица\" и каза, че \"това не бива никога повече са се случва на президент\". Тръмп написа в Тwitter - \"ИГРАТА СВЪРШИ\", и публикува обработена на фотошоп своя снимка на фон, напомнящ за филма \"Игра на тронове\". Лидери на демократите обаче отхвърлиха твърдението на Тръмп, че е оправдан. Председателят на правосъдната комисия на Камарата на представителите Джеролд Надлър каза, че докладът на Мълър е \"написан вероятно с намерение да предостави на Конгреса пътна карта\" и че евентуални изслушвания за импийчмънт са \"възможен вариант\". Според Надлър \"сега Конгресът има отговорността да потърси сметка за действията на президента\", отбелязва \"Гардиън\". Тръмп се опита пръв да представи своята версия на събитията. Типично в негов стил, тя се състоеше от една единствена дума, публикувана в Тwitter с главни букви: \"ОПРАВДАН\". Сега, когато стана обществено достояние редактираният вариант на доклада на Мълър, се оказа - което не е изненада за никого, че в него пише точно обратното, изтъква в. \"Индипендънт\", цитиран от БТА. Специалният прокурор пише в доклада си, че \"не стига до заключението, че президентът е извършил престъпление, но и не го оправдава\". В цялата суматоха около публикуването на доклада на Мълър обаче е лесно да се пропусне същината. Тръмп очевидно е негоден за висшата длъжност, която заема. Той умишлено пренебрегва всички норми на съвременната американска демокрация и няма почти никакво уважение към конституционното право. Но все пак засега не е признат за виновен в престъпление - още повече в \"тежко престъпление или нарушение\", което може да гарантира отстраняването му от поста, коментира британското издание.", "date": "2019.04.20", "title": "\"Ню Йорк таймс\": Дори и без заговор Тръмп е избран за президент с помощта на чуждестранна сила"}
{"url": "https://www.faktor.bg/bg/articles/novini/balgariya/za-evrovota-vmro-aktsentira-na-migratsiyata-emigrantite-i-radikalizma", "text": "ВМРО регистрира днес листата си за евровота. Ангел Джамбазки води листата, на второ и трето място са депутатите Юлиан Ангелов и Александър Сиди. Андрей Слабаков е на четвърто място, а петата позиция е на генерал Димитър Шивиков.  Хора, които по думите на председателя на ВМРО Красимир Каракачанов са доказали, че са способни да защитават националните интереси.  \"Разбира се, българският избирател си избира за кого да гласува. Ако искат да гласуват за хора, които в Европарламента ще защитават българския национален интерес, алтернативата им е листата на ВМРО - българско национално движение\".  Първият в листата Ангел Джамбазки заяви, че е уверен в добрия резултат на 26 май: \"Отиваме на тези избори с твърдата задача да продължим дейността си, както досега, по теми като миграция, по теми като разселване на легални имигранти, по теми като борба срещу радикализма\". Листата на ВМРО за изборите: 1. Ангел Джамбазки 2. Юлиан Ангелов 3. Александър Сиди 4. Андрей Слабаков 5. Димитър Шивиков 6. Райна Дончева 7. Кристиян Шкварек 8. Мария Цветкова 9. Александър Урумов 10. Карлос Контрера. 11. Христо Смоленов 12. Теодора Мичева 13. Иво Пазарджиев 14. Цветомир Петров 15. Вергил Кацов 16. Красимир Червилов 17. Румяна Борисова", "date": "2019.04.20", "title": "За евровота ВМРО акцентира на миграцията, емигрантите и радикализма"}
{"url": "https://www.faktor.bg/bg/articles/novini/balgariya/m-manolova-2-250-000-lv-za-7-dela-sa-bili-plateni-na-vanshni-advokati-na-toplofikatsiya", "text": "\"Когато влязох в длъжност се сблъсках със случаи, при които граждани биваха съдени от \"Топлофикация\" за минимални суми и върху тези суми се начисляваха огромни разноски - съдебни такси, такса юрискосулт\", коментира омбудсманът Мая Манолова пред Канал 3. \"Масовият случай е, че гражданите въобще не разбират, че са съдени\", каза тя. \"Топлофикация водеше дела само, за да прибере юрисконсултските такси, посочи тя. Отначало започнах опити да убедя шефа на Топлификация, че не трябва да начисляват тези такси, но с добро не стана. Подадох жалба, накрая внесох законодателно прелдложение. 3 години се разкарвахме по съдилищата, спечелихме два пъти\", каза още Манолова. \"Става дума за огромни суми, паразитни разноски, които се начисляват срещу сумите на столичани\", обясни омбудсманът. \"На фона на огромните приходи от юрисконсултските възнаграждения, Топлофикация наема външни адвокатски кантори, за да ги представляват по дела. 2 250 000 лв. за 7 дела, са били платени на тези външни адвокати\", става ясно от думите на Манолова.", "date": "2019.04.20", "title": "М. Манолова: 2 250 000 лв. за 7 дела са били платени на външни адвокати на \"Топлофикация\""}
{"url": "https://www.faktor.bg/bg/articles/novini/svyat/prof-a-dimitrov-makedonskiyat-natsionalizam-e-mlad-zhiznen-i-za-sazhalenie-tvarde-agresiven", "text": "\"Не вярвам да има строго партийно гласуване на изборите в Северна Македония. Основните разминавания сега, освен вътрешнополитическите натрупани противоречия между двете основни партии и техните избиратели, са свързани с Преспанския договор, с промяната на името – тази нова ситуация, която във ВМРО-ДПМН изцяло отричат, но донякъде те са и против договора с България. Аз лично се съмнявам дълбоко, че част от традиционно гласуващите за тази партия са против договора с България, както и се съмнявам, че част от привържениците на СДСМ подкрепят подписаните договори, тъй като те бяха категорични противници, поне на близостта с България\", прогнозира пред БНР проф. Ангел Димитров – бивш посланик на България в Македония. \"Не изключвам леко предимство за Стево Пендаровски – кандидатът на управляващата коалиция. Смятам, че шансовете на Пендаровски са много по-големи, защото ми се струва, че количествено надделява онази част от гражданите на страната, които гледат повече към бъдещето, отколкото към миналото\", смята той. Проф. Димитров, който е съпредседател на съвместната експертна комисия по историческите и образователни въпроси между двете държави, коментира как върви работата с македонските им колеги: \"Трябва да се създаде работна атмосфера, в която да има много повече доверие. При професионалното доверие проблемите се решават много по-лесно. Има такава атмосфера с колегите. Има моменти, в които нашите очаквания от една по-интензивна и резултатна работа не се оправдават напълно. Такава среща беше последната. Даваме си ясна сметка, че с приближаването на проблемите, които разискваме, свързани с модерната епоха, напрежението ще се увеличава. Отнасяме се с известно разбиране към проблемите на нашите колеги, натиска, на който са подложени\", коментира проф. Димитров и добави: \"Македонският национализъм е млад, жизнен и за съжаление, твърде агресивен. Очевидно има такива среди в Македония, които се смятат за \"охранители\" на този вид доктрина, на този вид интерпретация на миналото. Това със сигурност пречи на работата на съвместната комисия\".", "date": "2019.04.20", "title": "Проф. А. Димитров: Македонският национализъм е млад, жизнен и за съжаление, твърде агресивен"}
{"url": "https://www.faktor.bg/bg/articles/novini/balgariya/saytat-na-parlamenta-se-srina", "text": "Сайтът на парламента parliament.bg не работи.  При опит да бъде отворен, той не се зарежда в продължение на няколко часа. Все още няма информация дали става въпрос за технически проблем.", "date": "2019.04.20", "title": "Сайтът на парламента се срина"}
{"url": "https://www.faktor.bg/bg/articles/novini/svyat/vuchich-ot-ubiyte-edin-sarbin-i-nie-shte-ubiem-100-myusyulmani-do-umeren-proevropeets", "text": "Сръбският президент Александър Вучич може да е започнал политическия си живот като крайнодесен националист, но оттогава той изчисти имиджа си, а сега се представя като умерен консерватор. Вучич, чиято власт силно превишава правомощията на длъжността му, обича да изпраща посланието, че без него страната е обречена. Но неговите противници отчаяно се опитват да прокарат противоположната идея - че днешният Вучич е същият, който сътрудничеше на авторитарния лидер Слободан Милошевич през 1990-те години, за да му помогне да запази режима си, пише ДПА. 49-годишният Вучич е в политиката през целия си съзнателен живот. Той се присъедини към Радикалната партия през 1993 г., а две години по-късно вече беше третият човек в нея. \"Убийте един сърбин и ние ще убием 100 мюсюлмани\", заяви Вучич в сръбския парламент, когато НАТО обмисляше да бомбардира босненски сръбски позиции след клането в Сребреница през юли 1995 г. Като министър на информацията на Милошевич между 1998 г. и 2000 г. Вучич систематично закриваше критични към правителството медии чрез бързи процеси и глоби. След като напусна Сръбската радикална партия през 2008 г., за да стане съосновател на Прогресивната партия, Вучич промени ожесточената си позиция срещу Запада и стана привърженик на Европейския съюз, макар че открито заявяваше, че любовта към Русия никога няма да избледнее. Сега той твърди, че е поддръжник на проевропейските реформи, неуморен деец за мир в региона и твърд борец срещу корупцията и за демокрация. Но езикът на омразата често се прокрадва - опозиционните лидери са \"фашисти\", \"разбойници\" и \"престъпници\". Борбата срещу корупцията също не отива по-далеч от политическите противници. Опозицията има ограничени възможности да отговори в медиите и да бъде чута на национално ниво, докато Вучич се появява ежедневно, като често говори дълго на излъчвани на живо пресконференции. Като президент от май 2017 г. Вучич шумно се намесва във всички сфери, много от които не са в неговите правомощия, а в тези на правителството. Той държи всичко под своя власт, контролирайки Сръбската прогресивна партия, която има мнозинство в парламента от 2012 г. БТА", "date": "2019.04.20", "title": "Вучич от \"Убийте един сърбин и ние ще убием 100 мюсюлмани\" до умерен проевропеец"}
{"url": "https://www.faktor.bg/bg/articles/novini/balgariya/trima-dushi-sa-zadarzhani-za-pushene-na-marihuana-pred-ns", "text": "Трима души са задържани за пушене на марихуана пред Народното събрание, предаде \"Фокус\". Много хора се включиха в акцията в центъра на София. Събитието е протест срещу криминализирането на употребата на марихуана и се организира в социалните мрежи. Малко след началото на събитието трима бяха задържани.  Основните искания са декриминализацията на притежанието на малки количества трева за лични цели, както и възможността за отглеждане на до две растения за лични нужди.", "date": "2019.04.20", "title": "Трима души са задържани за пушене на марихуана пред НС"}
{"url": "https://www.faktor.bg/bg/articles/novini/balgariya/a-ivanov-gerb-prezidentat-pusna-trayno-koreni-v-bsp", "text": "\"Видя се кой има политическия морал и кой може да поеме отговорност. Имаме един месец и ще обърнем статистическата грешка\",  коментира нагласите на българите за предстоящите евроизбори, депутатът от ГЕРБ Александър Иванов пред Канал 3. \"Един месец е времето в което ще наваксаме и хората ще видят, че ние наистина имаме реална политика и визия как трябва да бъда представлявана България в Европа. В нашата листа са намерили място досегашните ни евродепутати, което значи, че гласът ни се чува в Европа и нашите евродепутати защитават българските граждани.\", акцентира Иванов. Депутатът от ГЕРБ коментира и листата на БСП. \"БСП излиза с лица които са предимно скандалджии. Освен, че са членове на ДС една част от кандидатите им, виждаме как президентът пусна трайно корени в БСП, вместо да бъде президент на всички българи. Румен Радев сложи първия и четврътия в листата на БСП. Няма смисъл да се казва гражданска квота, а квота на президента\", коментира Александър Иванов.", "date": "2019.04.20", "title": "А. Иванов, ГЕРБ: Президентът пусна трайно корени в БСП"}
{"url": "https://www.faktor.bg/bg/articles/novini/balgariya/tsvetanov-za-lazarovden-na-vsichki-imennitsi-i-na-vsichki-vas-priyateli-zdrave-i-blagopoluchie", "text": "Лазаровден е! По традиция на съботата преди Цветница отбелязваме празника, който носи името на Св. Лазар. Това написа във Фейсбук зам.-председателят на ГЕРБ и председател на Националния предизборен щаб на партията Цветан Цветанов. \"На този ден се изпълнява и древният български обичай лазаруване. Името \"Лазар\" е символ за дълголетие и затова пожелавам на всички именници и на всички вас, приятели - здраве и благополучие!\", пише Цветанов.", "date": "2019.04.20", "title": "Цветанов за Лазаровден: На всички именници и на всички вас, приятели - здраве и благополучие"}
{"url": "https://www.faktor.bg/bg/articles/novini/svyat/kosovo-varna-110-svoi-grazhdani-ot-siriya", "text": "Косово върна в страната 110 свои граждани от Сирия, сред които и такива били се за джихадистки групировки, както и 74 деца, съобщават от правителството в Прищина, предаде \"Евронюз\". Повече от 300 граждани на Косово са пътували до Сирия от избухването на гражданската война през 2012 г. 70 са били убити.  „Днес в ранните часове на деня бе организирана важна и деликатна операция, при която правителството на Косово с помощта на САЩ върна 110 свои граждани от Сирия“, съобщи министърът на правосъдието Абелард Тахири. Сред върнатите косовски граждани има четирима бойци, 32 жени и 74 деца, включително 9 деца без родители. Четиримата бойци са били незабавно арестувани. Трийсет бойци, 49 жени и 8 деца все още са в конфликтните зони на Сирия и Ирак. „Ние няма да спрем, преди да върнем всеки гражданин на Република Косово в страната му и всеки, който е извършил някакво престъпление или е бил част от тези терористични организации ще бъде изправен пред правосъдието. Косово не може да позволи негови граждани да бъдат заплаха за Запада и за нашите съюзници“, каза Тахири.", "date": "2019.04.20", "title": "Косово върна 110 свои граждани от Сирия"}
{"url": "https://www.faktor.bg/bg/articles/obshtestvo/zakon-i-red/petimata-politsai-ot-aktsiya-respekt-osadeni-na-zatvor-za-smartta-na-chorata", "text": "Върховният касационен съд е издал окончателни присъди от по 7 години затвор за петимата полицаи, обвинени за смъртта на благоевградчанина Ангел Димитров-Чората, който почина при задържане на 10 ноември 2005 г., съобщава Нова телевизия.  Според информацията наказания са получили петимата, участвали в акцията - Мирослав Писов, Георги Калинков, Янко Грахофски, Иво Иванов и Борис Механджийски. Осъдените са издирвани, за да изтърпят наказанието си. \"Решението на Върховния касационен съд не е съдебно, а политическо\", заяви Мирослав Писов - един от полицаите, осъдени за смъртта на благоевградчанина Ангел Димитров-Чората.  \"Ние никога не сме се крили\", подчерта Писов. И разказа, че в петък полицаи го търсили на адрес, на който не живее от 20 години. „Това решение е и срещу 17 български професори, които в годините постановиха, че смъртта на това лице не е свързана със задържането му”, каза още бившият заместник-шеф на БОП-Благоевград. \"През всичките 14 години бяхме свидетели как една заинтересована прослойка манипулира съдбата на хората. Почерниха ни живота, преобърнаха го\", заяви пред камерата на Нова близка на Ангел Димитров-Чората.", "date": "2019.04.20", "title": "Петимата полицаи от акция \"Респект\" осъдени на затвор за смъртта на Чората"}
{"url": "https://www.faktor.bg/bg/articles/ikonomika/eva-maydel-imame-nay-dobrite-ikonomicheski-pokazateli-v-novata-istoriya-na-balgariya", "text": "\"За да имаме най-добрата среда за развитие на бизнеса, трябва да сме създали стабилна финансова основа. Благодарение на работата на правителството имаме най-добрите икономически показатели в новата история на България - най-висок БВП от 1989 г. и най-ниската безработица– 4.7%, което е под средното за ЕС. Прогнозата на Европейската комисия поставя България в топ 3 на държавите с най-висок икономически растеж за 2020 г. с 3.6%, което е много над средното за ЕС. Тази здрава икономическа основа се допълва от многото възможности за европейско финансиране като 900-те милиона лева, привлечени по плана Юнкер, или 600-те милиона налични чрез Фонда на фондовете, правят България в отлично място за правене на бизнес“, заяви евродепутатът Ева Майдел по време на регионален форум на Предприемачи ГЕРБ във Варна.  \"Във Варна сме, за да чуем от бизнеса как Европейския съюз може да стимулира още повече предприемачеството. Освен за по-достъпно финансиране, продължаваме да работим за по-лесна и ясна информация. Затова поканихме и Звеното за консултации по еврофинансиране да представи възможностите за финансиране на преференциални условия и експертната помощ за привличане на инвестиции, които предоставят на българския бизнес. Например, Фондът на фондовете предлага финансови инструменти с изключително ниски лихви и без нужда от кредитна история на кандидатите, както и възможност част от обезпеченията да са от бъдещи приходи от проекта, което е ново за пазара у нас“, коментира тя.", "date": "2019.04.20", "title": "Ева Майдел: Имаме най-добрите икономически показатели в новата история на България"}
{"url": "https://www.faktor.bg/bg/articles/obshtestvo/zakon-i-red/spetsaktsiya-sreshtu-trafika-na-hora-za-prosiya", "text": "Специализираната прокуратура, ГДБОП и ОДМВР-Видин, с подкрепата на Дирекция \"Жандармерия\" в МВР, извършват действия по разследване на организирана престъпна група за трафик на хора с цел просия предимно в Швеция, както и пране на пари, съобщиха от прокуратурата. Процесуално-следствени действия се водят в село Дреновец, община Ружинци. Извършват се обиски, претърсвания, изземвания, разпити на свидетели.", "date": "2019.04.20", "title": "Спецакция срещу трафика на хора за просия"}
{"url": "https://www.faktor.bg/bg/articles/sport/zasileni-merki-za-sigurnost-zaradi-vechnoto-derbi", "text": "Специални мерки за охрана на обществения ред в столицата преди предстоящата футболна среща между Левски и ЦСКА.  Тя ще започне в 17:15 на Националния стадион. Полицията въвежда ограничения, за да не се стига до инциденти.  Ще бъдат изградени контролно-пропускателни пунктове в района на срещата. Щателно ще се проверяват феновете, дошли на стадиона. Няма да се допускат хора, които носят забранени предмети или са в нетрезво състояние.  Малолетните трябва да бъдат с възрастен придружител и попълнена декларация. В следобедните часове е възможно да има временни затруднения в движението в центъра на града.", "date": "2019.04.20", "title": "Засилени мерки за сигурност заради вечното дерби"}
{"url": "https://www.faktor.bg/bg/articles/sport/boryana-kaleyn-sas-srebaren-medal-ot-mnogoboya-na-svetovnoto-v-tashkent", "text": "Боряна Калейн спечели сребърен медал от многобоя на Световната купа в Ташкент (Узбекистан). Така само 2 седмици след бронза в борбата за абсолютната титла в Пезаро (Италия), тя се окичи с още едно отличие, съобщава Gong.bg.  Гимнастичката ни натрупа сбор от 76.500 точки след изпълнение на четирите си композиции, което ѝ отреди второто място. Най-висок резултат тя постигна обръч - 20.950 точки. За топката ѝ съдиите дадоха 20.200, което бе и втората по сила оценка. 19.700 точки младата ни грация получи за изпълнението си на бухалки. 15,650 бе оценката на Калейн на лента заради възел и използване на резервен уред. Другата ни представителка Невяна Владинова показа много стабилна игра. След сбор 73.950 се нареди пета. Най-висок резултат Владинова постигна на бухалки -19.750 точки (втора по сила оценка). 18.550 точки съдиите дадоха за обръча на Владинова, а 18.000 за топката. Невяна получи втора по-сила оценка на лента - 17.650 точки. Титлата в многобоя спечели шампионката от Световната купа в София – Александра Солдатова от Русия със сбор 78.100. Бронзът е за сънародничката ѝ Анастасия Гузенкова – 75.500 точки. Индивидуалната надпревара на Световната купа в Ташкент продължава и в неделя, а нашите грации ще се борят за медалите и в четирите финала на отделните уреди.", "date": "2019.04.20", "title": "Боряна Калейн със сребърен медал от многобоя на Световното в Ташкент"}
{"url": "https://www.faktor.bg/bg/articles/elena-yoncheva-e-nevinna-no-na-sedem-vaprosa-ne-mozhe-da-dade-prost-otgovor", "text": "Безспорният шлагер на стартиралата вече кампания за европейски парламент ще бъде водачът на листата на БСП Елена Йончева. Ежедневно тя извира от различни медии и припява една и съща песен - че е политическа жертва, несправедливо обвинена от прокуратурата за пране на пари, че е тотално невинна и непорочна. Естествено от Йончева няма да чуем и дума – как ще отстоява европейските ценности и национални интереси в обединена Европа от домогванията на Кремъл да превземе и отслаби България чрез крайно десни и национал-социалистически партии като БСП. Но вероятно това не е и задачата на Елена, още повече като се има предвид, че профилът на водача е специално подбран по московски стандарти: По майчина линия водачът на БСП е рускиня, за баща и се твърди, че е работил против ЕС и НАТО и в интерес на тоталитарните комунистически тайни служби, завършила е в СССР и никога не е казала дума срещу режима на Путин, представя се за разследващ журналист, но никога не е разследвала корупцията в БКП-БСП. Но за обществото и избирателите остава твърде важен въпросът: има ли основание Йончева да бъде атакувана, заради  Голите факти са доста любопитни! На 31 август 2018 година срещу депутата от БСП Елена Йончева е образувано досъдебно производство за извършени финансови операции с парични средства в особено големи размери, присвоени по престъпен начин от фалиралата КТБ чрез офшорната компания „Далий Трейдинг Лимитид”. Като едноличен собственик на „Авторска телевизия” ЕООД Елена Йончева е взела решение да учреди съвместно дружество с офшорната компания „Далий Трейдинг Лимитид”, регистрирана на Британските Вирджински острови. Така се ражда новата компания  „Офроуд” ООД. В нея Йончева и офшорката си разделят собствеността по 50%, но въпреки всяка бизнес логика „Авторска телевизия” ЕООД срещу нейните 50% собственост внася скромно 5000 лв., а съдружникът „Далий Трейдинг Лимитид”, срещу същата собственост прави парична вноска в размер на 315 хил. лв. „Далий Трейдинг Лимитид” се задължава да внесе  и допълнителна сума от 250 хил. евро. Управител на новото дружества става Елена Йончева, която веднага си определя месечна заплата в размер на 12 бона. Като шеф на „Офроуд” Йончева сключва веднага договор с КТБ за платежни услуги. Според държавното обвинение в случая става дума за тежко престъпление – пране а пари, като паричният поток е с вероятно престъпен произход – присвоени от длъжностни лица средства, собственост на КТБ. Депутатът Елена Йончева твърди, че е невинна и не е знаела за връзката на парите с КТБ. Но и до днес, въпреки всички увъртания и усуквания тя отказва да даде смислен и прост отговор на няколко логични въпроса, а и  журналистите угодно отказват да и ги зададат:   Защо банкерът беглец Цветан Василев, който се предполага че стои зад офшорката, е избрал именно нея, за да правят бизнес? Такава чест е почти невъзможно да бъде оказана на друг журналист.   Защо двете страни в новото дружество „Офроуд” внасят космически несъпоставими суми, въпреки че притежават по 50% от него?    Как като шеф на тотално неизвестната фирма „Офроуд” Йончева успява автоматично да сключи апетитен договор с КТБ за платежни услуги?  С опрян пистолет в слепоочието ли е заставена от адвокатите на ТВ7, свързана с Цветан Василев, та веднага се съгласява да стане съдружник със съмнителна офшорка и да оперира с пари с неясен произход, или това е осъзнат и напълно доброволен акт? В това съмнително и скандално съдружие Йончева се представя като жертва, но ако е била заставена или изнудвана, защо не е подала сигнал в полицията и  прокуратурата? Тя е човек с влияние и за разлика от всеки обикновен гражданин на нея щяха да и обърнат внимание.  Твърди, че с преведените пари е закупила техника и е произвела продукция – филми, но на кого са предоставени и продадени тези филми, каква сума е получила за тях и защо не са отразени в счетоводството на компанията? Къде е закупената техника, има ли фактури – отказва да ги покаже, както и да обясни какво е станало с тях?  Как само срещу внесени от нея 5000 лв. еднократно в уставния капитал на дружеството, получава право да си определи 12 бона месечна заплата за две години?", "date": "2019.04.20", "title": "Елена Йончева е „невинна”, но на седем въпроса не може да даде прост отговор"}
{"url": "https://www.faktor.bg/bg/articles/obshtestvo/zakon-i-red/tartorat-na-arestuvanite-alo-izmamnitsi-lazhel-pensioneri-ot-15-godishen-tri-pati-lezhal-v-zatvora", "text": "На 27 години, с основно образование, учил до 10-и клас, осъждан 8 пъти за телефонни измами и веднъж за взломна кражба, при която отмъкнал цветни метали. Това е профилът на организатора на разбитата банда телефонни измамници Борислав Димитров-Бобито от горнооряховския кв. “Гарата”. Въпреки че никога не се е занимавал с бизнес и не е работил по трудов договор, Бобито демонстрира лукс, на който би завидял и столичен олигарх от кварталите в полите на Витоша. Семейният палат в кв. “Гарата” е оборудван с барбекюта, детски площадки, позлатени орнаменти и мощни автомобили. От къщата разследващите иззеха лимузина “Мерцедес” и джип “Ауди”, ползвани от него, жена му и баща му Георги, който също е важна част от схемата на телефонните измами, пише \"24 часа\". Младият мъж е в бизнеса от дете. Според данни на МВР лъже пенсионери още от 15-годишен. Току-що навършил 16, на 10 септември 2007-а е арестуван за първи път заради телефонна измама на пенсионер от Русе. Тогава малкият Борислав е само муле в схема на друг ромски клан. Заради крехката му възраст и чистото тогава съдебно минало сключва споразумение с прокуратура и е наказан само с пробация. При първия арест признава и за друга измама - на възрастен мъж от Горна Оряховица. За това получава 6 месеца условно. Това обаче не спира криминалната му кариера на телефонен измамник. През ноември 2008 година отново е арестуван за телефонни измами във Варна. Тогава заедно с баща си Георги и още 4-има души успяват да измамят няколко варненки по схемата, която действа тогава. Представят се за полицаи, които твърдят, че синът на жертвата е блъснал дете и трябва да се плати, за да бъде пуснат от ареста. Още тогава Борислав Димитров, макар и непълнолетен, успешно влиза в ролята на полицай, адвокат и лекар, който убеждава жертвите да дават пари. В един от случаите дори заблуждава старица, че е собственият ѝ син. “Майко, убих детенце. Детето е починало в болницата”, казва в слушалката артистичният юноша. Синът на жената дори не бил шофьор, но тя повярвала. След това с нея се свързал “адвокат”, който отново бил Бобито. Докато лъжел пенсионерите, намирал и мулета, които да вземат парите от тях и да ги донесат до Велико Търново. По това време бащата на Борислав има магазин. При акция на полицията в него са намерени и сим картите, които ало измамниците са ползвали, за да набират номерата на жертвите от Варна. Този път Борислав влиза в поправителния дом “Бойчиновци”, защото още е непълнолетен. Заради престоя в заведението за деца бандити завършва 10-и клас. Освободен е в края на 2009 г., вече пълнолетен. Освен телефонни измами върши и други престъпления. През 2011 г. заедно със свой приятел влизат в склад на фирма в Горна Оряховица и отмъква бобинажни проводници, кабели и цветни метали за над 3 хил. лв. Криминалистите бързо го залавят и го вкарват в ареста. Така през април 2012-а влиза в затвора в Ловеч като рецидивист. Пуснат е предсрочно през януари 2013 г. Веднага върши нова телефонна измама, този път в Смолян, отново е спипан и е настанен в затвора в Пловдив за 9 месеца след споразумение. Пускат го през април 2014 г. и той отново се прибира в родния дом в Горна Оряховица. И третият престой в затвора не успява да превъзпита Бобито. Той отново се залавя с телефонни измами, вече в собствена организация, която командва. Ударите му стават все по-големи. На 8 септември Бобито отново е арестуван, след като успява да оргатнизира удар за 600 хил. лв., отмъкнати от жена в Първомай. През март 2015 г. склададжията Албенко Методиев публикува обява в интернет, че си търси работа. С него се свързва Бобито. Звъни от румънска симкарта и му предлага да изкара малко пари. Казва му да тръгне за Първомай, откъдето да вземе пари и документи и да ги достави до град Велико Търново. Същия ден малко преди обяд бизнесменът Ангел Янков посетил баба си Елена в същия град. Тръгва си и телефонът на жената звъннал. “Доктор Николов” й казал, че внукът й е катастрофирал, трябва да бъде опериран по спешност - единия му крак го няма, другият може да бъде спасен с поставяне на пирони, един от които струва 20-30 хиляди лева, а са нужни и скоби за гръбначния стълб. Доктор Николов е Борислав Димитров от Горна Оряховица. Елена повярвала, защото съпругът й загинал в катастрофа. Казала, че има само 500 лв., но мнимият доктор я убедил да събере каквото може от съседи, посъветвал я да не говори с никого защо са й парите. Разказал, че този, който е ударил внука й, е избягал и полицията го търси. Настоявал жената да не сваля от ухото си телефонната слушалка. Тогава баба Елена споделя, че в дома й има каса, която е на фирмата на внука й, но не знае какво има вътре. Тогава докторът изпраща Албенко да отиде и да разбие касата, за да вземе парите. Възрастната жена го чакала с тесла и чук, за да успее да разбие касата. След като Албенко не успял, му дала пари да купи ъглошлайф. Тогава той успял. През цялото време Бобито му казвал какво да прави по телефона. След като отмъкнал плячката - близо 600 хил. лв., потеглил с колата си към Севлиево, където трябвало да даде парите на хора, изпратени от Борислав Димитров. Там са заловени от криминалисти, защото жената вече се била оплакала в полицията. Присъдата на Бобито от 5 г. затвор е признесена през 2017 г., но е отменена от втората инстанция и той отново се оказва на свобода. През 2018 г., докато делото му тече на първа инстанция, следват още няколко удара на Бобито - Жасмин Куртева от София дава 420 хил. лв., а семейство от столицата е измамено с 520 хил. лв.", "date": "2019.04.20", "title": "Тарторът на арестуваните ало измамници лъжел пенсионери от 15-годишен, три пъти лежал в затвора"}
{"url": "https://www.faktor.bg/bg/articles/politika/hlyab-i-pasti/edinstvenoto-orazhie-na-putin-e-darzhavata-kgb", "text": "Според оценката на глобалните заплахи, направена от националното разузнаване, също така и според показанията, дадени пред Сената от високопоставени представители на разузнаването, Русия на Владимир Путин ще продължи усилията си насочени към задълбочаване на социалните, политическите и расовите противоречия в Съединените щат и сред техните съюзници. За да се подготвим по-добре за бъдещия руски натиск, си струва да се обърнем назад и да анализираме начина на мислене на КГБ от времето на \"студената война\" - разузнавателната служба, в която се е формирал руският президент.  Историята на жестоките съветски служби за сигурност оголва корените на използваните и днес в Русия политически арести, подривна дейност, дезинформация, покушения, шпионаж и използване на лъжата като оръжие. Нито един от тези методи не е нов за Кремъл. Всъщност, тези методи превръщат Съветска Русия в първата в света държава на тоталния контрол на службите, а също така я отличават от авторитарните държави, управлявани от военните. Днешна Русия се превърна в още по-голяма степен след близо 20 годишното управление на Путин в качеството му на авторитарен лидер. За Путин КГБ е най-важната институция в държавата и след идването на власт той наема много свои бивши колеги \"за възстановяването на държавата\". В резултат беше създаден режим с политиката и философията на тайна полиция, режим, в който с помощта на разузнавателни операции се решават въпроси от външната политика и се поддържа контрола вътре в страната. Путин и неговите другари процъфтяваха в империята, в която КГБ беше \"щит и меч\" на държавата, затова те, решавайки проблемите на XXI век, редовно се обръщат към своето проверено от времето оръжие. Разузнавателните служби са били използвани дори за това, да запазят в тайна употребата на допинг от руските олимпийски и параолимпийски спортисти - признак на безусловната \"разузнавателна\" държава. След болшевишката революция, Владимир Ленин създава тайната полиция - ЧК - като свое основно оръжие за репресии и терори. На безжалостния революционер Феликс Дзержински е заповядано да съхрани на всяка цена властта на болшевиките. ЧК играе едновременно ролята на съд, съдебни заседатели и палач, използвайки саботаж, цензура, репресии и убийства, за да държи вътрешните и външните врагове в страх. Дзержински открито заявява: \"Ние сме за организиран терор. ЧК е е длъжен да защитава революцията и да побеждава врага, дори ако понякога мечът му пада върху главите на невинни\". ЧК доказва своята хитрост, търпение и жестокост и се превръща в обект на гордост за бъдещите шпиони. Те все още, включително и господин Путин, празнуват Денят на чекиста всеки 20 декември. За десетилетия трансформации съветските и руските спецслужби разработват инструменти и навици, базиращи се на опита на чекистите, който ги отличава от техните колеги на Запад. Вместо да се съсредоточат върху събирането и анализа на разузнавателни данни, те развиват уменията си в пропагандата, агитацията, подривната дейност, репресиите, измамите и убийствата. Когато през 1928 година личният секретар на Сталин, Борис Баджанов успява да избяга от СССР в Британска Индия, той съобщава, че основата на външната политика на Кремъл е използването на подмолни средства, \"за да бъдат отслабени враговете отвътре, защото, при евентуална война, така ще е по-лесно да бъдат победени\". ЧК и неговите приемници   с пропаганда, дезинформация и саботажи, като едновременно с това провеждат масови арести и репресии в Русия . Баджанов съобщава, че съветските културни и дипломатически институции са просто механизми за прикритие, предназначени за подмамването на западни интелектуалци, подстрекаването на политическо недоволство и подкопаването на демокрацията. С други думи, целта им е да хвърлят прах в очите на образованите хора на Запад. Думите му се потвърждават десетилетия наред от избягали на Запад офицери от службите. Действително, Кремъл разгръща истинска армия от шпиони, вербува информатори по целия свят, за да краде тайни, да разпространява дезинформация и до подкрепя терористи и авторитарни режими. Руските спецслужби построяват своята хибридна война върху форма на измама, наричана \"рефлексивен контрол\" - опит да бъдат управлявани възприятията на противника, така че той да действа против собствените си интереси.  Такава е \"Операция \"Инфекция\",  проведена с помощта на медиите в целия свят. Целта на тази акция за дезинформация е да бъде разпространена версията, че вирусът на СПИН е оръжие, разработено от Пентагона за унищожаването на развиващите се страни. Докато САЩ се опитват да ухажват Русия, те трябва да си дават сметка, че кремълският вълк няма да промени нрава си: Централен елемент на руската държавност още от времето на царете е измамата и отслабването на враговете отвътре.  В това отношение добре подбраните инструменти на руската политика са логични, макар, че са неморални. Единството на Запада е нашата най-добра отбрана. Путин знае, че не може да се състезава със Запада при равни условия. Затова той   за да обърква и парализира враговете си, защото това е всичко, с което разполага.   Докато нашата политика има \"племенен\" характер и докато американците смятат вътрешнополитическите си опоненти за истинските врагове, усилията на Кремъл да оказва натиск и да използва нашите слабости ще продължат.  Ние трябва да си сътрудничим със съюзниците си, за да се защитим решително и координирано от кибер, физически и хибридни атаки, и да даваме отпор, в случай на заплаха.  И в този аспект, антиевропейските настроения на президента Тръмп са най-големия дар за президента Владимир Путин.", "date": "2019.04.20", "title": "Единственото оръжие на Путин е държавата \"КГБ\""}
{"url": "https://www.faktor.bg/bg/articles/novini/svyat/59-nelegalni-migranti-byaha-otkriti-v-otkradnat-balgarski-kamion-v-gartsiya", "text": "Откраднат български камион с натоварени 59 нелегални мигранти е бил засечен по пътя към Солун. Гръцката полиция извършва масови проверки на камиони и леки коли за нелегален трансфер на мигранти, съобщи БНР. Товарният камион е бил в системата за издирване след кражбата му в България. Полицията го спира за рутинна проверка по магистралата Комотини - Солун. Установявят,че камионът е откраднат и арестуват шофьора за кражба и фалшифициране на документите на колата. По непотвърдена информация от полицията арестуваният шофьор е 60-годишен българин. По документи камионът е превозвал изолационни строителни материали. На полицията прави впечатление,че за подобен товар е прекалено скъпо да се извозва с този тип камион. При разтоварване на стоката на място властите откриват в камиона 59 нелегални мигранти, които съобщават, че са платили по 1500 евро на човек,за да бъдат закарани до Солун. Влезли с лодки от Турция по река Марица. Поради голямата бройка на мигрантите полицията разследва арестувания шофьор за участие в престъпна група.", "date": "2019.04.20", "title": "59 нелегални мигранти бяха открити в откраднат български камион в Гърция"}
{"url": "https://www.faktor.bg/bg/articles/novini/svyat/margarita-asenova-30-ot-amerikantsite-shte-ostanat-verni-na-tramp-nezavisimo-kakvo-e-napravil", "text": "30% от гласоподавателите в Америка ще си останат верни на Тръмп, независимо от това какво е направил, заяви пред БНР политологът от Вашингтон Маргарита Асенова. Русия се е намесила в изборите в САЩ по съществен начин, сочи докладът „Мълър“. Асенова обясни, че основно се цели да се объркат гласоподавателите за кого да гласуват. Другата част е да се компрометират и двамата кандидати – и Доналд Тръмп, и Хилъри Клинтън, така че който и да е президент, да бъде слаба фигура, добави тя и каза: \"Целта на Русия е да подкопае силата на Америка“. Другата основна част в разследването е дали президентът се е опитал да възпрепятства правосъдието, каза политологът и посочи, че този отговор не е даден в доклада: „В доклада много ясно се казва, че ако нямаше възпрепятстване на разследването, Мълър щеше да го каже. Ако има възпрепятстване, той не може да го каже, защото има регулация на Департамента по правосъдието, според която действащ президент не може да бъде подведен под отговорност“. Не само, че разследванията ще продължат, но се забелязва повишено желание да се мине към импийчмънт, коментира още Маргарита Асенова. Според нея има подкопаване на националните интереси на САЩ с поведението на сътрудници на Тръмп и на самия Тръмп.", "date": "2019.04.20", "title": "Маргарита Асенова: 30% от американците ще останат верни на Тръмп, независимо какво е направил"}
{"url": "https://www.faktor.bg/bg/articles/novini/svyat/balgarski-grazhdanin-izvarshi-dvoyno-ubiystvo-v-turtsiya-i-se-samoubi", "text": "Българският гражданин Теннур Илиязов Тахиров (31 години) е извършил двойно убийство в турския град Маниса, след което се е самоубил. Това съобщават турски медии, цитирани от БНР.  Бившата приятелка на Тахиров Рабиа Байрам, на 23 години, която е турска гражданка, му заявила, че не иска повече да го вижда и иска той да остави семейството ѝ на спокойствие. Впоследствие Тахиров разбил вратата на дома на семейството и след скандал с майката на момичето Фатма Байрам я прострелял, след което застрелял на улицата и опиталата се да избяга през балкона Рабиа. След извършеното Тахиров се е самоубил с пистолета си.  Трагедията се е разиграла вчера на обяд в община Юнусемре, област Маниса. При огледа полицейските служители са открили 9 гилзи - 3 в дома на семейството и 6 на улицата. До вчера турските медии съобщаваха само инициалите на човека и че е \"влязъл в Турция от България\". Днес вече съобщават за националност, имена и години.", "date": "2019.04.20", "title": "Български гражданин извърши двойно убийство в Турция и се самоуби"}
{"url": "https://www.faktor.bg/bg/articles/novini/balgariya/460-sluchai-na-morbili-sa-registrirani-v-balgariya", "text": "В момента България е на шесто място в Европа по брой случаи на заразени с морбили, съобщи главният държавен инспектор доц. Ангел Кунчев. Установени са 460 болни, от които 20-22% са до 13 месеца, а 76 на сто са ромски деца.  Последните случаи на вътрешболнични инфекции са в столичната \"Св. Анна\". Проверени са болни, които са отчетени като имунизирани. Доцент Кунчев заяви, че лекари, които са отчели неизвършени ваксинации, ще бъдат санкционирани.", "date": "2019.04.20", "title": "460 случаи на морбили са регистрирани в България"}
{"url": "https://www.faktor.bg/bg/articles/novini/svyat/tramp-se-strahuval-ot-razsledvaneto-na-malar-i-izpolzval-lazhi-zaplahi-i-prinuda-za-da-go-spre", "text": "За Доналд Тръмп началото на разследването на специалния прокурор Робърт Мълър изглеждаше тревожно като началото на края на неговото президентство. Затова той се опита да го спре. Неговите продължили месеци усилия разшириха границите на президентските правомощия и правото, разкривайки един върховен главнокомандващ, погълнат от себелюбие и решен да накара своите висши сътрудници да лъжат или да създават объркване от негово име. Фактът, че мнозина са отказали да го направят, може би е помогнал на Тръмп да се спаси от това да бъде обвинен във възпрепятстване на правосъдието, пише Асошиейтед прес. Тези съветници на практика са послужили като опори в един Бял дом, който често изглежда, че няма такива. Юридически съветник на Белия дом, който казал на президента, че по-скоро ще напусне, отколкото да уволни Мълър. Висш помощник от Западното крило, който дискретно пренебрегнал искане да предаде съобщения до главния прокурор, който вече се бил оттеглил от разследването. \"Тези случаи често ставали на срещи насаме, на които президентът се опитвал да използва служебната си власт извън обичайните канали\", написал Мълър в своя доклад от 448 страници според редактираната версия. Епизодите, описани от специалния прокурор, обрисуват разобличаващ портрет на един президент, погълнат от разследването. Дори след повече от две години, изпълнени с разкрития за готовността на Тръмп да лъже или да притиска други да правят това, докладът на Мълър силно привлече вниманието към незачитането на управленските норми от президента и готовността му да поставя под съмнение както правните, така и политическите ограничения. Тръмп и неговите съветници могат да приветстват факта, че продължилото две години разследване е приключило без обвинения в престъпление срещу президента - не само за възпрепятстване, а и за престъпен заговор с Русия с цел да му се помогне да спечели изборите през 2016 година. Макар че множество хора, свързани с Тръмп, включително бившият съветник по националната сигурност Майкъл Флин и някогашният ръководител на кампанията му Пол Манафорт, всъщност се признаха за виновни в престъпления, нито един американец не беше обвинен в сговор с Москва. Всъщност следващите стъпки на демократите са неясни. Някои членове на Конгреса вероятно ще продължат да настояват за процедури за импийчмънт, въпреки че партийните лидери са скептични към този подход. Председателят на правната комисия към Камарата на представителите Джеролд Надлър иска Мълър да даде показания пред комисията до седмици и планира да изпрати призовка за пълния доклад и доказателствата, на които се основава той. Все пак със своето приключване разследването на Мълър не само отговори на въпросите дали Тръмп и негови сътрудници са извършили престъпления, но и подчерта колко далеч е стигнал Тръмп в разширяването на границите на президентството и насърчаването на други да му помагат в това. Конгресменът демократ Адам Шиф, който е председател на комисията за разузнаване към Камарата на представителите, каза, че действията на Тръмп може да не са били престъпни, но са били \"нечестни, неетични, неморални и неродолюбиви\". Действията на Тръмп съответстваха на неговото поведение като бизнесмен, когато той нае екип от адвокати и посредници в съмнителни сделки, за да се защитава от правни проблеми. Един от тези дългогодишни довереници - адвокатът Майкъл Коен, беше повален при разследване, свързано с разследването на Мълър и съсредоточено върху направено от него по време на кампанията през 2016 г. плащане на пари на жени, твърдящи, че са имали сексуални отношения с Тръмп, за да ги накара да си мълчат. В други аспекти на своето управление Тръмп също е \"разширявал\" правните граници. Той многократно е нареждал на съветници по имиграцията да предприемат действия, смятани от тях за незаконни, включително спиране на всички мигранти да търсят убежище. Когато през последните седмици станало ясно, че тези съветници няма да изпълнят заповедите му, той нареди да бъде направена радикална промяна във висшите ешелони на министерството на вътрешната сигурност. Това поведение ясно отекна в доклада на Мълър. Най-смайващият епизод е бил през юни 2017 г., когато Тръмп наредил на юридическия съветник на Белия дом Дон Макган да се обади на надзираващия разследването заместник-главен прокурор Род Розенстайн и да каже, че Мълър трябва да бъде уволнен, защото е в конфликт на интереси. Макган отказал, защото решил, че по-скоро би напуснал, отколкото да предизвика евентуална конституционна криза. Два дни по-късно президентът пробвал друг начин, за да промени разследването. По време на среща с бившия ръководител на кампанията му Кори Левандовски той продиктувал съобщение, което Левандовски да предаде на тогавашния главен прокурор Джеф Сешънс. Въпреки че Сешънс вече си бил направил отвод от разследването, Тръмп му нареждал открито да нарече разследването \"много несправедливо\" към президента, да обяви, че Тръмп не е направил нищо нередно, и да каже, че Мълър би трябвало да ограничи своето проучване до \"разследване на изборни намеси при бъдещи избори\". Според Мълър Левандовски не искал да предаде съобщението, затова помолил висшия служител на Белия дом Рик Диърборн да го направи. Мълър пише, че искането смутило Диърборн и той не го изпълнил. Повечето съветници, които блокираха исканията на Тръмп, впоследствие напуснаха неговата администрация.    БТА", "date": "2019.04.20", "title": "Тръмп се страхувал от разследването на Мълър и използвал лъжи, заплахи и принуда, за да го спре"}
{"url": "https://www.faktor.bg/bg/articles/novini/svyat/snyag-v-kraya-na-april-iznenada-turtsite", "text": "Броени дни преди да настъпи месец май, редица райони на Турция се оказаха в плен на снеговалежи, съобщава турската частна телевизия НТВ, цитирана от БТА.  Снегът създаде затруднения в трафика в източния окръг Ван. Снегопочистваща техника разчиства пътищата от натрупалия сняг. Подобна е ситуацията и в северните окръзи Болу и Токат, както и в централния окръг Йозгат. Снегът и мъглата предизвикаха задръстване на пътя, свързващ окръжните градове Токат и Сивас, при прохода Чамлъбел. Шофьори споделиха, че за първи път виждат да вали сняг в този район на страната през април, информира телевизия СиЕнЕн-Тюрк. В Болу снеговалежите, започнали снощи, продължават и днес с временни прекъсвания. Най-засегнати са градовете Гереде и Йеничага, по-специално високите места.", "date": "2019.04.20", "title": "Сняг в края на април изненада турците"}
{"url": "https://www.faktor.bg/bg/articles/novini/svyat/106-ekoaktivisti-byaha-arestuvani-dnes-v-london", "text": "Полицията демонтира розовата лодка, която се превърна в център на тазседмичните климатични протести на организацията „Икстинкшън рибелиън“ в Лондон, съобщава Би Би Си. Стотици екоактивисти обаче продължават да блокират централната част на британската столица. Полицията е арестувала още 106 демонстранти, с което броят на задържаните от началото на масовото недоволство достигна 682 души. Своята подкрепа към протестиращите изрази и дейм Ема Томпсън, като актрисата се включи активно в маршовете срещу климатичните протести за които пристигна специално от Лос Анджелис. 60-годишната звезда дори застана в превърналата се в символ розова лодка и заяви, че нейното поколение не е „оправдало очакванията на младите хора“. Полицията в Лондон обяви пълна мобилизиция заради протестите срещу климатичните промени. Служителите на реда работят на 12-часови смени и са отменени всички отпуски. Екоактивисти заплашиха в петък, че ще блокират достъпа до най-голямото и най-натовареното европейско летище – „Хийтроу“ в деня преди Велкден. Тунелът водещ към Терминали 2 и 3 действително беше блокиран от протестиращи в събота, но обиколните маршрути към аерогарата останаха отворени. Подобни еко протести бяха организирани и в други европейски държави. В съседна Франция активисти блокираха входа на централата на банка „Сосиете женерал“, в опит да привлекат вниманието на световните лидери към проблемите на природата. Полицията в Париж използва сълзотворен газ в опит да разпръсне демонстрантите.", "date": "2019.04.20", "title": "106 екоактивисти бяха арестувани днес в Лондон"}
{"url": "https://www.faktor.bg/bg/articles/novini/svyat/zadarzhaha-dvama-tiyneydzhari-za-ubiystvoto-v-londonderi", "text": "Двама тийнейджъри бяха арестувани във връзка с убийството на журналистката Лайра Маккий в Лондондери, Северна Ирландия. Маккий бе простреляна по време на отразяването на безредиците в града. Двамата задържани съгласно закона за тероризма са на 18 и на 19 години. Полицията обвинява дисиденти републиканци - най-вероятно от организацията Нова ИРА - за убийството на Маккий и смята, че в инцидента са замесени повече от един човек, предаде БНР. Днес обаче друга републиканска групировка „Саорад“ обяви, че неин доброволец е застрелял Маккий при опит да защити хората от полицията. На нощното бдение в Лондондери в петък присъстваха както лидерът на „Шин Фейн“ Мери Лу Макдоналд, така и лидерът на Демократичната юнионистка партия Арлийн Фостър. Както отбеляза журналистка от Би Би Си, „Лайра успя да събере враждуващите иначе Макдонад и Фостър без мерки за сигурност или барикади“. Безредиците в района Креган на Лондондери започнаха, след като полицията започна да претърсва къщи за оръжия и боеприпаси. Нападателят рани тежко Маккий, която малко по-късно почина в болница, където бе откарана с полицейска кола.", "date": "2019.04.20", "title": "Задържаха двама тийнейджъри за убийството в Лондондери"}
{"url": "https://www.faktor.bg/bg/articles/novini/svyat/b-tadich-aleksandar-vuchich-gubi-doverie-i-zatova-shte-pobarza-da-nasrochi-izbori", "text": "„Александър Вучич губи доверие и затова ще побърза да насрочи избори“, прогнозира пред БНР Борис Тадич – президент на Сърбия в периода 2004 – 2012 г., който сега е част от опозицията.  Според него обаче опозицията би била безкрайно наивна, ако се съгласи на провеждането на избори при сегашните условия.  „Опозицията е готова за нормални избори. Да не е позволено една партия да има 10 пъти повече предимство във финансирането заради контрола върху държавните финанси, както това прави Сръбската прогресивна партия. Да не е позволено една партия да присъства в обществените медии 100 пъти повече и такива избори да се признават за легитимни. Да не е позволено една партия да има на разположение всички силови инструменти, които да използва по време на избори - от полицията до заплахите, че ще се използва и армията с претекста за готвен държавен преврат, на който войската трябва да противодейства, за да защити страната. Да не е позволено на една партия, както прави тази на Вучич, да използва престъпници, биячи, които след изборите през 2012-та бяха освободени от затвора и влязоха в една суперструктура на Сръбската прогресивна партия, която плаши хората с бой по време на избори. Няма как едни такива избори да са легитимни“, заяви Тадич. „Трябва да сменим цялата политическа система. Трябва да изработим и нов изборен кодекс“, категоричен бе Тадич. По думите му в Сърбия е премахната всякаква демокрация, свобода на медиите и възможност за нормален бизнес. Той добави: „Управляващите обаче реагират по своя обичаен начин - карат служителите в държавните предприятия да участват в техните публични мероприятия, като ги задължават да пътуват до съответните места с организиран от властите превоз. Така управляващите искат да демонстрират по-големи мускули от опозицията“. „Всичко, което управляващите правят или възнамеряват да направят, а то е - насилие, заплахи, изнудване, рекет - за всичко това те обвиняват опозицията. Когато Вучич и неговите министри наричат лидерите на опозицията фашисти, тук става дума вече дори не за политически маркетинг, а за пропаганда. Това Александър Вучич е взел от арсенала на Гьобелс. Методологията на управлението на страната е донякъде базирана на разбиранията на Гьобелс, а всеки, чиято методология се основава на фашистки, нацистки способи, накрая завършва с насилие. Това е днес атмосферата, в която Сърбия живее, и когато Вучич обвинява някого в насилие, фашизъм, олигархизъм, бъдете сигурни, че това са в най-голяма степен характеристиките на неговото управление“, коментира още Борис Тадич пред „Хоризонт“. Снощи 150 хил. души се събраха в центъра на Белград на митинг, организиран от управляващата коалиция в рамките на кампанията на президента Александър Вучич „Бъдещето на Сърбия“. Държавният глава заяви, че на сърбите им трябва мир, ако искат икономически прогрес. Митингът се проведе по-малко от седмица след многохилядния протест на опозиционния съюз „За Сърбия“, който за пореден път поиска да се сложи край на корупцията и да се проведат честни избори. Пореден израз на недоволство от управляващите се очаква и този следобед.", "date": "2019.04.20", "title": "Б. Тадич: Александър Вучич губи доверие и затова ще побърза да насрочи избори"}
{"url": "https://www.faktor.bg/bg/articles/novini/svyat/valneniyata-v-alzhir-ne-otslabvat", "text": "Огромни тълпи от демонстранти изпълниха улиците на алжирската столица за девети пореден петък, съобщи Франс прес.   Масови протести се състояха също в Оран, Анаба и други градове. Демонстрантите настояват за оттегляне от властта на сътрудниците на бившия президент Абделазиз Бутефлика. Във вторник оставката си подаде председателят на конституционния съвет Таиб Белаиз, но това не успокои протестиращите. Според тях, Белаиз трябва да бъде последван и от Абделкадер Бенсалах, който бе утвърден от парламента за временен президент на Алжир. За 4 юли са насрочени президентски избори, за да бъде избран наследник на Бутефлика.", "date": "2019.04.20", "title": "Вълненията в Алжир не отслабват"}
{"url": "https://www.faktor.bg/bg/articles/novini/svyat/gartsiya-iska-290-mlrd-repaaratsii-germaniya-kompensirani-ste", "text": "Парламентът в Атина реши: Гърция официално ще поиска около 290 милиарда евро от Германия. Такъв бил размерът на репарациите, които ѝ се полагали заради нацистката окупация през Втората световна война. Така ли е наистина? След нападението над Гърция през май 1941 година над Акропола в Атина се развява знамето с пречупения кръст. Окупацията на Гърция от Вермахта продължава до 1944 година. През това време войниците на нацистка Германия убиват и грабят на целия Балкански полуостров. Икономическите щети от войната и окупацията и до днес са обект на много спорове, коментира Дойче веле. Още през 2015 година експертна комисия на гръцкия парламент определи обема на нанесените щети на поне 289 милиарда евро. Германското правителство систематично отхвърля исканията за изплащане на репарации и твърди, че Гърция вече е била компенсирана чрез предишни плащания. От години тази тема натоварва двустранните отношения, тъй като в Атина тя се повдига отново и отново. От една страна става въпрос за преките щети, нанесени например при грабежите, убийствата и разрушенията. На жертвите на нацистките престъпления в Гърция Федералната република вече е изплатила сумата от 115 милиона германски марки. Според договор от 1960 година това плащане трябва да покрие всички индивидуални искове за парични обезщетения. Обект на дискусии обаче е и един държавен заем, отпуснат по принуда. Германският Райх принуждава Гръцката национална банка през 1942 година да му отпусне безлихвен заем в размер на 476 милиона райхсмарки. Нацистите твърдели, че парите са им необходими, за да финансират разходите си по окупацията на страната. Въпросните милиони не са били връщани никога. Затова някои гръцки експерти са на мнение, че Германия дължи на Гърция още близо 11 милиарда евро. Германското правителство обаче продължава да настоява, че въпросът с репарациите за Гърция е решен окончателно. То припомня, че още през есента на 1945 година в Париж се провежда първа конференция по този въпрос. На нея е признато правото на гърците да получат процентен дял от репарационните плащания, които Германия дължи на победителите от войната. Въз основа на това решение Гърция получава обезщетение, чиято стойност възлиза на около два милиарда евро. В Лондонското споразумение за дълговете от 1953 година западните сили отлагат изпълнението на всякакви по-нататъшни репарационни искания до сключването на мирен договор. Освен това те опрощават част от финансовите задължения на Германия. До официален мирен договор между Германия и страните от антихитлеристката коалиция така и не се стига. Вместо това през 1990 година влиза в сила т.нар. споразумение \"две плюс четири\", свързано с германското Обединение. Това споразумение беше признато и от Гърция, а в него не са предвидени никакви допълнителни репарационни плащания. Темата за репарациите от войната се разпали с нова сила в Гърция след избухването на дълговата криза през 2010 година. Тогава Атина се обърна за помощ към ЕС, за да избегне държавен фалит. Впоследствие страната получи кредити за 274 милиарда евро, от които поне 55 милиарда са от Германия. Гръцки юристи и някои политици смятат, че гръцките дългове могат да бъдат приспаднати от парите, които Гърция настоява да получи от Германия. В случая те имат предвид главно гръцките искания за връщане на принудителния кредит, отпуснат по времето на нацистката окупация. Повечето експерти обаче изключват възможността да се стигне до нови преговори за дължимите репарации - в крайна сметка са изминали вече 70 години от края на войната.   Въпреки това гърците не се отказват - през декември беше представена оценката на парламентарната комисия по репарациите, в която обемът на нанесените щети на Гърция се определя на близо 300 милиарда евро. А от тази седмица вече е ясно: Атина ще представи на Берлин иск за 290 милиарда евро.", "date": "2019.04.20", "title": "Гърция иска 290 млрд. репарации, Германия: Компенсирани сте"}
{"url": "https://www.faktor.bg/bg/articles/novini/svyat/evroskeptichnite-partii-mogat-da-spechelyat-okolo-edna-treta-ot-mestata-v-ep", "text": "\"Евроскептичните партии могат да спечелят около една трета от местата в Европейския парламент\", прогнозира пред БНР Сузи Денисън от Европейския съвет за външна политика. \"Според последното проучване, направено от Съвета в 14 държави, около 100 милиона избиратели в Европа все още се колебаят за кого да гласуват в края на май. Въпреки че миграцията е важна тема за всички, тя не е водеща при окончателното решение\", категорична е Денисън: \"Това, което установихме, е, че всъщност мотивацията на избирателите не е свързана с това дали убежденията им са в левия или в десния политически спектър, какъв е социалният им статус и възрастта и дори къде точно живеят. Основният мотив за техния избор ще бъде основан на отношението, което имат към европейската и националната си система - дали са убедени, че политическите системи на тези две нива работят добре или има пропуквания\", коментира тя.", "date": "2019.04.20", "title": "Евроскептичните партии могат да спечелят около една трета от местата в ЕП"}
{"url": "https://www.faktor.bg/bg/articles/novini/svyat/sasht-prizovaha-sveta-da-blokira-poletite-na-ruski-samoleti-do-venetsuela", "text": "\"Американското правителство приветства решението на Малта да забрани на руски самолети да преминават през въздушното и пространство, за да снабдяват жестокия режим във Венецуела\", коментира Морган Ортагус от Държавния департамент на САЩ. Той призова от името на американското правителство всички страни да последват примера на Малта, за да \"бъде спряна помощтта на Кремъл за диктатора Мадуро\". Припомняме, че на 28 март руското посолство в малта е поискало от местните власти разрешение голям боен кораб за борба с подводници от руския флот да акостира в пристанището и да остане там от 23 до 26 април\". Това съобщи BuzzFeed News като се позовава на високопоставен представител на правителството. Според посолството, целта била \"снабдяване и отдих на екипажа\". \"Североморск\" е с водоизместимост 7570 тона, дълъг е 163 метра, екипажът се състои от 430 души. Малта поискала от Русия допълнителна информация за маршрута на кораба, но междувременно получила информация от американските служби, че той плава към Венецуела.  Източникът на медията, съобщил, че според руското посолство мисията на кораба има \"хуманитарен характер\" и \"изтегляне на ресурси от Сирия - зона на военни действия - във Венецуела\". \"Високопоставен източник от разузнаването съобщи, че миналата седмица руски дипломати са се опитали да купят със сълзотворен газ и снаряжение за разгонване на масови безредици. Макар, че не може да го докаже безусловно, но малтийското правителство смята, че това е свързано с намерението на руската страна \"Северноморск\" да пристане в Малта\", пише BuzzFeed News. Междувременно Малта отказа и достъп до въздушното си пространство на руски военно-транспортни самолети летящи от Сирия към Венецуела, а Русия нарече това \"недружелюбен акт\". Властите смятат, че дипломатическата мисия на Русия в Малта е \"непропорционално голяма\" предвид размера на страната, коментира Buzzfeed News.", "date": "2019.04.20", "title": "САЩ призоваха света да блокира полетите на руски самолети до Венецуела"}
{"url": "https://www.faktor.bg/bg/articles/novini/balgariya/samolet-se-razbi-kray-plovdiv-dvama-dushi-zaginaha", "text": "Двама души загинаха, след като малък частен самолет падна в Пловдивско. Машината е паднала край стадиона на село Оризари около 10:20 часа днес.                Самолетът е бил двуместен. На борда са били двама души, като и двамата са загинали. Пилотът е бил мъж, който е и собственик на машината. Неговата самоличност вече е установена, но не и тази на спътника му. На място са полиция и пожарна и в момента текат огледи. Според очевидци крилото на самолета се е счупило още докато е бил във въздуха.", "date": "2019.04.20", "title": "Самолет се разби край Пловдив, двама души загинаха"}
{"url": "https://www.faktor.bg/bg/articles/novini/balgariya/sedem-nachina-darzhavata-da-ostane-bezpomoshtna-pred-hibridnata-voyna-na-kremal", "text": "Първата предпоставка за успеха на хибридната война против държавата е игнорирането на проблема. Колкото по-дълго институциите и обществото са в неведение и не разбират, че против страната се води хибридна война, толкова по-лесно агресорът успява да постигне целите си. Това стои в основата на стратегията на Руската федерация в нейната хибридна кампания против България – въпросът за хибридните въздействия против държавата да бъде игнориран и да не се предприемат никакви реални действия за защита. Най-ефективният начин за преодоляване на всяка защита против хибридни атаки е да се въздейства на вземащите решения, така че държавата да не изгражда способности за противодействие. До момента могат да бъдат очертани седем начина за въздействие, целящи България да остане неподготвена и беззащитна против хибридните атаки на Москва. \t Целта тук е нищо да не се се говори и пише по въпроса за хибридната война – нито на ниво държавни институции, нито в медиите. Проблемът се заобикаля и игнорира, все едно че не съществува, въпреки явните признаци на неговото съществуване. Стремежът е да се постигне максимално медийно затъмнение по въпроса. Това е постоянно усилие, независимо, че с течение на времето става все по-трудно темата да бъде заобикаляна. \t Това означава да се атакува всеки, които заговори за хибридната война на Москва против България. Тук начините варират от заплахи до осмиване, опити за компрометиране и лепене на етикети (войнолюбци, русофоби, соросоиди, непрофесионалисти и т.н.) на всеки политик или общественик, който заговори по темата. В тази кампания са мобилизирани  всички агенти за влияние на Руската федерация в България, като медиите и социалните мрежи са ключов инструмент за компрометиране на неудобните хора. \t Тази тактика се състои в това, да се говори, че хибридната война всъщност не е нещо ново, че не е уникален нововъзникнал феномен и че винаги е съществувала в историята на човечеството. По тази логика, обаче, се е появил нов термин, който обяснява руските действия след незаконното анексиране на Крим през 2014 г. Тук на помощ идват претенциите за академизъм и референциите към историята и теорията на военното дело. Целта е да се внуши, че Западът е измислил хибридната война, за да обозначи руската политика и така да мобилизира подкрепа за борба против Русия. Това е един от начините да се омаловажи  значението на хибридната война. Така тя се представя като нещо вече познато и следователно внушението е, че не се изискват особени усилия в тази насока и едва ли са необходими някакви специални стратегии за противодействие. Така тази реална заплаха се неглижира. В тази логика може дори и да се постави въпросът дали въобще хибридната война съществува. А тези, които се борят против руската хибридна дейност, да бъдат представени като борещи се с вятърни мелници. \t Може и да се допусне разглеждане на темата, поради фактическа невъзможност тя да бъде избегната, но линията е да не се говори по никакъв начин за Руската федерация и изобщо за хибридните предизвикателствата, идващи от Изток. Ако се заговори за хибридни заплахи, то географският център да се измества, като вниманието едностранчиво се фокусира само върху заплахи от Юг, като например тероризъм, радикален Ислям, масова миграция и др. Хибридните предизвикателства по този начин се свързват предимно с държави от региона на Близкия Изток и Северна Африка, но не и с Русия. Може да се говори за Сирия, Либия и „Ислямска държава“, но не и за Москва. В дебата може да се допусне и присъствието на кибератаките като част от хибридната война, но целта е те да не се свързват по никакъв начин с Кремъл! \t Хибридната война може и да се допусне да навлезе в дебата като понятие, поради невъзможност повече да се мълчи по темата. Може и да се допусне употребата на терминът „хибридна война“, но без да се обяснява и развива като съдържание. Споменава се само по принцип, без конкретика. Често пъти дори вместо хибридна война се говори с по-смекчено и щадящо агресора (Русия) понятие като „хибридна заплаха“, така че да не става дума за война, а само за заплаха. Например, в документи на държавни институции може и да се говори за хибридни заплахи, без обаче да се доразвива темата и да се дават обяснения какво точно те включват и най-вече – кой е източникът на хибридните въздействия. За Руската федерация нито дума не се споменава. Показателни в това отношения са годишните доклади за дейността на цивилното и военното ни разузнаване, а в доклада на ДАНС за 2017 г. например въобще не се споменават понятията хибридна война или хибридна заплаха. В този смисъл, по темата може и да се говори в документи на някои от държавните структури, вероятно с цел да се предаде тежест, модерност и „легитимност“ пред НАТО и ЕС и за да се покаже, че и ние „работим“ и сме „в строя“. Това обаче е само на думи и по принцип. Хибридни заплахи обаче по същество не се разглеждат в съдържанието на документите. За тях няма отделна обособена част – глава, точка, подточка. За разлика от други заплахи, като тероризъм, незаконна миграция, кибератаки и др., за които се пише подробно и се обособяват в отделни части. Справка: годишните доклади за дейността на специалните служби за 2017 г. \t Дори да се развие, в една или друга степен, въпросът за хибридните заплахи от дадена държавна структура, избягва се каквото и да е посочване на източника на хибридно въздействие. Може в даден държавен документ и да се пише за хибридната война и дори да се признае, че България е обект на хибридни атаки или въздействия, без обаче да се посочва агресора. Говори се само по принцип. И винаги езикът е щадящ Руската федерация. Не се посочва нищо конкретно, което може да доведе до заключението, че има руска намеса.  Всичко това обезсмисля всякакви усилия за ефективно противодействие на руската хибридна война, дори и доколкото такива усилия на ниво институции въобще съществуват в момента. При все, че в коалиционното управление днес има отявлено русофилски елементи. Ако не се назове източникът на хибридни заплахи против България, всички усилия за ефективно институционално противодействие нямат практическа стойност. Това на практика е още един подход в опит за лустросване на институционален имидж пред НАТО и ЕС, да се отправи нескопосано послание, че и България работи против хибридните заплахи, без обаче да се засегне по какъвто и да е начин Руската федерация. Такъв подход издава институционално безхаберие и липса на воля за адресиране на проблема в реалните му измерения. Разбира се, тук институциите винаги могат да се оправдаят с „чувствителност“ на въпроса за назоваването на Русия и някаква необходимост от защита на „класифицирана информация“, внушавайки, че, все пак, може и да има неявни държавни документи, в които все пак се разглежда обективно руската заплаха. Дано да е така! Това засега няма как да бъде проверено от обществото. Това, което обаче не може да бъде скрито и добре се вижда е, че държавата днес е неефективно защитена от руските хибридни въздействия и следователно – качеството на работа на институциите е незадоволително. \t Дори и най-накрая неизбежно да се признае, че хибридната война съществува, дори и да се развият и конкретизират в държавни документи хибридните заплахи, дори и под една или друга форма, директно или плахо, да се назове Руската федерация като източник на хибридно въздействие против България, всичко остава само на ниво говорене и писане. И нищо повече. В случая не се разработват никакви стратегии, още по-малко се развиват инструменти за противодействие на хибридните заплахи. Институциите може и в един момент да заговорят за хибридната война, но практически нищо не правят, за да противодействат. Говоренето отново е опит за лустросване на имиджа пред Запада. Факт е, че все още не е известно да има приета българска национална стратегия за противодействие на хибридните заплахи. Не е известно дали се гради ефективен институционален капацитет за противодействие. Реално погледнато, ако такъв капацитет не се изгражда, няма и полза от това да се признава, че хибридната война съществува. Проблемът с хибридна война срещу България засега остава в полезрението само на  малка част от академичната общност и гражданското общество в България, които се опитват със скромния си публичен инструментариум  да противодействат. Те наблюдават процесите, анализират и алармират обществото и държавните институции, които, за съжаление, продължават да не предприемат ефективни действия, за разлика от редица съюзни страни в ЕС и НАТО, които изградиха структури и капацитет за противодействие, включително към своите министерства на отбраната и армията. Всяко забавяне на противодействието на хибридната война на Руската федерация, ще доведе до тежки последици за националната сигурност на България, засилване на  дезинтеграционните процеси и отдалечаване от стратегическите  национални цели за достойно и пълноценно участие в най-мощните световни съюзи – НАТО и ЕС. По този начин, България би се превърнала в лесна плячка за имперските амбиции на Руската федерация  да придърпа в своята сфера на влияние, чрез политически и икономически контрол, държавите от Източна Европа, които избраха пътя на свободата и независимостта от СССР след края на Студената война.", "date": "2019.04.20", "title": "Седем начина държавата да остане безпомощна пред хибридната война на Кремъл"}
{"url": "https://www.faktor.bg/bg/articles/novini/balgariya/obshtina-haskovo-e-preduprezhdavala-mnogo-pati-mo-za-opasnata-stena-karakachanov-malshans", "text": "\"Общината е сезирала неколкократно министерството на отбраната, че тази ограда представлява непосредствена опасност за преминаващите по тротоара. През това време общината безброй пъти е ограждала мястото със сигнални ленти, които изчезват на следващия ден. Знае се, близко е до квартала, децата си играят\", коментира пред БНР Дияна Иванова от община Хасково. По-рано днес военният министър Красимир Каракачанов заяви, че падналата стена е трябвало да бъде съборена, като в ход е била процедура по избор на фирма изпълнител.  \"Честно казано при такава цена, за около пет хиляди лева, едва ли ще има много мераклии да дойдат. Имало е обезопасителна лента, която е поставена и от общината, и от полицията, но явно покрай тези ветрове, които са съборили стената, и вятъра, и дървета, които вятърът е клатил, са подпирали стената и са довели до нейното събаряне. На мен по-скоро в момента ми изглежда като малшанс и трагичен инцидент, но въпреки това съм разпоредил още вчера да се направи пълна проверка.\" Проверката ще приключи в понеделник. Каракачанов допълни, че военното министерство има огромни проблеми с десетки бивши подделения в страната", "date": "2019.04.20", "title": "Каракачанов за загиналия от рухналата стена на бившето поделение: Малшанс и трагичен инцидент"}
{"url": "https://www.faktor.bg/bg/articles/novini/balgariya/gerb-obobshtava-rezultatite-ot-grazhdanskiya-dialog-evropa-v-nashiya-dom", "text": "Започна отчета на ГЕРБ за провелия се в последните няколко месеца граждански диалог под надслов „Европа в нашия дом“, съобщиха от пресцентъра на партията. Инициативата стартира на 11 февруари тази година във Велико Търново. Гражданските диалози на тема образование и регионално развитие обиколиха всички областни градове в страната, а в тях се включиха представители на образователния сектор, на бизнеса, на местната, изпълнителната и законодателната власт, както и хиляди граждани. Целта на инициативата бе да покаже на широката общественост как българските населени места са променили облика си вследствие на европейската солидарност, какви инвестиции прави държавата в приоритетното си направление – образованието, и да даде платформа за дискусия между граждани и представители на институции с цел получаване на обратна връзка за работата им. \"Магистрала \"Хемус\" стана необратим процес. Това правителство направи максималното да се възползваме от структурникте европейски фондове\", каза зам.-председателят на ГЕРБ и председател на предизборния щаб на партията Цветан Цветанов в НДК по време на отчета за \"Европа в нашия дом\".  \"През тези два месеца се срещнахме очи в очи с хората, чухме техните проблеми\", каза регионалният министър Петя Аврамова.  \"Подобряват се водоснабдявянето, образованието, градският транспорт, енергийната ефективност. Милиони българи живеят и работят в подобрени градове\", каза тя. \"Безспорен приоритет при инфраструктурните проекти е магистрала \"Хемус\", която очаквме да ускори развитието на Северозападна България. Реалистично е цялата магистрала да е готова до 2024 година. Ако теглим чертата, тази година ще бъдат в изпълнение близо 119 километра нови реопубликански пътища в България, съобщи Петя Аврамова. Очакваме с въвеждането на тол системата да получим средства за нови пътища и за рехабилитация на съществуващите\", добави тя. Зам.-министърът на регионалното развитие и благоустройството Николай Нанков отбеляза, че чрез реконструкция на подземните мрежи ще се подобри качеството на питейните услуги. За първи път от повече от 30 години стартира строителството на два водопитейни язовира, добави той. Гражданските диалози на тема образование и регионално развитие обиколиха всички областни градове в страната, а в тях се включиха представители на образователния сектор, на бизнеса, на местната, изпълнителната и законодателната власт, както и хиляди граждани.  Целта на инициативата бе да покаже на широката общественост как българските населени места са променили облика си вследствие на европейската солидарност, какви инвестиции прави държавата в приоритетното си направление – образованието, и да даде платформа за дискусия между граждани и представители на институции с цел получаване на обратна връзка за работата им.", "date": "2019.04.20", "title": "ГЕРБ обобщава резултатите от гражданския диалог \"Европа в нашия дом\"(видео)"}
{"url": "https://www.faktor.bg/bg/articles/novini/balgariya/borisov-nyama-da-se-sravnyavame-s-cheverme-sotsialistite", "text": "\"БСП ни връща във времето на Тройната коалиция. Те разчитат на къса памет и ниско образовани хора. Те, Тройната коалиция, тогавашният премиер и \"първата дама\", изгонената за корупция заместник-министърка, те говорят за коруция\", заяви по време на отчета на ГЕРБ на гражданския диалог \"Европа в нашия дом\" премиерът и лидер на партията Бойко Борисов.  \"Забележете, те ни плашат с Европа, нас, които нямаме нито веднъж спрени еврофондове, една програма няма спряна. При тях фондовете и програмите се спират винаги. Те издигат лъжата и манипулацията в основна предизборна платформа. Те ни плашат\", коментира Борисов. Той съобщи, че във вторник ще бъдат направени две първи копки: Ябланица в посока Плевен и ударна работа за Шумен-Търговище. \"Мечта! Социалистическа мечта, слушал съм я толкова години\", иронизира Борисов бездействието на БСП и правителствата и по повод строежа на магистралите. \"Подкрепям министър Вълчев, затова инвестираме всичко в образованието, това ще даде плод след десетилетие най-рано, но ще даде\", обобщи той приоритета за образованието на ГЕРБ. \"Няма да се сравняваме с \"чеверме социалистите\". Цитирам Иво Христов, не онзи, който нарече българите дебили. Да си спомним как панически след Тройната коалиция, как тези, дето сега ни се заканват, панически бягаха, през глава бягаха за Брюксел. Как се караха за 15-15. През глава бягаха да се спасяват и си приеха закон да ги брани от преследване. Същите тези, които днес са излезли и ни сочат с пърст\", възмути се Борисов. \"Нагли, грабежаджии, по тяхно време бяха магистралните грабежи. Много ме забола от това, което ни се случи тези дни. Но като ги слушам, адски се амбицирам. Те не могат да скрият злобата си. Някой ми се подигра за \"пълзящата диктатура\". Първо аз иронизирах Иво Христов за \"пълзящата автокрация\". Ако имаше автокрация как ще се събирате в Южния парк, ако няма свобода на медиите как от сутрин до вечер ще се повтаря за тези апартаменти, всички скандали излязоха наяве. Демокрацията си работи. Аз много пъти избягвам да коментира, заради уважението към институциите. Към какво призовава върховният главнокомандващ генералитете да не стои безучастен?\", попита Борисов.", "date": "2019.04.20", "title": "Борисов: Няма да се сравняваме с \"чеверме социалистите\"(видео)"}
{"url": "https://www.faktor.bg/bg/articles/novini/balgariya/ninova-si-prizna-tselta-ne-sa-evroizborite-a-predsrochnite", "text": "БСП представи кандидатите си за евродепутати. В неделя от левицата официално обявиха и слогана на кампанията си – „Справедливост сега”. А самата кампания ще бъде открита на 1 май. Приоритетните теми в нея представиха Елена Йончева, Сергей Станишев, Иво Христов, Петър Витанов и лидера на партията Корнелия Нинова. „Можем да поставим началото на промяната на модела, в който 30 години политици, икономически кръгове, олигарси са заедно единствено за личния си интерес и срещу интереса на народа. Този модел можем да променим“, заяви Нинова. Тя се обърна към българите да излязат и да гласуват на 26 май. „Тръгваме за европейски избори, за предсрочни парламентарни избори, но най-вече тръгваме на битка за „Справедливост сега” – слоганът на нашата кампания. Справедливост днес, не след 5, не след 10 години, не с празни обещания и с кухи фрази. Днес българският народ и Европа имат нужда от справедливост“, каза тя.", "date": "2019.04.20", "title": "Нинова си призна: Целта не са евроизборите, а предсрочните"}
{"url": "https://www.faktor.bg/bg/articles/novini/balgariya/rusenets-shte-vodi-listata-na-dost-za-evrodeputati", "text": "Областният председател на партия ДОСТ в Русе Бюлент Хасанов ще бъде водач на листата с кандидати за депутати в Европейския парламент. Листата бе регистрирана в ЦИК още на 10 април, но от партията не бързаха да я обявят, защото останаха отворени за разговори с ромски организации и други партии със сходна идеология, съобщават от пресцентъра на формацията.   „Завърнах се в България за да създам семейство. Дълги години учих, а след това и работих в Обединеното Кралство, но нали знаете, камъкът си тежи на мястото. Убеден съм, че трябва да се опитаме, и да работим, всеки по силите си, всички ние заедно за да помогнем на страната си да тръгне нагоре. Да направим страната ни едно по-добро място за живеене“ каза пред Дарик  Бюлент Хасанов.  Областният председател на ПП ДОСТ, е завършил финанси във Великобритания, работил 5 години като вътрешен одитор в голяма ИТ компания на Острова, след което се завръща в България за да създаде семейство и продължи кариерата си.   На втората позиция след Хасанов е младежкият лидер на партията Танер Алимолла. Следват Нуршен Адалъ, Ферид Садъков, Николай Тодоров, Хасан Хасанов и Фатма Паша. Изненадата в листата на ДОСТ са вниците на легендата Нури Адалъ, прекарал в комунистическите затвори над 26 години. Те са представители от област Кърджали, а този път ДПС не включи в листата си за Европейски парламент представител от района, сочен за бастион на Доган.", "date": "2019.04.20", "title": "Внуците на Нури Адалъ в  листата на ДОСТ за Европейски парламент"}
{"url": "https://www.faktor.bg/bg/articles/novini/svyat/vlado-buchkovski-nay-verniyat-sayuznik-na-severna-makedoniya-tryabva-da-bade-balgariya", "text": "Според бившия министър-председател на Северна Македония Владо Бучковски страната е заплашена от нова политическа криза, ако не се намери бързо решение на проблема с изискваната избирателна активност от 40 на сто за предстоящите избори за президент: „Република Македония има около 1,8 млн. гласоподаватели. Според мен между 400 и 500 хил. наши съграждани не живеят на територията на страната. Това е проблем. Честото гласуване, недоволството от властта може да доведат до по-ниска избирателна активност“, посочи Бучковски пред БНР. Той не очаква да бъде избран президент още на първи тур.  Владо Бучковски коментира и двустранните отношения между Северна Македония и България: „Вярвам, че новият президент ще бъде защитник на приятелските отношения и разбирателство и може да допринесе за затвърждаването им. Винаги съм вярвал, че най-верният съюзник на нашата държава може да бъде и е редно да бъде България“. За утре в Северна Македония е насрочен първият тур на изборите за президент. Кандидатите за поста на настоящия държавен глава Георгe Иванов, чийто мандат изтича на 10 май, са подкрепеният от управляващия СДСМ Стево Пендаровски, номинираната от опозиционната ВМРО-ДПМН Гордана Силяновска и Блерим Река, подкрепен от Алианса на албанците и партия БЕСА. Предизборната кампания завърши снощи със заключителни митинги.  Според бившия македонски премиер тримата кандидати за президент са искали да се представят като надпартийни, но това им се е получило само в първите няколко дни.", "date": "2019.04.20", "title": "Владо Бучковски: Най-верният съюзник на Северна Македония трябва да бъде България"}
{"url": "https://www.faktor.bg/bg/articles/novini/balgariya/dnes-shte-e-oblachno-na-mesta-shte-vali-dazhd-i-dori-snyag", "text": "Днес облачността над страната ще е разкъсана, често значителна. На места ще превали слаб дъжд, в планините над 1300 м - слаб сняг, съобщиха от Националния институт по метеорология и хидрология към Българската академия на науките, цитирани от БАН.  Ще духа до умерен, в източните райони - и временно силен североизточен вятър, и температурите ще се понижат. Максималните ще бъдат между 10 и 15 градуса, в крайните югозападни райони - до 18 градуса.  Атмосферното налягане ще е по-високо от средното за месеца, през деня ще се задържи почти без промяна. Над Черноморието облачността ще е променлива, често значителна и на места, главно в южната част, ще превали дъжд. Ще духа до умерен до силен североизточен вятър. Максималните температури ще са 10-12 градуса. Температурата на морската вода е 11-12 градуса. Вълнението на морето ще е 3-4 бала. Над планините облачността ще е променлива, с повече слънце в следобедните часове. На места ще превали дъжд, над 1300-1400 метра - сняг. Ще духа умерен, по високите и открити части - и силен север-североизточен вятър. Максималната температура на 1200 метра ще е около 4 градуса, на 2000 метра - около минус 3 градуса.", "date": "2019.04.20", "title": "Днес ще е облачно, на места ще вали дъжд и дори  ... сняг"}
{"url": "https://www.faktor.bg/bg/articles/novini/svyat/papata-katolicheskata-tsarkva-e-pod-ataka", "text": "Католическата църква е под атака, заяви снощи Папа Франциск, оглавявайки традиционната за Разпети петък процесия около Колизея в Рим, предаде ДПА. Церемонията е възстановка на страданията на Исус Христос по неговия път към Голгота, разпъването на Божия син и смъртта му. По традиция събитието се състоя на и около Колизея - място, където много ранни християни са станали мъченици по време на Римската империя. По време на речта си папата спомена \"кръста на Църквата. . . която се чувства постоянно под атака отвътре и отвън\". Тези думи могат да бъдат възприети като препратка към педофилския скандал, който измъчва Католическата църква от десетилетия и се разрасна през последните години, отбелязва ДПА. Франциск спомена и за \"кръста на малките, наранени в тяхната невинност и чистота\". Папата изброи няколко други съвременни страдалци, чието тежко положение сравни с това на Исус. Сред тях той спомена мигрантите, \"които намират вратите затворени поради страх и сърцата заключени заради политически сметки\". Преди папата да говори, бяха прочетени традиционните за процесията размисли. Тази година \"медитациите\" са били написани от 80-годишната Еуджения Бонети - италианска мисионерка в Африка, която също така спасява жени от проституция в Рим. Сестра Бонети спомена за \"новите разпнати\" - бедните, бездомните и мигрантите. Италианската мисионерка изрази съжаление по повод общественото безразличие към тежкото положение на жертвите на сексуален трафик и други мигранти. Тя определи пустинята Сахара и Средиземно море като \"новите гробища\" в света. Тази вечер главата на Католическата църква ще отслужи великденско бдение отново в базиликата \"Свети Петър\". Кулминацията на проявите на папата по време на Страстната седмица ще бъде традиционното послание и благословия \"Урби ет Орби\" (Към града и към света), които Франциск ще отправи утре, навръх католическия Великден, на площад \"Свети Петър\" във Ватикана, пише БТА.", "date": "2019.04.20", "title": "Папата: Католическата църква е под атака"}
{"url": "https://www.faktor.bg/bg/articles/novini/svyat/reytingat-na-tramp-se-srina-do-nay-niskoto-si-ravnishte", "text": "Рейтингът на президента на САЩ Доналд Тръмп се понижи до най-ниското си равнище тази година след публикуването в четвъртък на редактирана версия на доклада на специалния прокурор Робърт Мълър, разследвал руската намеса в американските избори през 2016 г. Това показва проучване на общественото мнение, проведено от института Ипсос съвместно с агенция Ройтерс. Според анкетата, проведена непосредствено след публикуването на доклада - от четвъртък следобед до петък сутринта - подкрепата за Тръмп е намаляла с 3 процента до 37 на сто. Рейтингът на президента на САЩ бе 43 процента, след като главният прокурор Уилям Бар публикува миналия месец резюме на доклада на Мълър. 50 на сто от участниците в новото допитване са на мнение, че Тръмп или някой от щаба му е работил с Русия, за да повлияе на изхода от президентските избори в Съединените щати през 2016 г. 58 процента са съгласни, че той се е опитал да спре разследванията за руско влияние върху неговата администрация. 40 на сто от анкетираните смятат, че американският президент трябва да бъде отстранен от поста, а малко повече - 42 процента - са против. Мненията на участниците в анкетата са рязко поляризирани по партийни линии. Тръмп междувременно игра голф в свой клуб във Флорида заедно с консервативния коментатор Ръш Лимбо и още двама неназовани приятели, съобщи Белият дом, цитиран от Асошиейтед прес. Президентът на САЩ прекарва великденските празници заедно с първата дама Мелания Тръмп в имението си Мар-а-Лаго в югоизточния щат. Преди да поиграе голф, Тръмп нападна в Туитър хората, които са сътрудничили на разследването на Мълър. Някои изявления, цитирани в доклада, са \"изфабрикувани и напълно неверни\", написа той. Тръмп възприе вчера много по-остър тон в сравнение с четвъртък, когато просто отбеляза публикуването на доклада, като туитна: \"Играта свърши\", отбелязва АП, цитирана от БТА.", "date": "2019.04.20", "title": "Рейтингът на Тръмп се срина до най-ниското си равнище"}
{"url": "https://www.faktor.bg/bg/articles/novini/svyat/izmamnitsi-zapochnaha-da-sabirat-pari-za-notr-dam", "text": "Франция започна разследване за измама срещу хора, които призовавали за дарения за възстановяване на катедралата Нотр Дам. Парижката прокуратура призова за \"бдителност\" за подобни измами, предаде Франс прес. Разследването беше започнато след жалба на Фондацията за културното наследство срещу лица, опитали се да събират дарения от нейно име, на фона на пълна мобилизация за възстановяване на емблематичната парижка катедрала, пострадала от пожар в понеделник вечерта. Според прокуратурата тези лица действат чрез телефонни обаждания или писма по електронна поща и приканват даренията да се привеждат по банкова сметка, чийто номер се изпраща като прикачено писмо, посочва БТА. Разследването, поверено на специално звено за борба с финансови измами на парижката полиция, трябва да позволи да бъдат установени извършителите и да се спрат действията им. В изявление Фондацията за културното наследство съобщи днес, че е сигнализирала парижката прокуратура и Гугъл за измамнически сайт, който копира главното от нейния интернет адрес и публикува и самия фалшив сайт https://donfondation-patrimoine-sauvonsnotredame.weebly.com/\". В сряда фондацията съобщи, че е била уведомена за много измами във Франция и в чужбина и подчерта, че не е набирала дарения по телефона, по пощата или по интернет.", "date": "2019.04.20", "title": "Измамници започнаха да събират пари \"за Нотр Дам\""}
{"url": "https://www.faktor.bg/bg/articles/novini/balgariya/koi-sa-bili-gradovete-s-nay-mrasen-vazduh-prez-otoplitelniya-sezon", "text": "Видин е бил градът с най-мръсен въздух у нас по време на отоплителния сезон. Това показват измерванията на гражданското сдружение \"AirBG\" за зимния период от септември до април, съобщи Нова телевизия.   Според Световната здравна организация дните с мръсен въздух не трябва да превишават 35 годишно. От общо 160 дни отоплителен сезон обаче цели 91 са били с повишение на фините прахови частици във Видин. На второ място в класацията е Русе, следван от Пловдив. Как ще ограничават трафика при мръсен въздух?   Може би изненадващо, но столицата не е в топ 3, а в средата на класацията с 41 дни с лошо качество на въздуха. Според експерти причината е в благоприятния климат тази зима.   Градовете с най-добри показатели са Бургас и Стара Загора.   Жертви на мръсния въздух в световен мащаб стават 7 милиона годишно. Според наши лекари лошият въздух допринася за смъртта на над 14 000 души годишно в България. като най-честите причина за смъртността са сърдечните заболявания, пневмониите и инсултите. Медиците предлагат мерките за борба да започват още от университетите. Процедурни пречки бавят делото за чистотата на въздуха на София   „Една от каузите, които съм предприел, е да уведомя всички ректори на медицински университети в България, че трябва да се включат в програмата за обучение на медиците - проблемът с въздушното замърсяване”, обясни д-р Александър Симидчиев от Сдружение „Въздух за здраве“. Мис Тигрова си хвана гадже, нарича го принц! Вижте какви снимки му праща! vbox7.com     От общината в града с най-мръсен въздух - Видин, признават, че печките са причината за замърсяване на въздуха през зимата с 5 пъти над нормите. Местните власти вече са изготвили проект за пречистване на атмосферния въздух на стойност над 12 милиона лева, който чака одобрение. В кои квартали в София е най-мръсен въздухът?   В столицата основният замърсител на въздуха за отминалата година остава трафикът. На 1000 души се падат близо 700 автомобила, като в повече от половината от тях се вози само по един човек. „Основните мерки трябва да бъдат в посока увеличаване на честотите на движение на градския транспорт, увеличаване на скоростта чрез бус ленти и трамвайни коридори и ремонт на спирките, така че те да бъдат адекватно укритие от атмосферните влияния”, заяви Борис Бонев от неправителствената организация „Спаси София“.", "date": "2019.04.20", "title": "Кои са били градовете с най-мръсен въздух през отоплителния сезон"}
{"url": "https://www.faktor.bg/bg/articles/novini/balgariya/i-geshev-zalogat-v-koyto-prevarnaha-deloto-ivancheva-beshe-unishtozhavaneto-na-spetsializiranata-prokuratura", "text": "\"11 човека са с повдигнато обвинение и мярка задържане под стража. 5 от лицата са все още в Румъния и предстоят процедури за екстрацидия\", съобщи пред Нова телевизия заместник-главния прокурор Иван Гешев по повод арестите на телефонни измамници в България и Румъния. \"Румънските колеги арестуваха вчера едва ли не цял кол център, вътре е имало около 30 души\", каза още той за арестите. Той призна, че е имало \"грешен подход\" към вида престъпление, тоест, че досега са задържани само \"мулетата\", които прибирали парите, но не и \"въртачите\"-организаторите и изпълнителните на престъплението. Гешев съобщи, че е имало съдействие с румънските служби на всички нива. \"Измамниците са успели да вземат 800 хиляди лева от възрастна жена, която е живяла в чужбина, те са успели дая убедят, че работи за държавата\", разказа Гешев. По думите му, има 5-6 големи групи телефонни измамници, като основно са от ромски произход. \"Този тип престъпност причинява около 8-9 милиона годишно, но не всички признават, че са били измамени\", каза прокурорът. \"Делото Иванчева\" е обикновен криминален случай, направен по много елемнтарен начин. Важно го направиха хората, които стоят зад него - олигарси и т.н. Залогът, в който превърнаха това дело беше унищожаването на Специализираната прокуратура\". Не говоря за големи политически интереси, те са дребни, но се съчетаха с интереси на хора, които се укриват в Сърбия, с интересите на олигарси и с други частни интереси\", коментира той. По думите му, \"един човек, който е разследван за корупция също е намесен\". Но не пожела да назове конкретно име. Гешев призна, че мястото и начина, по който е задържана, както и, че не са имали представа от психологическия и профил, и хората, които стоят зад нея, са били грешка. \"Когато излязат мотивите за присъдата, ще видим какво съдът е признал, ще решим дали да атакуваме в горна инстанция. Това е битка. В крайна сметка и съдът трябва да си поеме отговорностите\", коментира той.", "date": "2019.04.20", "title": "И. Гешев: Залогът, в който превърнаха делото \"Иванчева\" беше унищожаването на Специализираната прокуратура"}
{"url": "https://www.faktor.bg/bg/articles/novini/balgariya/sofiyanski-predlaga-balgariya-da-stane-republika-sas-spodeleno-upravlenie", "text": "\"Големият проблем е, че нашите евродепутати не свършиха нищо. Трябваше да се премахне обидния за България \"шенгенски механизъм\" и, разбира се, по никакъв начин не трябваше да допуснем плана \"Макрон\". Това не става като излезеш да викаш пред Европарламента и да лежиш по паветата, а с план \"Джамбазки\" или с план \"Новаков\", коментира пред БНТ бившият служебен премиер Стефан Софиянски. Той съобщи, че е изготвил проект за нова Конституция. \"Старата Конституция беше създадена, докато още бяхме членове на Варшшавския договор и СИВ, при една силна комунистическа партия, което се отрази на духа и буквата на Конституцията. Но Конституцията е отражение на структурата на обществото. Ние вече сме член на ЕС и НАТО и трябва да модернизираме Основния закон\", каза той. Според него, липсва баланс между властите, а, напротив, противопоставяне, между институциите и даде за пример с президент-изпълнителна власт. \"Пълномощията на пряко избраните длъжности президент и кмет са силно ограничени. Защо,например, пълномощията на президента са ограничени. Трябва да се премахне ветото, което лесно се преодолява, а да му се даде законодателна инициатива. Областните управители също трябва да се избират директно\", каза той, но добави, че страната трябва да има не повече от 7 области. \"Въпросът е да организираме обществото така, че да може да функционира по-добре\", смята Софиянски. \"Философията на този нов проект е, управлението да се споделя, затова съм предложил текст, че \"България е република със споделено управление\" и са изборени институциите и конкретните функции. Президентът поема сигурността и външната политика, министерски съвет поема управлението на вътрешната и стопанската политика, областните управители изпълняват тази политика, а кметовете - конкретно на място\", обясни той, както и, че е черпил опит от германската конституция. \"Когато в едно общество водещи са криминалните хроники и гейтове, това е признак, че то е сбъркано. Партиите в момента са безидейни. Ние трябва да се борим да усъвършенстваме нашето общество.  Софиянски призна, че липсата на лустрация, която не е била извършена от десните, е огромна грешка на прехода.", "date": "2019.04.20", "title": "Софиянски предлага: България да стане република със споделено управление"}
{"url": "https://www.faktor.bg/bg/articles/novini/balgariya/p-simeonov-v-gerb-teche-prochistvane-mozhe-da-stane-vsyako-zlo-za-dobro", "text": "\"Очаква ни доста интересна кампания. Направихме последното ни проучване след \"Апартаментгейт\". Според данните има известно изравняване на шансовете. Имаме спад при ГЕРБ. В месеците назад ГЕРБ водеха с неизменна преднина. Сега обаче не е така. Даже моментната позиция на БСП изглежда малко по-изгодна. Това несъмнено се дължи на скандалите. ДПС остава константна. Любопитен е фактът, че има шанс ВМРО да достигне 5% бариера в хода на кампанията. Така се оформя формулата \"3+3\" - три сигурни партии и три партии, които имат реален шанс да влязат в Европарламента: ГЕРБ, БСП, ДПС плюс \"ВМРО, \"Да, България\", \"Воля\", прогнозира пред Нова телевизия социологът от \"Галъп\" Първан Симеонов, коментирайки реезултатите от последното изследване на агенцията. Той допълни, че БСП обикновено изглежда малко по-мобилизирана преди началото на изборите. По думите му през годините и двете партии формират твърд електорат, но все пак ГЕРБ има по-голяма периферия. \"Относно подреждането на листата, има вероятност да се случи всяко зло за добро. В листата изпъкнаха млади хора. При ГЕРБ също може да се получи подобно нещо, защото там тече прочистване на партията\", коментира той.  \"Очаква ни доста интересна кампания, резултатите ще са въпрос на мобилизация на перифериите и на по-добро позициониране на хората в листите\", посочи той. \"Българският политически процес погрозня напоследък и активността на изборите ще зависи от това доколко хората са отвератени\", каза още Първан Симеонов. Според него проблемите на ГЕРБ и БСП може да накарат обществото да търси друга опция.", "date": "2019.04.20", "title": "П. Симеонов: В ГЕРБ тече прочистване, може да стане \"всяко зло за добро\""}
{"url": "https://www.faktor.bg/bg/articles/novini/balgariya/l-pavlova-listata-na-bsp-e-silno-antievropeyska", "text": "\"За нас е важно да се прочисти системата, дори това да донесе още щети на ГЕРБ\", заяви кандидатът за евродепутат от листата на ГЕРБ Лиляна Павлова по адрес на \"Апартаментгейт\" пред БНТ.  Във връзка с дебата около предстоящите европейски избори, Павлова каза, че според нея кандидатите на БСП се опитват да подменят разговора за Европа с вътрешнополитически теми, тъй като не са запознати с работата на Европейските институции. \"Изключително важно е да успеем да обясним на българските граждани защо е важно да гласуват и защо тези избори не са за парламент, а какво е значението на изборите на Европейския парламент и защо той е важен\", каза бившия регионален министър. Павлова смята, че Европа е на кръстопът, но за България е важно тя да е единна. Според кандидата за евродепутат на ГЕРБ ние трябва да имаме самочувствието на европейци, които могат да имат своя принос към континента. \"Тяхната листа, на БСП, е силно антиевропейска. По-голямата част от представителите в нея не познават добре институционалните и политически механизми на европейските институции. Те затова се опитат да захлупят европейския дебат с вътрешнополитически проблеми\", каза Павлова и добави, че от ГЕРБ са предложили както дебат по европейските въпроси, така и да има обединение за теми, които да са надпартийни и които българските представители да отстояват в Европейския парламент. \"Ние не се кандидатираме за женската кеч лига\", така Павлова коментира реториката и поведението на Елена Йончева, водача на листата на БСП за евровота, и допълни, че според нея тя ще \"опетнява имиджа на България в Европа\". Павлова заяви, че в последните години има тенденция на завръщане на българи в чужбина и трябва да се работи повече в тази насока. \"Разликата между ГЕРБ и останалите политически сили е, че в ГЕРБ се дават веднага оставки. Прочистването трябва да продължи\", това е причината, според Лиляна Павлова, имиджа на ГЕРБ да пострада най-силно от скандала с апартаментите", "date": "2019.04.20", "title": "Л. Павлова: Листата на БСП е силно антиевропейска"}
