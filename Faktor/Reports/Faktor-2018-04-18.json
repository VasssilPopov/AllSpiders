{"url": "http://www.faktor.bg/bg/articles/mincho-koralski-tova-e-parvoto-pravitelstvo-koeto-raboti-za-smyana-na-modela-za-horata-s-uvrezhdaniya", "text": "Лозунгът „Системата ни убива“ е точен лозунг, защото след 2012 година, когато беше ратифицирана Конвенцията за правата на хората с увреждания, не е настъпила почти никаква промяна по същество. Така бившият социален министър и председател на Агенцията за хората с увреждания Минчо Коралски коментира пред БНР шестия по ред мащабен протест на хората и родителите на деца с увреждания. \"Промяна означава смяна на парадигмата - от това, че човекът с увреждане е един много болен човек, до това, което е записано в конвенцията - че човек с увреждане е човек, който в резултат на своите увреждания среща различни прегради за своята реализация. Това правителство е първото, което от 2012 година започва да работи по смяната на този модел, но натрупванията са толкова големи, че чудеса не могат да се очакват“, отбеляза Коралски, който има световна награда за активна политика в подкрепа на хората с увреждания.  \"Когато имаме тежки и множествени увреждания, нуждата от индивидуален подход и индивидуални грижи е много важна – тук универсалните схеми не работят. И не става въпрос само за пари, тук става въпрос за рехабилитация, за консумативи, за помощни средства, за всичко онова, което би трябвало да даде шанс на тези деца да се развиват в рамките на това, което е възможно в тяхното състояние\", заяви Минчо Коралски.  \"Новият закон за социалните услуги е изключително важен, трябва да се отговори на страховете на родителите на децата с тежки увреждания какво ще се случи, след като те си отидат и кой ще поеме грижата\", смята Минчо Коралски.  Относно споровете как да се намалят злоупотребите с ТЕЛК Коралски посочи, че новата методика няма да позволява натрупването на най-различни заболявания едно върху друго, с цел да се стигне до \"заветната инвалидна пенсия\", а ускореното въвеждане на електронната здравна карта ще дава възможност за проследяване на цялото заболяване.  По думите на Коралски, се създават и възможности повече експерти в здравната област да участват в определянето на вида и степента на увреждането. От друга страна, видът и степента на увреждането вече няма да водят до загуба на трудоспособност, допълни той.", "date": "2018.04.18", "title": "Минчо Коралски: Това е първото правителство след 2012-а, което работи за смяна на парадигмата за хората с увреждания"}
{"url": "http://www.faktor.bg/bg/articles/sled-udarite-v-siriya-se-ochartaha-dva-politicheski-kraga-koito-se-boryat-za-vliyanie-nad-putin", "text": "Ракетните нападения по цели в Сирия изостриха и бездруго напрегнатите отношения между Русия и Запада. Вашингтон подготвя нови икономически санкции срещу Кремъл. А в Държавната дума депутатите обсъждат ответни санкции срещу САЩ. В същото време руската борса понася големи загуби. Има множество спекулации за това дали рублата, която още миналата седмица се оказа под голям натиск, няма да се срине още повече. Германската икономика наблюдава с тревога растящите напрежения между Русия и Запада. Германската външнотърговска камара обръща внимание на факта, че новите американски санкции срещу Кремъл биха нанесли на германската икономика загуби за милиарди евро. В списъка с новите санкции на САЩ, оповестени на 6 април, фигурират много фирми, с които германската икономика поддържа тесни взаимоотношения – например с производителя на автомобили ГАЗ, енергийния концерн \"Газпром\", производителя на алуминий \"Русал\" или концерна \"Ренова груп\". Новата ескалация на санкциите показва, че трябва спешно да се потърси решение на конфликтите в Сирия и Украйна, твърди шефът на външнотърговската камара Матиас Шеп. \"Независимо от трудната политическа ситуация, германските предприемачи инвестират както никой друг в Русия. Това беше така, е така и ще остане така и занапред\", подчертава той. След въздушните удари на САЩ и техните съюзници в Сирия, в Русия се появи смесица от облекчение и раздразнение, казва реномираният експерт по въпросите на отбраната Павел Фелгенхауер. Облекчение – от това, че западните атаки не засегнаха руски войници, и раздразнение и неодобрение от това, че Западът е прибегнал до военни действия, макар и символични. \"Западното нападение не промени нищо в принципното отношение на Русия спрямо Сирия\", твърди експертът Фелгенхауер, който пише статии и за опозиционния руски вестник \"Новая газета\". Два политически кръга продължават да се борят за влияние над президента Путин и неговата политика по отношение на Сирия. Политици като либералния икономист Алексей Кудрин търсят решение на проблема чрез преговори и са готови да направят стъпки към сближаване със Запада. Те се опасяват, че заради политиката на Кремъл в Сирия икономическата ситуация в Русия ще се влоши и в държавната хазна няма да останат достатъчно пари за модернизирането на икономиката. На другия полюс са онези руски политици, които са близки до военните и органите за сигурност. От тяхна гледна точка американските въздушни удари представляват ново доказателство за агресивното поведение на Запада спрямо Русия. Тези среди се опасяват, че ако се стигне до някакво общо решение за Сирия, което да е приемливо и за Запада, Путин би могъл да намали разходите за отбрана. Фелгенхауер предполага, че в скоро време би могло да се стигне до преговори за бъдещето на Сирия, в които да участва и Западът. Той обаче се съмнява, че тези дискусии ще доведат до някакво трайно споразумение. От гледна точка на руските военни победата в Сирия е била извоювана от Русия, президента Асад и Иран. Защо им е тогава да се съгласяват на компромиси, след като Западът атакува с ракети, а САЩ обявяват нови санкции срещу Русия? Президентът Асад е в отлично настроение, заяви пред печата Наталия Комарова, губернатор на автономния окръг Ханти-Мансийск. Заедно с други руски политици тя посети Асад в неделя. Руската телевизия явно искаше да покаже по този начин, че западните удари не са постигнали нищо. Подобна линия зае и близкият до Кремъл вестник \"Известия\". Според изданието ракетните удари на САЩ били доказали ефективността на сирийската противоракетна отбрана, тъй като повечето ракети били прихванати от нея. Съвсем друга е гледната точка на икономическия вестник \"Ведомости\". Според него въздушните удари са били по-скоро символични и са помогнали на Вашингтон и на Москва да запазят достойнството си.", "date": "2018.04.18", "title": "Ударите в Сирия очертаха два кръга, които се борят за влияние над Путин"}
{"url": "http://www.faktor.bg/bg/articles/mareshki-nenova-se-kateri-po-garba-na-prezidenta-za-izkachvane-nagore", "text": "Веселин Марешки заяви в ефира на бТВ, че цял ден му се повдига от циничното изказване днес на Нинова в парламента и че едва се е свестил от грозния й и циничен пиар с искането й да се премахнат привилегиите на депутатите. \"Ами кой ги е гласувал тези привилегии. Те. Първият закон в този парламент, който беше направен за намаляване на субсидиите на партиите, БСП гласуваха против. 50 млн. лв. е субсидията на БСП. Нека да я махнем. Аз нямам против да се махнат субсидиите, което е най-голямата привилегия на депутатите\", заяви Марешки. Няма как да повярвам на някого, който е изхранен със златен биберон. Аз съм тръгнал от нищетата, стотинка по стотинка съм събирал, затова и хората ми повярваха. Изхранвал съм първото си дете с помощи от БЧК. А те си правят лъскави прически и дрехи. 50 млн. отиват за изхранване на едни хрантутници. Знаете ли на какво прилича Варна от дупки?! Почваме дупки да пълним с лични пари. Марешки заяви още, че Нинова се опитва да прави кариера на гърба на президента. \"Опитва се да се изкачва по асансьора нагоре. Но Радев е професионалист, изградил е кариерата си, добър е в своята област. Тя няма да успее на гърба му да се издигне. По-скоро ще свалят Радев\", категоричен е Марешки.", "date": "2018.04.18", "title": "Марешки: Нинова се катери по гърба на президента, накрая ще го свали"}
{"url": "http://www.faktor.bg/bg/articles/novini/svyat/germaniya-nastoyava-da-se-razsledva-misterioznata-smart-na-maksim-borodin", "text": "Германското правителство заяви, че смъртта на руския журналист, паднал от балкона на дома си, трябва да се разследва, предаде Асошиейтед прес. Представител на външното министерство каза, че германското правителство не разполага с независима информация за случилото се с репортера Максим Бородин, писал за смъртта на руски наемници в Сирия, предава БТА.  Руският информационен сайт  съобщи, че Бородин - един от репортерите му - е починал в болница в неделя, три дни, след като паднал от балкона на жилището си на петия етаж в град Екатеринбург. Говорителка на германското външно министерство каза пред журналисти в Берлин, че ведомството подкрепя разследване и изясняване на случая, но отказа да прави предположения за смъртта на Бородин. Тя отбеляза, че не е добре територията за критичен и независим печат в Русия да се свива и че този въпрос редовно се повдига в контактите с Москва.", "date": "2018.04.18", "title": "Германия настоява да се разследва мистериозната смърт на Максим Бородин"}
{"url": "http://www.faktor.bg/bg/articles/novini/balgariya/dnes-pavlova-i-tayani-podpisaha-7-klyuchovi-zakonodatelni-akta-na-es", "text": "Лиляна Павлова, министър за Българското председателство на Съвета на Европейския съюз, и Антонио Таяни, председател на Европейския парламент, подписаха днес седем ключови законодателни акта на ЕС, съобщиха от пресцентъра на Министерството за българското председателство.  Един от важните регламенти е предложението на Европейския парламент и на Съвета относно трансграничните услуги за доставка на колетни пратки. Документът има за цел засилването на електронната търговия, като улеснява потребителите и предприятията да сравняват различните цени на доставка в целия ЕС, като за целта тарифите за доставка ще бъдат публикувани на специално създаден единен уебсайт. Новите правила бяха приети миналата седмица от Съвета. Те ще влязат в сила 20 дни след публикуването им в официалния вестник вестник на ЕС. Вторият акт е относно квалификацията на водачите, превозващи стоки и пътници. Той ревизира правилата относно професионалното обучение на шофьори на камиони и автобуси, които имат за цел да насърчават безопасното и екологосъобразно шофиране. Споразумение по директивата беше постигнато на 12 декември 2017 г. от Европейския парламент, след като бяха разгледани редица практически недостатъци в действащото законодателство, като например трудностите, които водачите срещат при признаването на тяхната квалификация, ако са издадени в друга страна от ЕС. За повечето разпоредби държавите-членки ще имат две години да приемат национални правила, за да ги приложат на практика. Третият документ се отнася до статистиката за железопътния транспорт. Новият регламент ще замести различните актове, включени в него, като напълно запази съдържанието на кодифицираните актове. Четвъртият законодателен акт касае въвеждането на мерки на Общността за борба с т. нар. Нюкасълска болест. Целта на настоящото предложение е да се измени Директива на Съвета за привеждане на процедурата за определяне на референтната лаборатория на ЕС с цел да могат да бъдат създавани такива референтни лаборатории в ЕС след 2019 г., които да отговарят на изискванията на Регламента за официалния контрол. Законодателният акт беше „отворен“ във връзка с Брекзит, тъй като към момента, единствената лаборатория в ЕС, сертифицирана да изследва проби за Нюкасълска болест по птиците, се намира във Великобритания. Петото предложение за решение на Европейския парламент и на Съвета е за предоставяне на допълнителна макрофинансова помощ на Грузия до 45 млн. евро. Помощта ще помогне за икономическата стабилизация на страната и провеждането на структурни реформи. Помощта се предоставя от ЕС на страни партньори с трудности в платежния баланс. Изплащането й зависи от това дали страната зачита демократичните механизми, върховенството на закона и човешките права. Изпълнението на тези условия се наблюдава от Комисията. Изменението на шестия регламент предвижда продължаване на финансирането на Младежкия оркестър на Европейския съюз и след 2020 година от програма “Творческа Европа”. Младежкият оркестър се състои от изключителни и посветени млади музиканти, диригенти и солисти от 28-те страни от ЕС и е източник на гордост за всички граждани. Той е основан през 1976 г. и е символ на Европа, който играе важна роля в насърчаването на междукултурния диалог. Подписана беше и общата рамка за осигуряване на по-добри услуги за умения и квалификации Европас (Europass). Това е първото преразглеждане на решението, създадено преди 12 години. Актуализацията към днешна дата има за цел да отрази напредъка в технологиите и промените в пазара на труда, системите за образование и да стане по-лесна за употреба. Целта е чрез широкообхватната европейска платформа всички лица търсещи работа или служители, да получат по най-оперативен начин цялата информация, свързана с умения и квалификации, за признаване на данни, за възможностите за обучение и кариера и т.н. Подписването на законодателните актове от министъра на Българското председателство на Съвета на ЕС Лиляна Павлова и от председателя на Европейския парламент Антонио Таяни имат за цел правилата да бъдат осъвременени и да работят в синхрон със завишените изисквания на гражданите и бизнеса и в синхрон с новите технологии.", "date": "2018.04.18", "title": "Днес Павлова и Таяни подписаха 7 ключови законодателни акта на ЕС"}
{"url": "http://www.faktor.bg/bg/articles/yunker-ohladi-meratsite-na-makedoniya-i-albaniya-pregovorite-za-es-nyama-da-pochnat-utre-i-shte-prodalzhat-dalgo", "text": "Решението на Европейската комисия от вчера да предложи начало на преговорите за присъединяване към ЕС с Македония и Албания не означава, че тези преговори ще започнат утре. Това заяви днес пред Европейския парламент в Страсбург председателят на ЕК Жан-Клод Юнкер, цитиран от БТА и БиТиВи.  Необходимо е първо одобрението на Европейския съвет, ще разберем становището и на Съвета на ЕС в следващите шест месеца, добави той. Няма срок за приключването на преговорите, ще бъдат оценявани постиженията на съответните страни, поясни Юнкер.  Западните Балкани имат нужда от европейска перспектива, за да не се повтарят събитията от 90-те години на миналия век. Призовавам тези страни да отбележат необходимия напредък, този процес ще отнеме много време, допълни той.  Председателят на Европейския съвет Доналд Туск съобщи, че следващата седмица ще посети региона като подготовка за срещата на държавните и правителствените ръководители от ЕС и от Западните Балкани в София през май.  ЕС е и ще остане най-надеждният партньор на региона, най-големият търговски партньор, инвеститор, дарител, пазар, а и най-доброто обещание за по-добро бъдеще, добави Туск.", "date": "2018.04.18", "title": "Юнкер охлади мераците на Македония и Албания: Преговорите за ЕС няма да почнат утре и ще са дълги"}
{"url": "http://www.faktor.bg/bg/articles/i-abv-hvana-ninova-v-lazha", "text": "Структури на АБВ се присъединяват към БСП, гръмко обяви лидерът на столетницата Корнелия Нинова вчера в Благоевград. Точно в югозападния град  тя визира, че се случва \"обединението в ляво\".  Според АБВ новината, излъчена от Нинова, била невярна, като аргументираха това с официална позиция, в която обясниха, че всъщност БСП приобщава вече изключени членове на АБВ, което по никакъв начин не значи, че столетницата се обединява с формацията на Георги Първанов, още по-малко може да се говори за обединение на лявото. \"Намираме за странно, че в момент, в който страната ни, раздирана от крайна бедност и неравенства, се тресе от корупционни скандали и протести на онеправдани слоеве от обществото, ръководството на БСП прави своя първостепенна задача издирването на официално отстранени от ПП АБВ поради незадоволителна работа личности и шумно ги присъединява към редиците си. Въпреки това желаем успех и вярваме, че те ще носят на БСП същите резултати, с каквито \"радваха\" АБВ\", обявиха иронично от АБВ в официално прессъобщение. \"Целият този ПР трик обаче не се свежда единствено до един отстранен от партия АБВ член и приятелския му кръг. Би било само смешно ако е така. Тъжното е, че когато обществото има крещяща нужда от обединение на лявото, ръководството на  партията, която претендира за лидерска роля в този процес, превръща тази естествена обществена потребност в мишкуване и бракониерство на мъртъв дивеч. Не така се променя статуквото! Не така се прави обединение! С мълчание по болните политически и обществени проблеми и автентичните леви каузи, още дълго ГЕРБ и сие ще безчинстват, а лявото у нас ще споделя нерадостната съдбата на левицата в държави като Чехия, Унгария, Полша, Франция, Италия…. А може би някой цели точно това?! Ние от АБВ сме убедени, че хилядите честни и достойни социалисти, които винаги сме приемали като съмишленици и другари, не мислят така!”, се казва в позицията на АБВ.", "date": "2018.04.18", "title": "И АБВ хвана Нинова в лъжа - бракониерствала мъртъв дивеч..."}
{"url": "http://www.faktor.bg/bg/articles/merkel-i-makron-otivat-pri-tramp-v-kraya-na-april", "text": "Германският канцлер Ангела Меркел ще замине за Вашингтон за среща с президента на САЩ Доналд Тръмп на 27 април, предаде Ройтерс. Говорителката на германското правителство Улрике Демер съобщи днес, че двамата лидери ще обсъдят \"двустранни въпроси и, разбира се, предизвикателствата пред външната политика и политиката на сигурност\". Френският президент Еманюел Макрон ще посети САЩ броени дни по-рано. Той е очакван във Вашингтон на 24 април. Европейските лидери се опитват да съхранят споразумението между световните сили и Иран за ядрената програма на Техеран. Тръмп обеща да изтегли САЩ от сключеното през 2015 г. споразумение до 12 май, ако в хода на преговори с участието на британски, френски и германски представители не бъдат коригирани сериозните, според него, недостатъци в текста. Бъдещето на това споразумение ще зависи от успеха на намесата в последната минута на европейски лидери. Макрон и Меркел вероятно ще са последните чуждестранни ръководители, подкрепящи споразумението, които ще се видят с Тръмп преди обявения от него краен срок. Европейците искат също да ЕС да остане извън митата на САЩ върху вноса на стомана и алуминий. Меркел и Тръмп са на различни позиции по редица стратегически въпроси като свободната търговия, имиграцията и климата, посочва Франс прес. Тръмп отправи нападки срещу Германия и по-специално канцлера Меркел преди и след избирането си на президентския пост заради търговския излишък на страната, заплаши автомобилния сектор с по-високи мита и разкритикува приема на бежанци след 2015 г. Берлин още очаква изпращането на нов посланик на САЩ, повече от година след встъпването на Тръмп като президент на страната.", "date": "2018.04.18", "title": "Меркел и Макрон отиват при Тръмп в края на април"}
{"url": "http://www.faktor.bg/bg/articles/novini/balgariya/chetirima-ministri-na-sreshta-s-prezidenta-po-zaraka-na-borisov", "text": "Четирима министри от кабинета обявиха пред журналисти в Министерския съвет днес, че са готови да се срещнат с президента Радев и да обсъдят проблемите в управлението на страната, които го вълнуват, предаде БТА.  Вицепрезидентът и министър на външните работи Екатерина Захариева; министърът на икономиката Емил Караниколов; министърът на регионалното развитие и благоустройството Николай Нанков и министърът на образованието и науката Красимир Вълчев посочиха, че са готови с отговори по определени критики, изказани от президента Радев по адрес на техните ведомства. По-рано днес премиерът Бойко Борисов нареди на членовете на кабинета да информират държавния глава за обществените поръчки след вчерашните му думи, че процедурите са непрозрачни и има корупция в тях.  Отговорност за външната политика на страната носи правителството, каза Захариева. България зае балансирана и защитаваща страната ни позиция в случая с атаката срещу бази за създаване на химическо оръжие в Сирия миналата седмица, посочи тя и добави: \"Българската позиция беше като тази, изказана от страните на ЕС и потвърдена в понеделник на Съвета на външните министри. Не чух критики от президента по отношение на самата позиция, така че призовавам да мислим за бързата реакция на държавата, а не удължаване до безкрайност вземането на решенията\".  Външният министър отбеляза, че министрите ще искат среща за изясняване на начините на координация с президента, но само когато се налага. В спешни случаи е по-важно да имаме бързи реакции, добави тя.  Министър Нанков изтъкна, че също е готов за среща с президента. \"Президентът цитира Гьоте, но Гьоте казва още, че там, където има много светлина, се появяват и много сенки, каза Нанков. МРРБ беше засегнато от президента Радев в понеделник по две теми - санирането и пътното строителство. Ще призова на среща с президента да бъде осветлена неговата позиция дали одобрява или не програмата за саниране. Може би ще приемем част от аргументите му и евентуално да дебатираме за бъдещето на санирането. Появи се нотка да противопоставим политиката за саниране на газификацията на частните домове с публичен ресурс\", каза Нанков. По думите му това е доста опасна тема и затова предложи на екипа на Радев да направи сравнителен анализ между ползите - икономически, социални, екологични, фискални, функционални и естетични, между програмата за саниране и тази за газификацията на частните жилища с публичен ресурс.  Още вчера регионалното министерство е изпратило на президента Радев книгата \"Пътищата в България\" с информация за всички възложени и изпълнени пътни участъци. Министърът е направил и сравнителен анализ на цените, по които се строят пътища в България и съседни страни. В България средната цена на възлагане на километър магистрала е 3.1 млн. евро и е най-ниска в цяла Европа. В Македония и Сърбия цената е 5.5 млн. евро на километър, в Гърция - 6.8 млн.евро, Румъния - 5 млн. евро, каза Нанков. По думите му най-скъпата магистрала, и то в пъти, е магистрала \"Люлин\", възложена през 2006 г., на стойност 8.1 млн. евро на километър при средна 3.0 млн. евро за всички останали. На магистрала Тракия\" има участъци, които струват 1.5 млн. евро на километър, посочи Нанков.  Министърът на икономиката Емил Караниколов обеща пълна информация какво са направили правителството и приходните агенции, значението на приемането на антикорупционния закон и на закона за концесиите. Те се приемат изключително добре от всички инвеститори - тези в България и тези, които тепърва ще идват, каза министърът. Президентът ще бъде уведомен, че кредитните агенции миналата година на два пъти вдигнаха кредитния рейтинг на България и за това, че от 31 сертифицирани проекта по Закона за инвестициите, 15 са във високотехнологичния сектор. Ще бъде информиран, че вече има 11 меморандума за създаване на индустриални зони и инвеститорите вече не гледат само към София, Пловдив и Стара Загора, а се насочват и към Северозападна България. Президентът ще бъде информиран и за икономическия растеж и за растежа на работната заплата, каза Караниколов.  Министър Красимир Вълчев изтъкна, че днес Министерският съвет е приел национални програми за училищното и предучилищното образование, които кореспондират с думите на президента Радев от преди два дни. Готови сме да му обясним целия микс от политики, които министерството провежда, каза Вълчев. Като министър на образованието се радвам на тази ангажираност на президента за увеличаване на инвестициите в сектора, добави той.", "date": "2018.04.18", "title": "Четирима министри на среща с президента по заръка на Борисов"}
{"url": "http://www.faktor.bg/bg/articles/kemareta-na-lordovete-srazi-tereza-mey-zaradi-brekzit", "text": "Британската министър-председателка Тереза Мей претърпя унизително поражение днес в Камарата на лордовете, която не прие нейния проект Великобритания да излезе от Европейския митнически съюз след Брекзит, предаде Ройтерс, цитиран от БТА. Камарата на лордовете гласува с 348 гласа (при 225 против) за поправка в проекта на Мей за Брекзит, изискваща министрите да дадат до края на октомври отчет какви усилия са положили за оставане в митническия съюз.", "date": "2018.04.18", "title": "Камарата на лордовете срази Тереза Мей заради проекта за Брекзит"}
{"url": "http://www.faktor.bg/bg/articles/prokuror-predmet-na-dosadebnoto-proizvodstvo-sreshtu-diana-ivancheva-e-iznudvane", "text": "Става въпрос за досъдебно производство под наблюдението на спецпрокуратурата. Досъдебното производство е образувано февруари, като проверката по него е извършена от прокурор още през януари. На по късен етап са събрани доказателства. Досъдебното производство касае множество сигнали от различен характер по отношение на неправомерни действия в община \"Младост\". Това каза прокурор Иван Гешев по време на специална пресконференция, на която бяха изнесени подробности около разследването и ареста на кмета на столичния район \"Младост\" Десислава Иванчева, предаде Канал 3.  Иванчева вчера бе показно арестувана пред Спортната палата с подкуп. По все още непотвърдени данни тя е хваната със 56 хиляди евро, които пък били само капаро от рушвет от 250 хиляди евро за разрешително за строеж.  В хода на това досъдебнотои производство, колегите от отдел \"Антикорупция\" събраха информация защо едно лице, което е да кажем строителен предприемач, извършващ действия в район \"Младост\" човек, който дълго е живял в чужбина и няма нагласата и манталитета на някой български особености. Този човек е със съвсем различно мислене. Предмет на досъдебното производство е, бих употребил термина - изнудване. Върху лицето е упражнен натиск, за да плати една сериозна сума. Той не е от този тип хора, които не се поддават на такъв тип натиск. Свързал се е с колегите от \"Антикорупция\" дадена ни беше тази информация, той беше разпитан. За нас не беше новост, защото имахме и други сигнали за подобен подход от тази община, каза Гешев.  Под маската на това, че ние се борим за правата на хората, в крайна сметка се оказа, че се преследват чисто лични интереси. Начинът обикновено е следния с години се бавят определи преписки и не се решават определени проблеми, с определи цели при претърсването на кабинета бяха намерени стотици преписки, които седят в кабинета Мястото им не е там. Те са бавени, казвано е, че са изгубени. Голяма част от хората, предпочитаха да не заявяват писмено, че са принуждавани. По този начин се стига до там, че се спират инвеститори клас А които не могат да осъществят законно работата си това за мен е изнудване, в житейския смисъл на думата\", разясни той От думите на Гешев стана ясно, че Иванчева поискала от него 20 евро на квадрат за строеж в размер на 49 000 кв.метра. Посредник бил бивш зам. - кмет на община Младост. Срещата били насрочена в столичен ресторант в центъра на София, но в последствие мястото било променено. Сумата била предадена на посредника кафене на ул. Гурко. Посредникът взел 14 000 евро, предал ги на Иванчева в кафето на Кристал, където заедно пили кафе в продължение на 2 часа. Когато кметицата била задържана пред Спортната палата, парите били в кашон на задната седалка на автомобила.", "date": "2018.04.18", "title": "Прокурор: Предмет на досъдебното производство срещу Десислава Иванчева е изнудване"}
{"url": "http://www.faktor.bg/bg/articles/ikonomika/predvizhdat-uvelichavane-na-razmera-na-minimalnata-rabotna-zaplata-do-650-lv", "text": "Министерският съвет одобри средносрочната бюджетна прогноза за периода 2019-2021 година. С документа се залагат средносрочните цели на фискалната политика, обвързани със заложените в Закона за публичните финанси правила, ограничения и основни принципи за управление на публичните финанси, като се определят и таваните на разходите по отделни първостепенни разпоредители с бюджет и на бюджетните взаимоотношения за следващите три години. Средносрочната бюджетна прогноза съдържа изискваната съгласно Закона за публичните финанси съпоставка на макроикономическата прогноза на Министерството на финансите с тази на ЕК. Включена е и съпоставка на прогнозата на Министерството на финансите с прогнозата на ЕК по отношение на показателите на сектор „Държавно управление“. Макроикономическата прогноза се базира на допусканията за основни показатели на външната среда на Европейската комисия, Световната банка, Международния валутен фонд и Министерството на финансите, актуални към месец март 2018 година. Средносрочната перспектива се обвързва със заложения приоритет за запазване на стабилността на публичните финанси и се изразява в следване на вече определените фискални цели за продължаване на фискалната консолидация и придържане на близка до балансирана позиция на бюджетното салдо в средносрочен хоризонт. В бюджетната прогноза за периода 2019-2021 г. целта за салдото по КФП за 2019 г. и 2020 г. се запазва съответно на дефицит в размер на 0,5% от БВП и на балансирано бюджетно салдо в съответствие със заложената в актуализираната средносрочна бюджетна прогноза за периода 2018-2020 г. За 2021 г. е планирано поддържане на балансиран бюджет. Политиката в областта на данъците се характеризира с предвидимост, като същевременно се насърчава развитието на бизнеса и инвестиционната активност чрез запазване на ниските данъчни ставки за преките данъци, широка данъчна основа и малко на брой данъчни преференции. Важна роля за постигане на целите на данъчната политика и за увеличаване на приходите от данъци, осигурителни вноски и такси има повишаването на ефективността при тяхното администриране. Приходната част на бюджета в средносрочен план показва тенденция на намаление от 36,9% от БВП за 2019 г. до 36,1% от БВП през 2021 г., което се дължи основно на прогнозните приходи от фондовете на ЕС. Предвижда се чрез оптимизиране на разходите на бюджетните организации и повишаването на ефективността на публичните разходи в отделните сектори и засилване на техния принос за повишаване на икономическия растеж общите разходи по КФП в средносрочен план да намалеят от 37,4% от БВП за 2019 г. до 36,1% от БВП през 2021 г., което представлява средногодишна консолидационна стъпка от около 0,6-0,7 пр. п. от БВП. Средносрочната бюджетна прогноза за периода 2019-2021 г. предвижда увеличаване на размера на минималната работна заплата от 510 лв. на 560 лв. от 1 януари 2019 г., на 610 лв. от 1 януари 2020 г. и на 650 лв. от 1 януари 2021 година. Политиката в сферата на образованието продължава стартиралото през 2017 г. увеличение на възнагражденията на педагогическия персонал в системата на средното образование с цел постигане двойно увеличение на размера на средствата за възнаграждения до 2021 г., предвидено в управленската програма на правителството. Осигурени са средства и за изпълнение на политиките по Закона за предучилищното и училищното образование, включително за обща и допълнителна подкрепа на личностното развитие на децата и учениците и финансиране на обучението на учениците в частните училища. По отношение на отбраната са осигурени средства за поддържане и развитие на националните отбранителни способности и способностите, свързани с колективната отбрана, в т. ч. средства за изпълнение на одобрените от Народното събрание инвестиционни проекти за придобиване на авиационна техника и на многофункционални модулни патрулни кораби за ВМС. Спазено е изискването средствата за отбрана да не са по-ниски от размера на одобрения минимум за сектора на отбраната в съответствие с Програмата за развитие на отбранителните способности на въоръжените сили на Република България 2020. През 2019 г. се предвижда въвеждане на по-справедлив модел за таксуване за ползване на републиканската пътна мрежа – чрез въвеждане на смесена система: електронна винетка за леки автомобили и ТОЛ такса за изминато разстояние за тежкотоварните автомобили. Изграждането и внедряването на смесена система за таксуване за ползване на републиканската пътна мрежа като по-справедлив модел има за цел да намали значително риска от системното недофинансиране в областта на поддържане на пътната инфраструктура. Успоредно с поддържането на пътната инфраструктура, за периода 2019-2021 г. политиката на правителството е насочена към осигуряване на финансов ресурс и за изграждането и доизграждането на големите инфраструктурни обекти: АМ Хемус, АМ Калотина, АМ Русе – Велико Търново, път E79 „Видин – Ботевград“, АМ Струма, Лот 3.2 от Крупник до Кресна. Въз основа на допусканията и прогнозното нетно дългово финансиране за периода 2019-2021 г. се очаква намаление на държавния дълг до ниво от 22,7 млрд. лв. към края на 2021 г. или 18,2% от прогнозното ниво на БВП.", "date": "2018.04.18", "title": "Предвиждат увеличаване на размера на минималната работна заплата  до 650 лв."}
{"url": "http://www.faktor.bg/bg/articles/rita-ora-shte-e-zvezdata-na-festivala-na-mtv-vav-varna", "text": "Британската поп певица от албански произход Рита Ора ще е звездата на тазгодишния музикален фестивал MTV Varna Beach в морската столица. Концертът ще е на 12 август, съобщиха организаторите днес. Ора изгря на британската сцена през 2012 г. с хитове като R.I.P, How We Do (Party) и други. Макар вторият й студиен албум все още да се очаква, преди дни Ора се изяви на музикалния фестивал \"Коачела\" в Калифорния. По-рано през годината издаде и сингъла For You към филма \"50 нюанса освободени\", в който също участва. Това ще е второ издание за MTV Varna Beach, организирано от известния музикален канал във Варна. Билетите за събитието на 12 август на промоционална цена от 20 евро ще влязат в продажба в петък, 27 април, 10.00 ч.", "date": "2018.04.18", "title": "Концерт на Рита Ора - гвоздеят на фестивал MTV Varna Beach - 2018"}
{"url": "http://www.faktor.bg/bg/articles/sport/futbolnoto-derbi-blokira-tsentara-na-sofiya-v-chas-pik", "text": "Днешният мач между ЦСКА и \"Левски\" отново ще бъде причина за затварянето на главни улици и булеварди в столицата.  Срещата ще започне в 18:00 ч. на националния стадион \"Васил Левски\", а полицията ще взима мерки за обезопасяване на периметъра и опазване на обществения ред през целия ден.  Първоначално в програмата на Първа професионална лига бе заложено ЦСКА и \"Левски\" да играят в 20:00 ч., но органите на реда предпочетоха срещата да бъде изместена за по-ранен час, за да свърши в ранните часове на деня.  Във връзка с провеждането на мача от Столична община налагат следните ограничения: Забраняват се престоят и паркирането на пътни превозни средства, с изключение на автомобилите на участниците в мероприятието, както следва : От 20.00 часа на 18 април до приключване на футболната среща по алеите в непосредствена близост до Националния стадион „Васил Левски“. От 12.00 до 20.00 часа на 18 април  на моста пред Национален стадион „Весил Левски“ – 49 паркоместа и на ул. „Генерал Гурко“ между ул. „Любен Каравелов“ и бул. „Евлоги и Христо Георгиеви“ -50 паркоместа. От 17.00 часа на 18 април до приключване на футболната среща само при необходимост и по преценка на ръководството на СДВР ще се забранява влизането на пътни превозни средства в двете посоки, с изключение на автобусите на масовия градски транспорт по: ул. „Ген.Гурко“ между бул. „Васил Левски“ и бул. „Евлоги и Христо Георгиеви“, Бул. „Евлоги и Христо Георгиеви“ между пл. „Орлов мост“ и бул. „Черни връх“ бул. „Драган Цанков“ между бул. „Евлоги и Христо Георгиеви“ и бул. „Пейо Яворов“. Преди дербито само фенклубът на \"Левски\" призова за сборен пункт и шествие до стадиона. Най-запалените привърженици на домакина ЦСКА си дават среща направо на трибуните. \"Сините\" ултраси ще се съберат на бул. \"Тодор Александров\" и в 16:15 ч. ще тръгнат към стадиона, като вероятно ще преминат покрай президентството, сградата на Народното събрание, Софийски университет, ул. \"Ген. Йосиф В. Гурко\", а от там и към сектор \"Б\".", "date": "2018.04.18", "title": "Футболното дерби блокира центъра на София в час пик"}
{"url": "http://www.faktor.bg/bg/articles/petnadeset-federatsii-vodyat-doping-razsledvaniya-sreshtu-ruski-sportisti", "text": "Световната антидопингова агенция (WADA) съобщи, че 15 международни федерации водят разследвания срещу руски спортисти. По думите на президента нa WADA Kрейг Рийди случаите са \"много сложни\". \"Две федерации имат официално приключени случаи. Четири имат процедури в ход. Седем са поискали подробности за медицинския анализ\", каза Рийди пред insidethegames.biz. Четири от 15-те федерации искат повторен анализ на проби, предоставени от WADA. \"Процесът е много сложен. От това, което сме видели досега, много федерации изпитват трудност със сложността на данните\", заяви президентът на WADA. През декември Световната антидопингова агенция започна да изпраща данни, събрани от информационната система на Московската антидопингова лаборатория. В края на март WADA предупреди спортните федерации, че е готова да ги предизвика в съда, ако не започнат дела срещу отделни руски спортисти за нарушаване на антидопинговите правила. \"Трябва да приключим това, защото е срамно за самия спорт и борбата срещу допинга, както и за репутацията на спортните федерации\", каза още Рийди.", "date": "2018.04.18", "title": "Петнадесет федерации разследват \"много сложни\" случаи с руския допинг"}
{"url": "http://www.faktor.bg/bg/articles/sled-ravenstvo-2-2-levski-eliminira-tsska-ot-nadprevarata-za-titlata", "text": "Отборите на „ЦСКА” и „Левски” направиха равенство 2:2 в изключително интересно дерби от 30-ия кръг на Първа лига, играно на Националния стадион „Васил Левски“. Двубоят започна отлично за „червените“, които търсеха задължителна победа, за да продължат битката за титлата с „Лудогорец”, като още в шестата минута Фернандо Каранга реализира дузпа, отсъдена заради нарушение на Божидар Митрев срещу нападателя на „армейците“. Само три минути по-късно символичните домакини вече водеха с 2:0 след пробив отляво на Рафаел Енрике и точен изстрел в близкия ъгъл. Така „Сините“ бяха надиграни от съперника си до края на първото полувреме, пише БГНЕС. В 48-та минута на второто полувреме Иван Горанов се разписа за „Левски” с глава след центриране на Милош Цветкович. „Сините” продължиха да натискат в търсене на изравнителен гол и стигнаха до него в 61-та минута, когато грешка на Николай Бодуров позволи на Паулиньо да изведе Серджиу Буш на отлична позиция и румънският нападател не сбърка. В минутите до края „сините“ пропуснаха куп положения да стигнат до пълен обрат. В края страстите се нажежиха и червени картони получиха Буш и Жеферсон, след като се сдърпаха в близост до корнера. Така двубоят завърши 2:2 и по този начин „Лудогорец” има възможността да поведе с осем точки на върха на класирането, ако победи „Берое” в Разград. „Левски” от своя страна остава на три точки от третия в класирането „Берое”.", "date": "2018.04.18", "title": "След равенство 2:2 \"Левски\" елиминира ЦСКА от надпреварата за титлата"}
{"url": "http://www.faktor.bg/bg/articles/frankfurt-nabira-balgari-za-rabota-na-letishteto", "text": "Франкфуртското летище ще набира наземен персонал в България, Гърция и Хърватия, за да навакса огромните липси от работна ръка. Това съобщи председателят на борда на директорите на „Фрапорт“ Михаел Мюлер. В момента всяко десето от общо 20 000 работни места на летището остава незаето, въпреки че летището може да се похвали с поредица успешни години и покачване на оборота и печалбата. Пътниците, минаващи през летището, също са се увеличили с 6% само за една година. Преди най-натоварения откъм пътувания летен сезон „Фрапорт“ ще се обърне към борсите на труда в трите членки на ЕС в Югоизточна Европа – България, Гърция и Хърватия за спешно назначаване на кадри. Не се търси само квалифициран персонал, а и най-обикновени работници, за които не  е нужен професионален опит. Например товарачи на багаж. Единственото изискване ще са базисни познания по английски или немски. За 2018 година спешно се търсят 100 души, през 2019 местата ще са повече. При най-простата трудова дейност на летището годишната заплата е между 25 000 и 30 000 евро преди данъци, което е значително над минималното заплащане. Това означава, че месечно един работник на летището взима най-малко 2000 евро бруто. За живот във Франкфурт, където наемите често надхвърлят 1000 евро обаче, това не е висока заплата. „Фрапорт“ планира да предлага на работниците от чужбина изгодни откъм наем квартири близо до летището. В бъдеще фирмата дори ще построи ведомствени жилищни сгради.", "date": "2018.04.18", "title": "Франкфурт спешно набира българи за работа на летището"}
{"url": "http://www.faktor.bg/bg/articles/prokuraturata-vnase-obvinitelen-akt-sreshtu-bivshiya-shef-na-api-lazar-lazarov", "text": "Софийска градска прокуратура (СГП) внесе в Специализиран наказателен съд /СпНС/ обвинителен акт срещу Лазар Лазаров – бивш председател на Управителния съвет на Агенция „Пътна инфраструктура“ за умишлена безстопанственост в особено големи размери, представляваща особено тежък случай - престъпление по чл.219, ал.4, вр. ал.3, вр. ал.1 от НК. Това съобщиха от пресцентъра на прокуратурата на Р България.  Лазар Лазаров е обвинен за това, че в периода от 07.08.2014 година до 30.06.2015 година в качеството си на председател на УС на Агенция „Пътна инфраструктура“ умишлено не е положил достатъчно грижи за ръководенето и управлението на повереното му имущество във връзка със строително-монтажни работи по лот 1, АМ „Марица“ и от това са последвали значителни щети на АПИ в общ размер на 41 630 050, 80 лева. Въпреки задълженията си, като председател на АПИ той не е организирал по най-добрия начин дейността на подчинените си, изразяващо се в това, че преди да открие със свое решение процедура за възлагане на обществена поръчка за допълнителни СМР на лот 1 на АМ „Марица“, не е възложил на екипа за управление на проект Лот 1, АМ „Марица“ да извърши проверка дали предвидените строително-монтажни работи не са били включени в предмета на първоначалния договора за строителството на лот 1 на АМ Марица; не е поискал от дирекцията, отговорна за подготовката на поръчката, да обоснове необходимостта от различните видове СМР, предмет на обществената поръчка; не е поискал от дирекцията, отговорна за подготовката на поръчката, да представи разчети как е формирана прогнозната стойност на обществената поръчка от 42 987 400 лева без ДДС. Въпреки тези съществени пропуски, той сключил договор между АПИ и фирма- изпълнител за допълнителни СМР на лот 1 на АМ Марица на стойност 51 343 630, 80 лева с ДДС и наредил изплащането на сумата изцяло.  Ако бъде признат за виновен, Лазар Лазаров може да получи наказание в размер лишаване от свобода от три до дванадесет години, като съдът може да постанови и лишаване от право да се заема определена обществена или държавна длъжност и да се упражнява определена професия или дейност.  Спрямо Лазар Лазаров е взета мярка за неотклонение „Подписка“.", "date": "2018.04.18", "title": "Прокуратурата внасе обвинителен акт срещу бившия шеф на АПИ Лазар Лазаров"}
{"url": "http://www.faktor.bg/bg/articles/patnata-politsiya-zalovi-1600-narushiteli-s-previshena-skorost", "text": "Близо 1600 нарушения на скоростта са установени при операцията \"24 часа скорост\" на \"Пътна полиция\" до 11.00 часа днес. В 35 от случаите става дума за движение с превишена скорост в населени места, уточниха от МВР.  Общо 202 точки за контрол в цялата страна е имало до момента. Операцията започна в 6:00 часа тази сутрин и ще продължи до утре.  Акцията е част от европейска инициатива. Тя ще бъде последвана от друга операция на МВР и ДАИ за контрол на автобусния транспорт.  В Бургас 61 шофьори бяха засечени с превишена скорост на 5-ия километър в посока квартал „Ветрен“. Нарушителите бяха установени само за три часа тази сутрин. В Бургас пет екипа на „Пътната полиция“ ще следят през целия ден дали се спазват ограниченията на територията на града.  В района на 5-ия километър по пътя за бургаския квартал „Ветрен“ ограничението за движение със скорост до 50 км. в час масово не се спазва. Два екипа на \"Пътна полиция\" в Бургас ще следят днес за нарушители. Първата полицейска кола е с мобилна система за видеонаблюдение, а другият екип на 100 метра от него спира нарушителите:  \"Колегите от предния екип засичат нарушителя, съответно ние го спираме и му връчваме призовка да се яви в сектор \"Пътна полиция\" - град Бургас за получаване на електронния фиш\".  Повечето шофьори не знаят, че до 5-ия километър след изхода на Бургас колите трябва да се движат с 50 км в час.", "date": "2018.04.18", "title": "За 5 часа \"Пътна полиция\" залови 1600 нарушители на скоростта"}
{"url": "http://www.faktor.bg/bg/articles/dohodite-ot-trud-izvan-zaplatata-namalyavat-uvelichavat-se-pusheneto-i-pieneto", "text": "През последните десет години потреблението на алкохол и цигари се увеличава, семействата купуват по-малко хляб и зеленчуци, но повече плодове и безалкохолни напитки. Това показват данните на Националния статистически институт (НСИ) за доходите и разходите на домакинствата в периода 2008 - 2017 г. През 2017 г. годишният общ доход средно на лице от домакинство е 5586 лв. и нараства с 8.1% спрямо 2016 г. и 1.6 пъти за последните десет години. Доходът от заплата през миналата година е 3 038 лв. средно на човек, увеличението за година е с 8.2%, а за 10 г. - с 67%. Увеличението на пенсиите, чийто размер за миналата година е 1479 лв. средно на човек, е с 3.3% спрямо 2016 г. и с 82.6% спрямо 2008 г. Доходите от самостоятелна заетост нарастват най-значително за година - с 18.2% до 377 лв. средно на член на домакинство. Спрямо 2008 г. обаче увеличението е най-малко - едва с 38.6%. Доходът от трудова дейност извън работната заплата пък дори намалява с 14% за последната година и с една четвърт спрямо времето преди началото на икономическата криза. Над половината от доходите на семействата са от заплата, а близо 30 на сто - от социални плащания (пенсии, надбавки, обезщетения, помощи). През 2017 г. българските домакинства са изразходвали 5 217 лв. средно на човек, което е с 9.7% повече в сравнение с 2016 г. За периода 2008 - 2017 г. разходите на домакинствата се увеличават 1.6 пъти. За храна и безалкохолни напитки през 2017 г. всеки човек е похарчил средно 1573 лв., със 7.4% повече спрямо 2016 г. и с 31.7% - в сравнение с 2008 г. Разходите, свързани с жилището (вода, електроенергия, горива, жилищно обзавеждане и поддържане на дома) за последната година са 987 лева. Те нарастват с 15.3% в сравнение с 2016 г., а спрямо 2008 г. се увеличават със 74.7%. За транспорт и съобщения през 2017 г. са похарчени 576 лв., което е със 7.3% повече от 2016 г. и с 54.4% - спрямо 2008 г. През последната година разходите за данъци и социални осигуровки средно на човек от домакинство са в размер на 648 лв. и се увеличават с 16.3% в сравнение с 2016 г., а спрямо 2008 г. нарастват близо 3 пъти. През 2017 г. относителният дял на разходите за храна от общия разход е 30.1%, което е с 0.7 процентни пункта по-малко в сравнение с 2016 г. и с 6.5 процентни пункта - спрямо 2008 година. Едновременно с това делът на разходите, свързани с жилището, нараства - с 1 процентен пункт за година и с 1.7 процентни пункта за десетилетие. Разходите за транспорт и телефонни разговори запазват дела си от 11 на сто. Спрямо 2016 г. потреблението на хляб и тестени изделия намалява с 0.9 кг, а на зеленчуци - с 2 кг. Едновременно с това потреблението на плодове се увеличава с 1.7 кг, а на безалкохолни напитки - с 6.5 литра. На годишна база се увеличава потреблението средно на човек на алкохолни напитки (от 27.3 на 28.9 л) и на цигари (от 639 на 656 броя). За десетилетието се увеличава покупателната способност на домакинствата за всички основни хранителни продукти с изключение на маслото. Най-много е нараснала покупателната способност при ябълките, свинското месо, белия хляб и захарта в сравнение с началото на разглеждания период, информира статистическият институт.", "date": "2018.04.18", "title": "Българското семейство: По-малко хляб, повече цигари"}
{"url": "http://www.faktor.bg/bg/articles/na-8-may-startirat-planiraniya-remont-na-graf-ignatiev-i-oshte-20-v-stolitsata", "text": "Планираното начало на ремонта на „Граф Игнатиев” е 8 май, като има готовност за цялостна реконструкция на улицата и околната зона, съобщи кметът на София Йорданка Фандъкова на пресконференция, на която представи програмата за ремонт и изграждане на пътна инфраструктура в столицата. И тази година предстои тежък строителен сезон, някои от обектите са с хоризонт от две години, целта е да продължим с възстановяването и модернизацията на инфраструктурата в града, посочи столичният кмет, като добави, че отново акцентът е върху големите улици и булеварди, като големите обекти са около 20. Повечето от обектите са свързани със затруднения в движението, посочи Фандъкова, като добави, че са направени внимателни оценки, за да бъдат те по-малки, но все пак ще бъдат факт. „Ще направим възможното основната тежест да е през летните месеци”, добави тя. Има сериозен акцент върху трамвайния релсов път, предвижда се цялостна реконструкция на трамвайни трасета, сред тях на ул. „Граф Игнатиев”, „Каменоделска”, бул. „Цар Борис III”. Планира се в края на май да започне и цялостен ремонт на подлеза на бул. „България” и „Ив. Гешов”, където състоянието е тежко и се цели също координация със строителството на метрото. Няма конкретна дата, но продължаваме с намерението поетапно да бъде ремонтиран и бул. „България”, за да спре кърпенето, предстои приключване на обществена поръчка за избор на изпълнител, имаме намерението да ремонтираме от бул. „Ив. Гешов” до бул. „Гоце Делчев” – участъка в най-тежко състояние, но кога точно зависи от приключването на процедурата, посочи столичният кмет. Продължава и работата по редица обекти от миналата година. Сред обектите, за които има готовност, са предстоящо преасфалтиране на бул. „Христофор Колумб” в „Дружба” – след 15 юни. Предстои и преасфалтиране на Източната тангента – след 15 май, както и на участъка от „Васил Левски” от Ректората до „Патриарх Евтимий”. Сред обектите, за които има все още процедури за избор на изпълнител, но които трябва да почнат тази година, е и тунелът на „Люлин”, който не е ремонтиран, откакто е построен. По бул. „Тодор Каблешков” се предвижда възможността за изграждане на трамвайно трасе. Предстои до края на май да има избран изпълнител за реконструкция на трамвайното трасе по бул. „Цар Борис III”, както и изпълнител за реконструция на зоната около храма „Св. Александър Невски”. Бюджетът за дейностите и от различни източници. Големите обекти, които са част от проектите по ОП „Региони в растеж” – двете зони и интегрираният проект за модернизация на градския транспорт, са на стойност близо 88 млн. лв. – те ще се изпълняват в рамките на две години. От бюджета на СО има около 37 млн. лв. за основни обекти и около 39 млн. лв. за квартални улици и тротоари, посочи Фандъкова.", "date": "2018.04.18", "title": "На 8 май стартират планирания ремонт на \"Граф Игнатиев\" и още 20 в столицата"}
{"url": "http://www.faktor.bg/bg/articles/glavniyat-arhitekt-na-sofiya-razkri-prepiski-i-proekti-na-investitori-byaha-slozheni-na-trupcheta-ot-kmeta-na-mladost", "text": "Главният архитект на София Здравко Здравков вече е дал жалби от инвеститори на прокуратурата. По думите му жалбите за умишлено бавени преписки при него зачестяват преди повече от два месеца. „Поредица от жалби на инвеститори, които бяха сложени „на трупчета” по отношение техните преписки. Това са, първо, градоустройства, преписки по изработване на подробни устройствени планове, разрешения за строеж, незаверени планове за безопасност и здраве”, казва Здравков пред БТВ.  Днес той свидетелства, че неколкократно са водени разговори с Десислава Иванчева заради забавянията. „При всяко едно идване се намира конкретно обяснение, намират се формални поводи. Но всички тези процедури бяха забавени изключително умишлено, което създава голямо напрежение в района”, спомня си Здравков.  Жалбите от бизнеса са предадени на прокуратурата. В тях нямало конкретни данни за корупция, разказва главният архитект. „Няма намек, но когато една процедура законово трае 14 дни, а вие я извършвате за 7 месеца, очевидно се създава такова впечатление”, посочва още той.  Бившият заместник на Иванчева Никола Вапцаров също говори за умишлено забавяне. „Ремонт на площадка, градина, смяна на дограма. Уж се правят доброволно, но се поставя условие, че няма да му бъде пусната документацията, докато „нещото” не направи”, обяснява той.  Вапцаров напуска районното кметство миналата година. Сигнал до прокуратурата не е подавал.", "date": "2018.04.18", "title": "Главният архитект на София разкри: Преписки и проекти на инвеститори бяха сложени „на трупчета” от кмета на \"Младост\""}
{"url": "http://www.faktor.bg/bg/articles/novini/svyat/britanskiyat-poslanik-udarihme-siriya-zashtoto-rusiya-blokira-diplomatsiyata", "text": "„Положихме много усилия в седмицата след атаката с нашите съюзници и сме уверени, че са използвани химически оръжия от режима на Асад – имаме оперативна информация, имаме доклади на открити източници, също СЗО. Русия използва 6 пъти своята възможност за вето в Съвета за сигурност през миналата година, не можем да ги държим отговорни по този начин и това беше последният ни опит да предотвратим хуманитарна катастрофа. Много хора гледат на Русия през розови очила, но не и ние – имаме прагматичен подход и сме съвсем трезви. Действията на Кремъл започват отдавна – те се намесват в Крим, в Черна гора, в избори, помагат на режима на Асад, извършват химически атаки, заяви пред бТВ британският посланик у нас Ема Хопкинс. По думите й ударът на САЩ, Великобритания и Франция не е предупреждение, а точно насочено действие срещу химическите войски на Асад. „Организацията за забрана на химическите оръжия и механизмът за съвместни разследвания установи, че Асад и неговият режим са виновни за 4 атаки, но през миналата година Русия прекрати разследването със своя механизъм за вето”, посочи още тя. Хопкинс подчерта, че трите западни страни не целят ескалация на конфликта и не се месят в гражданската война и са преминали към военни действия, „за да спрем това, след като не успяхме да направи това през Съвета за сигурност”. Тя беше категорична, че не може да се прави паралел между ситуацията в Сирия и тази в Ирак, когато се оказа, че западната военна кампания е била базирана на неверни сведения за оръжия за масово поразяване. По темата „Скрипал” посланикът заяви, че до генералния секретар на НАТО са изпратени още доказателства за участието на Русия – включително и данни, че службите й през последните 10 години са работили по конкретен метод за използването на „Новичок” за ликвидиране на конкретни лица. Хопкинс благодари на България за подкрепата, макар да отбеляза, че 28-те държави, които изгониха руски дипломати „са приели тези доказателства и са взели мерки”. „Експулсирането на руски дипломати е трудна тема, тя е много чувствителна. Не всяка държава би помогнала по един и същи начин. България за нас е много силен съюзник в НАТО и ЕС. България се намира на много важна геостратегическа позиция, не приемам, че България е сателит, ние много ценим нашето сътрудничество във военното дело и правоприлагането”, подчерта дипломатът. По думите й ще се работи усилено това сътрудничество да продължи и след Брекзит.", "date": "2018.04.18", "title": "Британският посланик: Ударихме Сирия, защото Русия блокира дипломацията"}
{"url": "http://www.faktor.bg/bg/articles/novini/svyat/kathimerini-ankara-obyavi-ostrovchetata-imiya-za-turski", "text": "Турция разкритикува доклад за прогреса на Европейската комисия и обвини Европейския съюз, че „не желае да разбере трудностите“, с които се е сблъскала страната. В съобщението, публикувано от се казва още, че „скалите Кардак (на гръцки – островчетата Имия – бел. ред.), както териториалните води и въздушното пространство над тях са изключително под турски суверенитет“, пише електронното издание на гръцкия вестник Kathimerini, цитирана от \"Фокус\". В изявлението Анкара обвинява Никозия за провалените преговори за разрешаване на кипърския въпрос, като твърди, че гръцките киприоти експлоатират членството на Република Кипър в ЕС. „Изявленията по кипърския въпрос в текста на доклада на Комисията не е нищо повече от преповтаряне на вече известните и базирани на грешни заключения, възгледи на ЕС по кипърския въпрос“, се казва в съобщението на турското МВнР. „Тези изявления отразяват отношението на гърците киприоти, което е и основната причина за провала на преговорния процес и е пореден пример за експлоатиране на членството в ЕС от гърците киприоти в усилията им да вкарат процеса в задънена улица“, се добавя още там. Към момента няма отговор от Атина, уточнява Kathimerini.", "date": "2018.04.18", "title": "Kathimerini: Анкара обяви островчетата Имия за турски"}
{"url": "http://www.faktor.bg/bg/articles/novini/svyat/yunker-pregovorite-s-makedoniya-i-albaniya-shte-prodalzhat-dalgo", "text": "\"Решението на Европейската комисия да предложи начало на преговорите за присъединяване към ЕС с Македония и Албания не означава, че тези преговори ще започнат утре\", заяви пред Европейския парламент в Страсбург председателят на ЕК Жан-Клод Юнкер. \"Необходимо е първо одобрението на Европейския съвет, ще разберем становището и на Съвета на ЕС в следващите шест месеца, добави той. Няма срок за приключването на преговорите, ще бъдат оценявани постиженията на съответните страни\", поясни Юнкер. \"Западните Балкани имат нужда от европейска перспектива, за да не се повтарят събитията от 90-те години на миналия век. Призовавам тези страни да отбележат необходимия напредък, този процес ще отнеме много време\", допълни председателят на ЕК.", "date": "2018.04.18", "title": "Юнкер: Преговорите с Македония и Албания ще продължат дълго"}
{"url": "http://www.faktor.bg/bg/articles/korneliya-ninova-s-nov-populistki-hod-iska-otmyana-na-privilegiite-na-deputatite", "text": "Корнелия Нинова излезе с нов популистки ход в типичния си стил. Обясни даже, че не е това, което и тя знае, че е, а... конституционен принцип за равни права. Внасяме предложение за отмяна на привилегиите на депутатите – ако не се приеме, когато управляваме гарантирам, че ще бъде факт. Това каза лидерът на БСП Корнелия Нинова в декларация от името на група за началото на новия политически сезон, предаде Агенция „Фокус“. „Ако го отхвърлите си е ваша воля – някой ден, когато управляваме ви гарантирам, че ще стане факт“, подчерта лидерът на БСП.  Но това едва ли някога ще се случи, бихме се изкушили да отговорим. „Уважаеми дами и господа народни представители, ако правиш смели и категорични заявки, че искаш да промениш система, модел, да сложиш край на прехода и да поведеш държавата в друга посока, трябва да започнеш от себе си, да дадеш личен пример.  Знаем ли всички, че пропастта между политици и народ се увеличава - знаем. Знаем ли всички, че сме обрасли с привилегии“, попита Нинова. Тя заяви, че БСП ще внесе предложение за отмяна на привилегиите на депутатите. „Кой българин, освен политическият елит на страната работи на заплата, която зависи от ръста на средната работна заплата в страна. 99 % от българския народ работи на фиксирана заплата. Ние ще си вдигаме заплатата всеки път, когато се повиши средната. С кое право? Това не е популизъм, това е конституционен принцип за равни права. Това е принцип за справедливост“, заяви Нинова. Тя попита колко души в България почиват над 70 дни и отговори – 240. „Как може един миньор за тежък физически труд да почива 30 дни, а депутатите да почиват 70?“, попита Нинова.", "date": "2018.04.18", "title": "Корнелия Нинова с нов популистки ход,  иска отмяна на привилегиите на депутатите"}
{"url": "http://www.faktor.bg/bg/articles/novini/svyat/gratski-komunisti-opitaha-da-saboryat-pametnik-na-eksprezident-na-sasht", "text": "Група членове и симпатизанти на Гръцката комунистическа партия (ГКП) се опитаха да бутнат паметник на бившия президент на САЩ Хари Труман в центъра на Атина.  Привържениците на крайнолевите идеи излязоха на демонстрация в знак на протест срещу ударите на американски, британски и френски военни срещу Сирия в нощта на 13 срещу 14 април.  Част от участниците в акцията се опитаха да съборят статуята, издигната в памет на политика, управлявал Америка от 1945 до 1953 г. и дал зелена светлина за приемането на европейската държава в НАТО. Охраняващите събитието полицаи се намесиха със сила и районът се превърна в бойно поле.  Лидерът на ГКП Димитрис Куцумбас заяви, че на територията на страната САЩ са разположили атомно оръжие. \"Правителството на Алексис Ципрас отново клекна пред господарите си от САЩ и позволи на наша земя да има оръжие за масово унищожение\", заяви той. Външният министър на Атина Никос Коциас отрече твърденията на комуниста.", "date": "2018.04.18", "title": "Гръцки комунисти опитаха да съборят паметник на експрезидент на САЩ"}
{"url": "http://www.faktor.bg/bg/articles/parlamentat-udalzhi-sroka-na-rabota-na-vremennata-anketna-komisiya-za-chez-do-10-may", "text": "Парламентът удължи срока на работа на Временната анкетна комисия за ЧЕЗ до 10 май 2018 г. , предаде Агенция „Фокус“. \"Проекторешението бе внесено от Комисията и „за“ него гласуваха 112 народни представители, „против“ – 1 и „въздържали се“ -8, с което бе прието.  Удължаването се наложи, тъй като Комисията бе създадена на 14 март 2018 г. със срок от 1 месец, а предстои да постъпят информация и допълнителни разяснения от Министерство на енергетиката, главния прокурор на Република България Сотир Цацаров, служба „Военна информация“, Държавна агенция \"Национална сигурност\" ( ДАНС), Държвана агенция „Разузнаване“(ДАР), Българска народна банка (БНБ), Комисията за енергийно и водно регулиране (КЕВР) и Комисията за финансов надзор (КФН)", "date": "2018.04.18", "title": "Парламентът удължи срока на Временната анкетна комисия за ЧЕЗ до 10 май"}
{"url": "http://www.faktor.bg/bg/articles/novini/balgariya/premahvat-na-nezakonnite-kashti-v-plovdivskata-arman-mahala", "text": "Премахването на незаконните къщи в пловдивската Арман махала продължава днес, въпреки протестите на собствениците им пред съда в Страсбург. Постройките са собственост на ромски фамилии, които заведоха дело срещу българската държава в Европейския съд за правата на човека. Преди два дни правозащитни организации се опитаха да спрат премахването на незаконните постройки на улица „Павел Бобеков“ с аргумента, че държавата ще трябва да изплаща финансови обезщетения, ако бъде осъдена в Страсбург. От местната власт обаче са категорични, че събарянето ще продължи, въпреки протестите. От 2016 г. досега в махалата са разрушени близо 20 незаконни сгради, построени на общинска земя. Остават под 10. Целта е да отвори място за нов булевард, който ще минава през квартала. Днес ще бъдат съборени две къщи. Собствениците на едната са в чужбина, а на другата са прибрали каквото са успели от нея, вкл. тухлите. Повечето от обитателите на премахнатите домове имат алтернатива къде да живеят и само малка част искат временно социално жилище, което общината е длъжна да им осигури. Някои получават и общинско жилище. Кметът посочи, че две от жалбите в Страсбург са отхвърлени, а днес предстои да бъде оттеглена още една от тях.", "date": "2018.04.18", "title": "Премахват на незаконните къщи в пловдивската Арман махала"}
{"url": "http://www.faktor.bg/bg/articles/novini/svyat/turtsiya-smyata-che-es-e-nespravedliv-s-neya", "text": "\"Европейският съюз не се отнася към Турция справедливо и обективно\", заяви турският вицепремиер и правителствен говорител Бекир Боздаг, след като еврокомисарят по разширяването Йоханес Хан коментира в Страсбург, че Анкара се отдалечава с големи крачки от пътя към членство в ЕС, предаде Ройтерс. След заседание на правителството в Анкара Боздаг заяви, че позитивните оценки в доклада на ЕК за напредъка на Турция не могат да \"маскират\" несправедливото отношение към нея. Наред с това Боздаг обвини Гърция, че нарушава международното право, като не екстрадира осем турски военни, които според Анкара са подкрепили осуетения опит за преврат през 2016 г. Турция и Гърция имат спорове по редица въпроси, припомня Ройтерс. Атина отказа да върне в Турция военните, които избягаха малко след опита за преврат през юли 2016 г. и поискаха политическо убежище в Гърция.", "date": "2018.04.18", "title": "Турция смята, че ЕС е несправедлив с нея"}
{"url": "http://www.faktor.bg/bg/articles/ivan-sotirov-postoyannoto-zanimavane-na-sds-s-koalitsii-e-priznanie-za-nesastoyatelnost", "text": "Размирици, викове и страсти в синьо – така изглеждаше вчерашното заседание на Националния съвет на СДС, на което се очакваше лидерът Божидар Лукарски да поеме курс към патриотично-консервативната линия на партията.   Колко крехко е  съществуването на автентичната десница и зависи ли бъдещето на СДС от съдбата на лидера Лукарски? \"Още през 2013 година напуснах, защото тогава, поне за мен, се показа, че СДС е приключил. Една партия допусне ли да се стигне до такава деградация – нещата приключват. Избирателите и членовете на тези партии, които вярват, че може да се променят, участват в общата заблуда. Партийните ръководства трябва да бъдат премахнати, тъй като те правят всичко възможно да се задържат\", подчерта бившият зам.-председател на СДС Иван Сотиров. Сегашният зам.-председател на СДС Румен Христов посочи в \"България сутрин\" на Bulgaria ON AIR, че съжалява за разпрата, която вчера завладя синьото заседание.  \"Провокациите не бяха от наша страна. Партията е разделена и това е жалко. Твърде малко сме и всеки е ценен за нас. Скандалът се разпали, заради недопуснати седесари, които не са платили членския си внос. Но това е абсурдно.  Дебатът накъде ще продължим не е проведен. Вчера трябваше да бъде даден мандат на преговорната група, която да прецени с кого да се водят преговори и с кого не. Това е решение на Националния съвет на СДС\", обясни той пред Bulgaria ON AIR.  За Иван Сотиров постоянното занимаване на СДС с коалиции е признание за несъстоятелност.  \"СДС имаше амбицията да промени държавата, но как стана това е друг въпрос. Постоянното коалиране е абсурдно и вредно. Деградацията е обща. Те не поставят истинските въпроси в страната. С такъв мащаб на мислене не може да управляваш държава. Ако имаш личности с ясна визия, хората ще гласуват, тъй като имат глад\", категоричен бе бившият зам.-председател.", "date": "2018.04.18", "title": "Иван Сотиров: Постоянното занимаване на СДС с коалиции е признание за несъстоятелност"}
{"url": "http://www.faktor.bg/bg/articles/novini/balgariya/borisov-ne-iskam-da-vlizam-vav-voynite-na-prezidenta-nyamam-vreme", "text": "\"Искам да се разбере какъв е случаят с жената с детето, която я гледах сутринта по телевизията. Какъв е този администратор, дето кара жената да обикаля. Ревах като ги гледах, лично министър Бисер Петков да се занимае, така ли е както го казват. Няма ли човечност. Държавни пари, заплати взимат. Всичко да се изчисти и да се назначат нови хора\", заяви премиерът по повод репортаж за жена с дете в неравностойно положение и ходенето и по мъките заради бюрокрацията. \"Не искам да влизам в неговите войни, министрите да искат среща с него и да му представят какво правят по обществените поръчки\". По този начин премиерът Бойко Борисов коментира в началото на днешното правителствено заседание обвиненията на президента Румен Радев, че процедурите са непрозрачни и има корупция в тях. \"Всички министри, които провеждат обществени поръчки, поискайте среща с президента и всеки един да представи това, което прави. Ако някой е злоупотребявал с обществени поръчки, да отива в затвора. Отивате при президента и му казвате: за който смятате, че е на тъмно, вземаме прожектор и го осветяваме\", разпореди министър-председателят. Премиерът даде и още една задача за членовете на кабинета: Всички министри да проверят служителите си дали са си платили глобите към КАТ. \"Човек, който нарушава Закона за движение по пътищата и има няколко акта, не знам дали е добър служител. Следващата седмица искам да знам всеки колко служители има с актове. Същото се отнася и за областните управители\", заръча Бойко Борисов. \"Не искам да влизам в неговите войни, нямам време. С прожектор да осветиме, което е на тъмно, чухте ли Нанков, Димов. Всички да се захващат\", заяви премиерът.", "date": "2018.04.18", "title": "Борисов:  Не искам да влизам във войните на президента, нямам време"}
{"url": "http://www.faktor.bg/bg/articles/prieha-patriarh-neofit-v-bolnitsa", "text": "От болница \"Токуда съобщиха, че днес следобед в лечебното заведение е приет патриарх Неофит. Негово светейшество е бил приет  със симптоми, свързани с хроничното му заболяване. В момента той е в стабилно състояние. Повече информация от болницата ще дадат утре.", "date": "2018.04.18", "title": "Приеха патриарх Неофит в болница"}
{"url": "http://www.faktor.bg/bg/articles/politika/hlyab-i-pasti/ot-krim-do-solsbari-vreme-e-da-priznaem-globalnata-hibridna-voyna-na-putin", "text": "Откакто руските части започнаха да превземат правителствени сгради в Крим преди четири години, международната общност привикна към нови актове на руска агресия почти всекидневно. Било то маскирани мъже в Източна Украйна, атака с химическо оръжие в английска провинция или опит за преврат на Балканите, процесът е повече или по-малко същият – изправен пред нова вълна обвинения, Кремъл отрича всичко и заявява: „Не можете да докажете, че бяхме ние“ Ако доказателствата, насочени срещу Русия са особено изобличаващи, тогава Москва настоява, че тези, които са били замесени са недържавни играчи,  които са действали напълно независимо от правителството.   Владимир Путин избра тази позиция по време на своето скорошно интервю за NBC News, като отхвърля обвиненията срещу 13 назовани поименно руснаци за намеса в президентските избори в САЩ през 2016 г. като казва: “И какво от това, като са били руснаци? Те не представляват интересите на руската държава.“ Същото беше и когато неизяснен, но очевидно голям брой руски военнослужещи загинаха при атака срещу американските сили в Сирия в началото на февруари 2018 г. Когато започнаха да изтичат новини за разгрома, представители на Кремъл омаловажиха мащаба на руските загуби, като наблягаха на това, че тези, които са участвали, са били в качеството си на граждани и по никакъв начин не са били свързани с руските въоръжени сили. Дори в такива очевидни случаи като скорошния опит за убийство  в Солсбъри, Англия, Москва отрича всичко и след това разиграва картата на русофобията. Ето как Путин води война, като атакува в множество посоки, докато внимателно поддържа привидно правдоподобно отрицание (plausible deniability), което оставя жертвите частично парализирани и неспособни да отговорят ефективно на неприятел, който не може окончателно да бъде разобличен. Малцина се съмняват, че Русия стои зад всеки нов акт на агресия, но често пъти е трудно да се направи разлика между многобройните използвани от Кремъл агенти и ръката на самия Кремъл. В резултат на това е налице бавно тлеещ конфликт, в който Русия е способна да надскочи реалния си потенциал срещу редица чувствително по-силни опоненти, които не са способни да признаят, че  Една от причините стратегията на Путин за правдоподобно отрицание да бъде толкова ефективна е защото на практика никой на Запад изглежда не може да оцени мащаба на руската враждебност към света след Студената война или готовността на Кремъл да прибегне до актове на агресия. Те не могат да осъзнаят защо която и да било рационална държава би се стремяла да разреши системата на международната сигурност и да остане в капана на постисторическата илюзия, че великите сили повече не се атакуват една друга. Това пожелателно мислене затруднява мнозина на Запад да видят отделните престъпления на Русия като съставни части от единна координирана глобална кампания. Вместо това тенденцията е да се разглежда всеки инцидент като изолиран случай, без да се свързват фактите и без да се извлекат очевидни заключения. Американците шумно настояват за санкции заради руската намеса в изборите, докато разположените на фронтовата линия държави от Източна Европа налагат забрани за руски медии, а  британските таблоиди призовават за замразяване на активите на руските олигарси в Лондон. В същото време, ние все още не сме по-близо до този вид единен международен отговор, който руските действия предизвикват, ако бъде предприет колективно. Това разделяне на части се простира до войната на Кремъл в Украйна, като международните санкции заради руската военна интервенция остават ясно разделени на отделни елементи за Крим и Донбас. Преди всичко, никой не желае да признае суровата реалност, че  въпреки че тя е хибридна. Няма обаче подобна сдържаност вътре в самата Русия. Идеята за един враждебен Западен свят е една от опорите на съвременното медийно послание на Кремъл, като широки слоеве от руското население просто възприема враждебността като даденост. Гледната точка за света, разпространявана от режима на Путин, е безсрамно ревизионистична и изпълнена с гняв, като разпадът на СССР се описва като трагедия, а съпътстващата го загуба на руско влияние като несправедливост. В тази отровна среда присъщата измама, подкрепяща типа хибридна война на Путин, не изисква повече обяснения или оправдания. Тя е просто разплата за греховете на Запада. Това съществено ограничава рисковете от какъвто и да било вътрешна отпор срещу геополитическия авантюризъм на Кремъл, като помага на Москва да поддържа своите сенчести армии и фабрики за тролове изцяло попълнени с персонал. Нищо не подсказва, че Русия ще смени скоро курса, освен ако не е принудена да го направи. Напротив, всеки акт на агресия, който не е спрян, води до нова ескалация, както кампанията, която започна в Украйна преди четири години продължава да се разширява в Европа и Северна Америка. Всяка слабост на обществото и уязвимост на Запад сега дава поле за информационни офанзиви на Кремъл. Етнически, религиозни, политически и сепаратистки напрежения ще бъдат раздухвани и възпламенявани при всеки сгоден случай. Заплахата от “малки зелени човечета”, появяващи се в Прибалтика или на Балканите, остава съвсем реална. Само въпрос на време е Кремъл да атакува държави-членки на ЕС с този вид масивни кибератаки, осъществявани срещу инфраструктурата на Украйна с такъв опустошителен ефект през последните години. Междувременно, настоящите събития в Англия са мрачно и навременно напомняне за очевидната готовност на Русия да използва химическо оръжие срещу цивилно население. Западният свят вече има всичките необходими инструменти, за да укроти Русия, но понастоящем му липсва нужното единство и политическа воля, за да го направи. Първата стъпка това да се промени би била да се изгради международен консенсус за необходимостта да се постигне обединение срещу руската глобална кампания на хибридна война, отколкото да се реагира на парче на всеки отделен акт на нападение. Никой няма да обявява война на Русия, но е необходимо да скочи драматично цената, която Кремъл да плаща за своите агресивни действия. Това значи да се търсят начини за прогресивно орязване на достъпа на Русия до архитектурата на международните финанси, като в същото време руските активи на Запад трябва да бъдат под прицел по начин, който  отразява използваното от Кремъл размиване на границите между държавни и недържавни играчи. Това значи да се разширят международните инициативи като закона „Магнитски“, докато в същото време се работи за ограничаване на зависимостта на Европа от руски газ, дори ако това само по себе си носи значителни икономически разходи. Това значи да се ограничи способността на Русия да трови медийната среда с умишлена дезинформация. Това с най-голяма сигурност означава да се бойкотират пропагандни събития, като Световното първенство по футбол през 2018 г. Тези мерки ще бъдат едновременно болезнени и непопулярни. Една от ключовите задачи пред Западните правителства е ще бъде да се убеди обществото, че сериозността на ситуацията налага исканите от тях жертви.  Всичко различно от това би било да се вика бедата в не толкова далечното бъдеще. През последните четири години много от външния свят остана в неведение за мащаба на предизвикателството, идващо от Русия. Сега сме достигнали до етапа, в който руските претенции за правдоподобно отричане са напълно неправдоподобни. От Крим до Солсбъри Путин води хибридна война срещу Запада. Колкото по-скоро лидерите на ЕС и САЩ колективно признаят това, толкова по-близо ще сме до решение на този въпрос.", "date": "2018.04.18", "title": "От Крим до Солсбъри: Време е да признаем глобалната хибридна война на Путин"}
{"url": "http://www.faktor.bg/bg/articles/tsvetan-tsvetanov-prozhektorite-sa-vklyucheni-g-n-prezident-politicheska-neadekvatnost-e-da-se-iska-svetlina", "text": ". Да се иска светлина и прозрачност в момента, когато страната ни е под прожекторите на европейските лидери и институции е израз на политическа неадекватност. Това каза председателят на ПГ на ГЕРБ Цветан Цветанов в декларация от името на група за началото на новия политически сезон, предаде  Агенция „Фокус“. Според него никакви позовавания на Гьоте не могат да смекчат този факт.  „Прожекторите са включени, г-н президент. Наложително е не да призовавате към светлина, а да се опитате да видите видимото, че България върви в правилната посока и че институциите ни се борят за обществено доверие с дела, а не с деструктивни внушения. Според вас г-н президент няма малки и големи държави, а такива с големи и малки амбиции. Вие положихте високи амбиции на студентите, с които се срещнахте лично - техни и за България. Ние се опасяваме Западните Балкани да бъдат с нас. Големите амбиции често се раждат от големите комплекси. У нас е достатъчно светло, г-н президент, за да се вижда всичко това“, заяви Цветанов. Той коментира решението на Конституционния съд за СЕТА. „КС не прие правните тези на президента, маскирани като принципни въпроси. Подкрепи конституционните ни основи и отхвърли антиевропейската правна логика на президента“, коментира Цветан Цветанов.", "date": "2018.04.18", "title": "Цветан Цветанов: Прожекторите са включени, г-н президент, политическа неадекватност е да се иска светлина"}
{"url": "http://www.faktor.bg/bg/articles/novini/balgariya/v-nikolov-nikoy-ne-e-dokazal-che-zad-sdelkata-s-chez-stoi-nyakoy-ot-upravlyavashtite-ili-pravitelstvoto", "text": "\"Държавата не може да се намесва в една сделка между две частни фирми\", коментира продажбата на ЧЕЗ депутатът от БСП Таско Ерменков. \"Ние продължаваме да мислим, че при тази сделка не всичко е ясно и чисто\", каза още той.  \"По тази тема са разпитвани служби, ДАНС, всички. Никой не е доказал, че зад сделката стои някой от управляващите или правителството\", отговори на обвиненията Валентин Николов от ГЕРБ. \"Трябва да се изчистят всички съмнения около тази сделка. По мое лично мнение тя не трябва да се осъществява\", заяви Ерменков.  \"Тази тема е удобна за експлоатация. Ако ние бяхме опозиция, може би ние също щяхме да я експлоатираме\", контрира Николов.", "date": "2018.04.18", "title": "В. Николов: Никой не е доказал, че зад сделката с ЧЕЗ стои някой от управляващите или правителството"}
{"url": "http://www.faktor.bg/bg/articles/desislava-ivancheva-za-men-tova-e-klopka-na-zaden-bagazhnik-ostaveni-parite-ey-taka", "text": "За мен това е клопка. На заден багажник оставени парите ей така. Това ще се разследва тепърва кой ги е оставил. Това заяви кметицата на столичния район \"Младост\" Десислава Иванчева, когато късно снощи - около 23 часа, бе изведена с белезници от сградата на Министерството на младежта и спорта, предаде Канал 3. Иванчева беше арестувана вчера по обяд от маскирани служители на новата Комисия за противодействие на корупцията и отнемане на незаконно придобити имоти (КПКОНПИ) пред Спортната палата в София и беше държана над 10 часа с белезници там. Дълго време до нея не беше допускан адвокат, а служителка с маска дори й запуши устата, когато тя извика към журналистите. По неофициална информация кметицата е била задържана с подкуп от 70 000 евро, част от искани общо 250 000 евро, за да бъде издадено разрешително за строеж. Минувачите станаха свидетели как разследващите броят пари на място.    Излизайки от Спортната палата, Иванчева каза пред журналистите, че не знае защо е задържана. \"За мен това е клопка. На заден багажник парите оставени ей така. Това ще се разследва тепърва кой ги е оставил. Едва в 17 часа имаме адвокат. Четири часа от 12.45 часа до 17 часа нямаше адвокат. Казаха, че нямам право на адвокат и направиха показно. 34 полицаи, 9 коли имаше”, допълни районната кметица. Заместничката й Биляна Петрова, която също бе задържана, бе изведена от Спортната палата малко по-рано заедно с екип на Спешна помощ, тъй като след ареста е получила хипертоничен пристъп и се е наложило на място да бъде извикана линейка.  От екипа на Десислава Иванчева коментираха, че става дума за \"активно мероприятие\", което се провежда ден преди планирана пресконференция за предоставяне на скандална информация срещу \"акули” в застрояването на района.", "date": "2018.04.18", "title": "Десислава Иванчева: За мен това е клопка. На заден багажник оставени парите ей така"}
{"url": "http://www.faktor.bg/bg/articles/novini/balgariya/georgi-kadiev-desislava-ivancheva-ne-beshe-gotova-za-kmet", "text": "\"Ако е вярно, че Десислава Иванчева е арестувана заради подкуп, има безобразие и от двете страни. Безобразие е, че Иванчева предаде идеите и хората. Безобразие е и от страна на органите на реда, че държаха две жени толкова часове на улицата. Безобразие е да се правят такива показни акции\", коментира пред бтв Георги Кадиев, чиято партия номинира Иванчева за кмет.  \"Протестиращите издигнаха Иванчева за кандидат за кмет. Ние помогнахме с каквото можем. Тя никога не е била мое протеже. Разграничихме се от нея още преди няколко месеца, но никога не сме й пречили. Моя е грешката, че се доверихме на неподготвен човек. За съжаление получихме няколко сигнала за корупционни сделки в район \"Младост\". Най-важният извод е, че гражданите трябва да участват в политиката. Грешки винаги ще има, но това не трябва да ни демотивира\", каза още той.  \"Иванчева не става за кмет, не защото евентуално е взела подкуп, а защото не от всеки протестиращ става управляващ. Пак ще повторя, че е имало сигнали за корупция в \"Младост\", но не мога да кажа нищо повече, защото преразказвам нещата от второ лице\", съобщи той.", "date": "2018.04.18", "title": "Георги Кадиев: Десислава Иванчева не беше готова за кмет"}
{"url": "http://www.faktor.bg/bg/articles/novini/balgariya/sled-skandala-v-sds-vsichki-sa-konservatori-no-ne-vsichki-iskat-lukarski", "text": "\"СДС винаги е била дясно-консервативна партия, но председателят й Божидар Лукарски сега поставя на дневен ред идеологическата тема, защото е загубил легитимност и доверие и иска да подмени дебата\", заяви бившият лидер на партията и настоящ член на ръководството им Емил Кабаиванов пред бТВ. В студиото беше и председателят на СДС-Варна Юрий Колев, който вчера се превърна в главно действащо лице на баталните сцени по време на Националния съвет на СДС, след като със сила отне и показа на камерите документ, който според него е сценарий за сваляне на Лукарски и превземане на партията. \"Хората, които са го направили, не са в СДС или ако са, целта е да предадат партията\", подчерта той и припомни сложните отношения между СДС и ДСБ през годините с акцент върху \"един човек, Иван Костов, който искаше лично да командва\". \"СДС от няколко години изпада в самоизолация, нямаме тези по основните въпроси на обществото\", заяви на свой ред Кабаиванов.  Според него Лукарски е загубил подкрепа и това си е проличало вчера, когато 57 от 82 членове на Националния съвет са отказали да последват председателя извън залата в \"Красно село\" и са провели легитимно заседание с насрочване на конференция в Пловдив на 12 май, на която да се обсъжда оставката на лидера. \"Това събиране вчера е нелегитимно. Вие в момента искате, грубо казано, да се продадете\", репликира го Колев. Според него атаките срещу Лукарски са започнали в момента, в който председателят е задал курс към коалиция с националистите. Той допълни, че ясна разделителна линия между СДС и ДСБ е отношението към Истанбулската конвенция.", "date": "2018.04.18", "title": "След скандала в СДС: Всички са консерватори, но не всички искат Лукарски"}
{"url": "http://www.faktor.bg/bg/articles/advokat-yavno-prokuraturata-e-imala-informatsiya-che-ima-neshto-v-sluzhebnata-kola-na-diana-ivancheva", "text": "Кому беше нужна тази показност? Има доста озадачаващи неща. Обикновено човек като взима подкуп, е доста предпазлив и взима мерки. Има множество кашони в колата, как така те взимат точно този кашон, в който са парите? Това попита адвокат Ирен Савова в ефира на Нова тв по повод вчерашния арест на кметицата на \"столичния жк. Младост\" Десислава Иванчева.  \"Нека уточня че бях помолена от близките на Биляна Петрова да ида на място и да поема защитата. Иванчева има друга защита и други колеги адвокати, коите се включили по-късно и които казаха, че са от 14:00 ч. там и не са допуснати. Не съм имала проблеми , откакто отидох в 16:00 ч. Срещнах моята клиентка. Беше в много тежко състояние, викали и Бърза помощ. Тревожно беше, че имаше показност\", добави тя.   \"Автомобилът, доколкото знам, е служебен на общината, доста хора го ползват. Действително видях, че се извършваше преброяване и се правеше опис на парите. Управляван е от г-жа Иванчева, двете са били заедно, пътували са си и в този смисъл ми е много чудно защо. Явно прокуратурата е имала информация, че има нещо в тази кола и те са в нея. Защо е тази показност?\", каза още адвокат Савова. \"Г-жа Петрова не е отказала да съдейства - каквото се искаше от нея, всичко го правеше, но през цялото време плачеше от това унижение, че синът и майка й гледат кадрите. Тези жени не бяха пили вода и не бяха ходили до тоалетна. Да не отиде адвокат и да им съдейства за най-елементарни нужди - това са практики, които нито като юрист, нито като човек го разбирам. Тези пари са в кола, която се движи, те нямат среща. Какъв е проблемът всичко да се направи дискретно?\", заключи тя.", "date": "2018.04.18", "title": "Адвокат: Явно прокуратурата е имала информация, че има нещо в служебната кола на Диана Иванчева"}
{"url": "http://www.faktor.bg/bg/articles/novini/svyat/zaradi-zaplahata-ot-rusiya-albaniya-iska-amerikanska-voenna-baza-na-svoya-teritoriya", "text": "\"Албания иска САЩ да изградят военна база на нейна територия, за да противодействат на влиянието на Русия\", заяви във Вашингтон албанският министър на отбраната Олта Джачка, цитирана от Франс прес.  \"Мисля, че трябва да изпратим силно послание, че Западните Балкани са регион, ориентиран към Запада, че споделяме едни и същи принципи и ценности, които трябва да браним\", каза още тя.  \"Мислим, че е време САЩ да установят присъствие в Албания\", каза тя и предложи да бъде изградена военноморска база на САЩ или НАТО в Адриатическо море.  Сред заплахите, които тревожат Тирана, министърката посочи Русия, която \"опитва да увеличи влиянието си, дестабилизиращите й действия, било то чрез тайните служби, инвестициите или пропагандата й\", но също така Китай, Иран и \"дори Турция\". Тя изрази задоволство от предложението на Европейската комисия за започване на преговори за присъединяване на Албания към ЕС.", "date": "2018.04.18", "title": "Заради заплахата от Русия Албания иска американска военна база на своя територия"}
{"url": "http://www.faktor.bg/bg/articles/delyan-dobrev-pravilno-otpadna-variantat-darzhavata-da-vleze-v-sdelkata", "text": "\"В парламентарната комисия за ЧЕЗ ГЕРБ и \"Обединени патриоти\" сме малцинство-имаме 6 човека, а опозицията има 9 човека. Председателят е от БСП, защото няма какво да крием.. Това заяви Делян Добрев от ГЕРБ в \"Здравей, България\" на Нова телевизия. \"Фактите са, че от началото на работата на временната комисия  до този момент ние нямаме някаква нова съществена информация. Тях ги научихме още на първото заседание на постоянната комисия по енергетика... През септември ще стане ясно дали \"Инерком\" е осигурила финансирането, за да закупи дружеството \", категоричен бе председателят на енергийната комисия Делян Добрев.  \"Правилно отпадна вариантът държавата да влезе в сделката\", допълни той. Той допълни, че има две предложения от Обединени патриоти за КЕВР, две от \"Воля\" и едно от ДПС. Според него БСП е трябвало да подаде свой човек. Анкетната комисия по сделката за ЧЕЗ е поискала от КЕВР да предостви точно какви инвестиции е отчела компанията и как се контролира това, обясни председателят на комисията Жельо Бойчев по Нова тв.  От \"Инерком\" били категорични, че нямат нищо общо с искането за рязко увеличение на цените на електроенергията, поискано от ЧЕЗ. Чака се още информация от главния прокурор за дружества, които са свързани със семейство Върбакови. Процедурата била ясна още преди месеци, ставало ясно от писмото на Първа инвестиционна банка, като там още на 30 ноември било посочено, че \"Инерком\" е избрана за купувач. Чехите предлагали на няколко пъти да бъдат изкупени активите на ЧЕЗ, но от правителството отказало, по думите му.", "date": "2018.04.18", "title": "Д. Добрев: Правилно отпадна вариантът държавата да влезе в сделката \"ЧЕЗ\""}
{"url": "http://www.faktor.bg/bg/articles/novini/svyat/kubinskiyat-parlament-izbira-priemnik-na-prezidenta-raul-kastro", "text": "Кубинският парламент започва днес историческо двудневно заседание, на което депутатите трябва да изберат приемник на президента Раул Кастро. Осемдесет и шест годишният Кастро утре ще предаде властта на ново поколение в преход, който бележи края на десетилетия еднолично управление на братята Кастро в карибския остров. Фидел, а след него Раул управляваха Куба почти 60 години, превърнаха острова в основен играч в Студената война и съумяха да съхранят комунистическия режим, въпреки сътресението от разпада на съветския им съюзник. Днес и утре на историческо пленарно заседание кубинският парламент ще избере нов председател на Държавния съвет – главния орган на изпълнителната власт. Властите не са го потвърдили официално, но се очаква новият президент да е 57-годишният първи вицепремиер Мигел Диас-Канел. Раул Кастро ще остане начело на Кубинската комунистическа партия до следващия ѝ конгрес, планиран за 2021 г., когато той ще навърши 90 години. Приемникът на братята Кастро ще трябва да продължи необходимата „актуализация“ на остарелия икономически модел в момент, когато Куба е изправена пред отслабването на съюзника си Венецуела, продължаващото американско ембарго, което спъва развитието ѝ и решението на президента Тръмп да замрази започналото в края на 2014 г. сближаване със САЩ. Самите кубинци не очакват съществени промени в страната, а сякаш за да подчертаят отсъствието на „революция в революцията“, властите не са планирали пищна церемония за това гласуване в парламента. Все пак денят на гласуването е знаменателен – на 19 април се отбелязват 57 години от победата в Залива на прасетата, смятана в Куба като „първото поражение на империализма на янките в Латинска Америка“.", "date": "2018.04.18", "title": "Кубинският парламент избира приемник на президента Раул Кастро"}
{"url": "http://www.faktor.bg/bg/articles/novini/svyat/ruski-vitsepremier-prostrelvame-se-v-kraka-s-kontrasanktsiite", "text": "\"Спирайки доставките на ракетни двигатели за САЩ в рамките на контрасанкциите срещу Запада, Русия фактически \"сама си стреля в крака\", коментира руският вицепремиер Дмитрий Рогозин пред РБК.  \"Американците все още летят в Космоса с наши кораби \"Союз\", имаме сътрудничество, свързано с Международната космическа станция, подготвяме екипажи, доставяме двигатели. Но можем ли изведнъж да спрем нещата? Винаги трябва да претегляме плюсовете и минусите, за да разберем къде е чистата политика, заради която може дори да се застреляме в крака, а къде е същинският икономически прагматизъм\", напомня заместникът на Дмитрий Медведев, който отговаря в правителството за отбранителната способност на Руската федерация.  Според Рогозин Русия изнася не твърде модерни ракетни двигатели и със спечелените пари разработва нови.  \"Затова сътрудничеството тук е по-изгодно за руснаците, отколкото за САЩ\", каза още вицепремиерът.", "date": "2018.04.18", "title": "Руски вицепремиер: Прострелваме се в крака с контрасанкциите"}
{"url": "http://www.faktor.bg/bg/articles/novini/balgariya/t-bezlov-sblasakat-na-interesi-v-mladost-e-unikalen-ima-golemi-apetiti", "text": "\"Това е една от първите операции срещу местна власт. Хората имат колебание относно действията на кмета на \"Младост\", може би не вярват, че тя наистина е взела подкуп\", заяви пред БНТ Тихомир Безлов от Центъра за изследване на демокрацията след ареста на кметицата на столичния квартал \"Младост\" Десислава Иванчева.  \"Това, което в момента се случва създава колебание в гражданите. Малко е това, което знаем за случая. Ситуацията в \"Младост\" е същата, все още има инвеститори, които искат да вдигат небостаргачи\", коментира още той.  \"Сумата от 250 хиляди евро, което е поискала е реалистична, предвид цените, на които се продават апартаментите в квартала. \"Младост\" е мястото, на което сблъсъкът на интереси е уникален. Там има големи апетити. Нека да видим какви доказателства ще извадят разследващите\", каза още Безлов.", "date": "2018.04.18", "title": "Т. Безлов: Сблъсъкът на интереси в  \"Младост\" е уникален, има големи апетити"}
{"url": "http://www.faktor.bg/bg/articles/novini/svyat/direktorat-na-tsru-se-sreshtnal-s-kim-chen-un", "text": "Директорът на ЦРУ Майк Помпео наскоро е пътувал до Северна Корея, за да се срещне с лидера Ким Чен-ун, заявиха двама представители на Белия дом пред агенция „Associated Press” във вторник, цитирани от Time. Пътуването на Помпео до изолираната комунистическа страна идва преди потенциалната среща на върха между Ким Чен-ун и президента Доналд Тръмп, която се очаква в следващите няколко месеца, пише \"Фокус\". Представителите говориха за пътуването на Помпео при условие за анонимност, тъй като нямат позволение да дискутират това публично", "date": "2018.04.18", "title": "AP: Директорът на ЦРУ  Майк Помпео се e срещнал с Ким Чен-ун"}
{"url": "http://www.faktor.bg/bg/articles/novini/balgariya/slanchevo-vreme-dnes-1", "text": "Над по-голямата част от страната ще бъде предимно слънчево.  По-значителна ще е облачността в западните райони, където на отделни места краткотрайно ще превали. Ще духа слаб североизточен вятър.  Максималните температури ще са между 20 и 25 градуса, по морския бряг - между 13 и 17 градуса.  Над планините облачността ще е по-често значителна, като повече слънчеви часове ще има в Източна България, прогнозират от НИМХ-БАН.", "date": "2018.04.18", "title": "Слънчево време днес"}
{"url": "http://www.faktor.bg/bg/articles/novini/svyat/pochina-barbara-bush", "text": "Почина Барбара Буш, съпруга на президента на САЩ (1989 – 1933) Джордж Х. У. Буш и майка на президента (2001 – 2009) Джордж У. Буш. Новината беше съобщена в „Туитър“ от говорителят на нейния съпруг Джим Макграт. „Барбара Буш почина във вторник, 17 април 2018 г., на 92 години“, написа Макграт. В неделя той обяви, че бившата първа дама е отказала за нея да бъдат полагани палиативни медицински грижи. Барбара Пиърс е родена през юни 1925 г. в щата Ню Йорк. Тя се запознава с Джордж Х. У. Буш, когато е на 16 и се омъжва за него три години по-късно. Двамата имат шест деца, сред които Джордж У. Буш, президент на САЩ от 2001 до 2009 г. Нейният съпруг ръководи страната от 1989 до 1993 г. Като първа дама, нейна кауза бе насърчаването на грамотността и на четенето на книги. Тя обаче казваше, че е по-заинтересувана да се грижи за дома, отколкото да помага на съпруга си да управлява страната, припомня Ройтерс.", "date": "2018.04.18", "title": "Почина Барбара Буш"}
{"url": "http://www.faktor.bg/bg/articles/novini/balgariya/moskva-yarostno-otricha-da-e-podgotvyala-globalna-kiber-shpionska-kampaniya", "text": "Британските и американските обвинения, че Русия е подготвяла глобална кибер шпионска кампания, бяха без доказателства, заявиха от Кремъл във вторник, предадено от The Moscow Times. „Не знаем на какво се базират последните обвинения“, заяви говорителят на Кремъл Дмитрий Песков пред репортери. „Както и преди, никой – нито един от нашите колеги в САЩ и Великобритания – не си направи труда да представи каквато и да е аргументация, дори най-слабата.“ „От нашата гледна точка тези недоказани обвинения не струват нищо“, допълни той.", "date": "2018.04.18", "title": "Москва яростно отрича да е подготвяла глобална кибер шпионска кампания"}
