{"url": "https://www.faktor.bg/bg/articles/v-batak-dps-parva-politicheska-sila", "text": "В пет от общините на област Пазарджик ДПС е с много по-високи изборни резултати от останалите политически партии - четири общини спечели ГЕРБ, а три са за БСП. Движението за права и свободи в област Пазарджик изпревари БСП с почти 3% при 99.45% преброени протоколи. Общо в областта за ДПС са гласували 26,18%, а за социалистите доверие са дали 23,66%. Начело остава ГЕРБ с 28.02%. С 6.56% - ВМРО, а пета политическа сила в област Пазарджик е \"Воля\" с 3.31%. \"Демократична България\" с 2.96% e шеста. С 1.22% следва независимият кандидат Минчо Христов Куминев, а осма е “Атака” с 1.21%. ДПС е първа политическа сила в общините Сърница, Батак, Септември, Ракитово и Лесичово. В община Батак  ДПС е безспорен лидер - 1180 са гласували за партията на Ахмед Доган. Хората на Борисов са с 374 гласа, пред Нинова, която е събрала 185 гласа. 83-ма пък са дали доверие на ВМРО. В родопската община е, че 80 души са подкрепили \"Път на младите\". В община Белово водеща политическа сила е ГЕРБ, втора е БСП, а трета е ДПС. ГЕРБ печели и  в общините Брацигово, Велинград и Пазарджик. БСП държи първото място в Панагюрище, където по принцип за ГЕРБ гласува по-голяма част от хората, това определено е изненада, както и това, че БСП спечели повече привърженици в Пещера,  в община Стрелча привържениците на Нинова също са взели превес.", "date": "2019.05.29", "title": "Карадайъ опиянен от радост: ДПС е първа политическа сила в Батак"}
{"url": "https://www.faktor.bg/bg/articles/mareshki-shte-sme-opozitsiya-dokato-ne-postignem-publichno-sporazumenie-s-nyakoy", "text": "\"Ние ще записваме нашите привърженици в нелегалност, докато стане нормално всеки да каже, че симпатизира на ВОЛЯ и харесва идеите на партиите\", така лидерът на партия ВОЛЯ Веселин Марешки обясни в ефира на БТВ обявената от него партизанска война. Марешки благодари на всички които са гласували за ВОЛЯ и обясни защо партията не е успяла да излъчи евродепутат. \"Благодаря на всички които ни подкрепиха. Въпреки манипулациите, ние постигнахме като резултатите от парламентарните избори. Даваха ни 1,2%, а видяхте до къде стигнахме. От една страна имаше фалшификации, от друга заплашваха нашите кандидати за членове на комисии.\" Марешки отговори и на въпрос дали е опозиция на управляващата коалиция. \"Ние сме си опозиция и ще продължаваме да бъдем докато не постигнем публично споразумение с някой. Ако влезем в управлението, бъдете сигурни, че всеки българин ще го усети по джоба\", заяви той.", "date": "2019.05.29", "title": "Марешки: Оставаме опозиция, докато не постигнем публично споразумение с някой"}
{"url": "https://www.faktor.bg/bg/articles/ankara-ne-se-otkazva-ot-s-400-dostavyat-ruskite-raketi-v-srok", "text": "Сроковете за доставката на зенитно-ракетни комплекси С-400 на Турция не са променяни. Това се посочва в публикувано днес съобщение на пресслужбата на руската държавна компания \"Рособоронекспорт\", предаде ТАСС и БТА. \"Няма никакви промени за доставката на руски зенитно-ракетни комплекси С-400 на Турция, проектът се осъществява в съгласуваните от страните срокове\", посочиха от компанията. По-рано днес говорителят на Кремъл Дмитрий Песков съобщи, че няма пречки за доставката на С-400 на Турция и отбеляза, че системите може да бъдат доставени дори по-рано от планираното. Турският министър на отбраната Хулуси Акар заяви днес, че руски технически персонал ще пристигне в Турция за работа по разполагането на зенитно-ракетните системи С-400. Засягайки въпроса за сроковете за доставката на руските системи в Турция, Акар каза, че те може и да не бъдат доставени през юни, но ще бъдат доставени в следващите месеци. Както е известно, САЩ са твърдо против сделката и заплашват, че ако тя се финализира, може Турция да не получи заявените самолети Ф-35.", "date": "2019.05.29", "title": "Анкара не се отказва от С-400, доставят руските ракети в срок"}
{"url": "https://www.faktor.bg/bg/articles/amerikanskoto-razuznavane-rusiya-provezhda-yadreni-opiti", "text": "Русия вероятно провежда тайни изпитания на ядрени оръжия с малка мощност, за да модернизира ядрения си арсенал, като по този начин нарушава Договора за пълна забрана на ядрените опити, пише американското издание \"Уолстрийт джърнъл\", цитирайки източници от спецслужбите на САЩ. Според източниците, изпитанията имат за цел да подобрят ядрените способности на Русия. Това е първият път, когато Вашингтон твърди, че Русия не се придържа към договора, оспорвайки твърденията на Москва, че спазва договора. Това става, след като рамката за контрол на въоръжаването, ограничаваща военната конкуренция между САЩ и Русия, започна да се пропуква и двете страни преследват амбициозни програми за създаване на нови ядрени оръжия. Става дума за дейности в архипелага Нова Земя в Северния ледовит океан, където Русия провежда ядрени опити. Там вероятно Русия е провела тестове с ядрени оръжия с много малка мощност като част от стремежа си да разработи нови ядрени оръжия, твърдят анализатори от американските спецслужби. През 2017 г. САЩ обвиниха Русия в нарушаване на Договора за ликвидиране на ракетите със среден и малък обсег. Договорът за пълна забрана на ядрените опити беше приет от Общото събрание на ООН през 1996 г. и беше подписан както от Русия, така и от САЩ. Договорът е подписан и ратифициран от Русия, но никога не е ратифициран от САЩ. Данни от 2019 г. показват, че Русия разполага с 26 910 активни ядрени бойни глави, докато САЩ разполагат с 27 410 броя. Руският външен министър Сергей Лавров заяви по-рано този месец, че страната му е готова да разгледа ново ядрено споразумение със САЩ след провала на Договора за ликвидирането на ракетите със среден и малък обсег, който беше подписан между САЩ и СССР през 1987 г. от тогавашните държавни глави Роналд Рейгън и Михаил Горбачов.", "date": "2019.05.29", "title": "Русия провежда тайни изпитания на ядрени оръжия с малка мощност"}
{"url": "https://www.faktor.bg/bg/articles/mistichniyat-peevski-ne-iskal-v-bryuksel-ostaval-v-balgariya", "text": "Делян Пеевски се появи неочаквано на работа в парламента, където обяви решението си да се откаже от евродепутатското място. „Аз съм избран за народен представител, тук съм”, каза той. И добави: „Ходя си в районите и работя за хората”. След като и лидерът на ДПС Мустафа Карадайъ отказа да отиде в Брюксел, евродепутати от ДПС ще бъдат Илхан Кючюк, Искра Михайлова и Атидже Алиева-Вели. Делян Пеевски не е стъпвал в българския парламент от април 2017. „Не съм имал честта да работя с г-н Пеевски и не съм го виждал да работи”, посочи не без ирония Радан Кънев, водачът на евролистата на „Демократична България\" (ДБ). Отсъствията на г-н Пеевски от парламента са свързани и с въпроса къде живее той. Темата отдавна е обект на предположения, догадки и хипотези - около медийния магнат витае мистика, във връзка с което от сдружение „Боец” попитаха ЦИК къде живее г-н Пеевски и изразиха съмнение, че той не отговаря на изискването за уседналост, на което трябва да отговарят кандидатите за евродепутати. Отговорът на ЦИК, който за мнозина остана неудовлетворителен, бе, че Пеевски не е нарушил въпросното изискване. С оглед на публично известния факт, че магнатът прекарва малко време в България (сайтът „Биволъ” публикува полетна информация и други данни, които показват, че Пеевски е летял десетки пъти до Дубай, а от 2018 не се е връщал в България), „Боец”, а и не само те, интерпретираха отговора на ЦИК като опит за „извинителна бележка”, която да оправдае отсъствията на депутата. През май „бойците” дори попитаха Светия Синод, Главното мюфтийството и министър-председателя Бойко Борисов дали Пеевски е жив… Това е втората му поява в парламента за последните две години: тази сутрин Делян Пеевски обяви, че се отказва от евродепутатското си място. \"Надделя колективното решение, че съм по-нужен в България\", заяви Пеевски.  Но да оставим мрачните шеги настрана: преди дни всички видяха, че г-н Пеевски е в добра форма. След като бяха разпространени негови „актуални снимки”, съществуването му бе документирано и от журналистически камери в деня на изборите, когато той отиде да гласува, придружен от охрана. Известно е, че в абсурдистката пиеса на Бекет знаменитият Годо така и не пристига, но появата на Пеевски на сцената не прави българския политически театър по-малко абсурден. През 2014 година Пеевски също се отказа от мандата си в ЕП. Тогава се твърдеше, че това е станало под натиск от страна на АЛДЕ. Либералите не искали върху репутацията на партийната фамилия, в която ДПС членува, да лепне тежко петно. Днес, пет години по-късно, първоначалните индикации бяха, че Пеевски е изявил желание да замине като евродепутат за Брюксел. Много е възможно обаче от АЛДЕ отново да са наложили „вето” върху включването му в техните редици. Вето, с което ръководството на ДПС е трябвало да се съобрази. Самият Пеевски, съвсем очаквано, отхвърли тезата за пречки, поставени пред него от АЛДЕ. „Тези обструкции са само в главата на олигарха Иво Прокопиев и на неговите служители Христо Иванов и Радан Кънев - лични негови слуги”, заяви депутатът от ДПС. Накратко: Пеевски се намери. И няма да става евродепутат. Но редица други въпроси остават без отговор. Например: каква точно е ролята на г-н Пеевски в ДПС? Страхува ли се лидерът Карадайъ от него? И още: ако приемем, че първият човек в партията е почетният председател Ахмед Доган, Пеевски ли е „вторият човек”? И ако г-н Карадайъ е пълновластен лидер, чиято дума се чува в Движението, защо г-н Пеевски, за когото има съмнения, че е нежелан в АЛДЕ, отново бе в евролистата на ДПС? И още въпроси: от какво се страхува самият Пеевски? Защо се движи с все по-голяма охрана? Защо от Движението нападнаха именно ДБ в навечерието на изборите, след като „патриотичните” формации определят ДПС като свой основен „враг”? С какво ДБ „притеснява\" ДПС повече от „Патриотите”? И защо персонално бе атакуван Иван Костов? Избирателите на ДПС се отличават със своята изключителна дисциплинираност. Но резултатът на ДПС на тези евроизбори е по-нисък, отколкото през 2014. На евровота преди пет години ДПС получи 4 мандата и малко над 17% от гласовете (близо 387 хиляди гласа). А на изборите тази година, по данни на ЦИК към този момент, Движението получава три мандата и 16,3% подкрепа (около 304 хиляди гласа). Къде се загубиха тези 83 хиляди гласа? Проектът ДОСТ, основният „конкурент” на ДПС, катастрофира. Какво тогава? По-слабият резултат на ДПС се дължи вероятно до голяма степен на промените в Изборния кодекс, които въведоха изискване за уседналост за европейските и местните избори. Прозрачната цел на измененията бе да бъдат „ударени” гласуващите за ДПС в Турция. Да, партията ДПС, която явно функционира на пирамидален, непрозрачен принцип, може да бъде критикувана. Но българската държава не бива да се отнася дискриминативно към български граждани - където и да живеят те, какъвто и да е етносът им. Друга причина за неубедителния резултат е може би скъсването на връзките с избиратели на партията в страната и в Западна Европа, за което, според журналиста Илхан Андай, са виновни функционери на ДПС. Много е възможно г-н Доган да потърси сметка на онези, които са „хакнали портала за информация вътре в ДПС” (по думите на Андай) и мислят повече за личното си благо, отколкото за общия успех. Какво наложи Карадайъ и Пеевски да бъдат на челни места в евролистата на ДПС? Тезата, че Движението разчита на тяхната харизма, за да привлече повече избиратели, трудно издържа на елементарната логика. Карадайъ определи листата като „най-младата, добра и печеливша”. Според мен обаче присъствието на Пеевски в нея отблъсна избиратели. Възможно е г-н Пеевски сега да започне да ходи редовно на работа - с пиар цел, естествено. Но дали примерното поведение на „лошото момче” ще накара избирателите да повярват, че той и партията му са преживели катарзис? Съмнявам се. В ДПС е необходима дълбока промяна. Което обаче е трудна мисия. Може би дори невъзможна.", "date": "2019.05.29", "title": "Мистичният Пеевски - не иска в Брюксел, остава в България..."}
{"url": "https://www.faktor.bg/bg/articles/malar-s-publichno-izyavlenie-otkazva-da-mu-zadavat-vaprosi", "text": "Специалният прокурор Робърт Мълър, който водеше разследването за руска намеса в изборите в САЩ през 2016 г., ще направи първото си публично изявление днес, предаде Асошиейтед прес, като цитира министерството на правосъдието на САЩ. Той ще направи изявление в министерството на правосъдието в 15 ч. по Гринуич и няма да отговаря на въпроси. Не е ясно какво ще съобщи Мълър, но ще направи изявлението на фона на отправените призиви да свидетелства пред Конгреса за достигнатите заключения и за обтягането на отношенията му с министъра на правосъдието Уилям Бар, предава БТА. Докладът на Мълър за намесата на Русия в президентските избори в САЩ през 2016 г. не доказа, че предизборният екип на президента Доналд Тръмп е бил в сговор с Москва, за да повлияе на изборите, според резюмето, което бе представено от Бар. В доклада не се стига и до категорично заключение дали държавният глава е възпрепятствал правосъдието, припомня АП.", "date": "2019.05.29", "title": "Мълър готви публично изявление, отказва да отговаря на въпроси"}
{"url": "https://www.faktor.bg/bg/articles/mvf-bnb-da-sledi-kreditniya-risk-i-loshite-praktiki", "text": "Международният валутен фонд публикува доклада на мисията си, извършила преглед на дейността на българския банков надзор по прилагането на капиталовите изисквания по така наречения Стълб 2. Както пише в доклада, процесът по надзорна преглед и оценка (SREP) на спазването на правилата по Стълб 2 се основава на общи за Европейския съюз процедури, процеси и методологии, а проектът на Ръководство за SREP включва наскоро предложени промени в насоките, издадени от Европейския банков орган (ЕБО). \"Ето защо настоящият доклад се фокусира върху действителното прилагане изискванията по Стълб 2 в подходящи и пропорционални надзорни оценки и в насочени действия и планиране. По време на процеса на SREP през 2016 г. и 2017 г. БНБ не е установила необходимостта от налагане на допълнителни капиталови изисквания съгласно Стълб 2. Тази оценка е съобщена във всички колегиуми на ЕС, но не е обобщена за всички банки в стандартизирана рамка SREP. Значителното присъствие на българския пазар на банкови групи под пряк надзор от Единния надзорен механизъм (SSM) води до това, че процесите на SSM за SREP имат преобладаващо място в дейността на банковия надзор. Перспективата за режим на \"тясно сътрудничество с Европейската централна банка (ЕЦБ) по надзора на банките\" ще доведе до въвеждането на хармонизирани процедури и методологии, разработени в SSM за повечето надзорни процеси, включително SREP за всички банки, и прилагането на общ процес на вземане на решения за повечето административни актове\", се казва в доклада на МВФ. Експертите на международната финансова институция изрично подчертават, че лошите банкови практики или регулаторните нарушения не могат да бъдат компенсирани от допълнителни капиталови разходи. Провизии за загуби по кредити и капиталови разходи за заеми, създадени в резултат на такива практики, не могат да бъдат създавани и преценявани въз основа на общите стандарти. \"Тези заеми следва да бъдат изолирани в процеса на SREP и дори когато те извършват или не рискуват да създадат нарушения на правилата за концентрация на риска, е необходимо за тях да има допълнително капиталово изискване за оперативен (репутационен) риск и кредитен риск, като временна мярка\", пише в доклада. Всъщност какво представлява този Стълб 2 за капиталовите изисквания и защо той е толкова важен. Според Стълб 2 банките трябва да поддържат адекватни модели и системи за оценка на рисковете и да спазват съответни добри практики за превенция и покритие на тези рискове. Това е сложна система от вътрешнобанкови административни звена и правила и поцедури по които те работят. Такива например са правилата и процедурите за вътрешна оценка на капиталовата адекватност (ICAAP), на ликвидността ( ILAAP) и на ключови рискови индикатори. Банковия надзор на БНБ е разработил методология за оценка на всички тези елементи от прилагането на Стълб 2 на базата на която дава оценка за всяка банка, която варира от най-високата - 1 до най-ниската - 4. Всяка оценка носи изискване към съответната банка за допълнително капиталово покритие, което може да варира от 0 до 3.75% от рисковопретеглените активи. Това, което препоръчва МВФ, е в тази оценка да не се включват проблемните вземания, възникнали вследствие на лоши практики - например подценяване на обезпечения или на платежоспособност на клиента или на неправилна оценка на преструктуриран заем и т.н. Тези вземания според МВФ трябва да подлежат на отделни капиталови мерки. С други думи дори една банка да получи оценка 1 по Стълб 2, тя може да бъде натоварена от Надзора с препоръки по заделянето на допълнителен капитал по отделни свои вземания. \"Досегашните проверки на място и друга надзорна работа все още не са довели до премахване на несъответствията и недостатъците в процеса на вътрешна оценка на адекватността на капитала (ICAAP), разработен от повечето банки\", констатират експертите на МВФ. Това означава, че банковият надзор у нас е изправен пред сериозното предизвикателство да накара банките у нас да се придържат стриктно към правилата и процедурите за оценка на рисковете и на тяхното капиталово покритие, като решително пресича всякакви опити за хитруване на банките с изкуствено подобряване на финансовите им показатели или облагодетелстването на определени техни длъжници.", "date": "2019.05.29", "title": "Доклад на МВФ за България: Решително да се пресекат опити на банките за хитруване"}
{"url": "https://www.faktor.bg/bg/articles/izbori-2019/ochakva-se-vseki-moment-tsik-da-obyavi-shte-ima-li-prenarezhdane-v-listite", "text": "Тази вечер се очаква Централната избирателна комисия да обяви окончателно разпределението на 17-те мандата от България за новия Европейски парламент. Изчислението на мандатите се прави на базата на сложна математическа формула, при която дори остатъците имат значение. Затова въпреки че заседанието започна в 18 ч., се наложи да бъде прекъснато, за да могат от ЦИК да изчакат окончателните резултати от \"Информационно обслужване\". Много важен е и въпросът ще има ли пренареждане в листите, след като над 30% от избирателите са гласували с преференции.  Според информация, излъчена от  Би Ти Ви, ГЕРБ ще имат 6-ма евродепутати, БСП – 5-има, ДПС – 3-ма. ВМРО ще изпрати в Брюксел двама, а „Демократична България” - един свой представител. Имената на избраните български евродепутати ще станат окончателно ясни до петък, 31 май, когато ще бъдат съобщени данните от преференциите.", "date": "2019.05.29", "title": "Очаква се всеки момент ЦИК да обяви окончателното разпределение на 17-те мандата"}
{"url": "https://www.faktor.bg/bg/articles/slabakov-horata-koito-smyatat-che-shte-izlagam-balgariya-ne-sa-izlizali-izvan-dragoman", "text": "След като преференциите разместиха листата на ВМРО, Андрей Слабаков обяви, че е готов за Европейския парламент. Той коментира, че ще работи за създаване на българското лоби. \"Хората, които смятат, че ще излагам България, значи не са излизали извън Драгоман. Аз съм живял дълго време в Западна Европа. Когато хората ходят на работа се обличат нормално, те не отиват на парад. Аз си нося дънки\", коментира той пред БТВ. Слабаков увери, че не знае каква заплата получава един евродепутат. \"Чух някакви цифри за 20 000 евро, което е абсурдно. Вероятно заплатата е по-голяма, защото живееш в Брюксел, а там цените са високи\", коментира бъдещият евродепутат. На хората, които го критикуват, че не знае езици, Слабаков отговори така: \"Аз говоря добре италиански. Не говоря английски, но българският е официален език, така че ще говоря български\". А цигарите щял да пали само на определените за това места.", "date": "2019.05.29", "title": "Слабаков: Хората, които смятат, че ще излагам България, не са излизали извън Драгоман"}
{"url": "https://www.faktor.bg/bg/articles/tramp-i-erdogan", "text": "Президентите на Турция и САЩ Реджеп Тайип Ердоган и Доналд Тръмп са разговаряли днес по телефона, предаде Анадолската агенция, като цитира съобщение в Туитър на ръководителя на Дирекцията по комуникации в турското президентство Фахреттин Алтун. По време на разговора са били обсъдени двустранни и регионални въпроси, отбеляза Алтун. Той посочи, че Ердоган отново е предложил на Тръмп създаване на съвместна работна група по въпроса за руските отбранителни системи С-400, които е планирано да бъдат доставени на Анкара от Русия, предава БТА. В разговора е било споделено задоволство от отмяната на увеличените мита за вноса на турска стомана, като е било подчертано, че това решение ще съдейства за постигане на целта за двустранен стокообмен в размер на 75 милиарда долара. Двамата лидери са се договорили да проведат среща в рамките на форума на Г-20 в Япония през юни.", "date": "2019.05.29", "title": "Ердоган изглажда в телефонен разговор с Тръмп проблема с руските С-400"}
{"url": "https://www.faktor.bg/bg/articles/politika/na-vseki-kilometar/razkasani-mezhdu-balkana-i-hrama", "text": "Преди 143 години Христо Ботев завършва обръщението си към капитана на парахода „Радецки” Дагоберт Енглендер с думите: „Да живее християнска Европа!” Завършва го така, защото желае да види България като част от християнска Европа. И защото не може да гледа „турчин как бесней над бащино ми огнище“. А и защото, година по-рано, във вестник „Знаме”, се е произнесъл и срещу имперска Русия осъждайки недвусмислено политиката ѝ на репресии срещу бесарабските българи: „Няма да повярвате, ако ви кажа, че в едно село казаците извързаха сичките старци, мъже и ергене и не оставиха ни една жена необезчестена, ни една мома неразвалена и ни едно дете неизнасиловано. Тие испокрадоха имането и покъщнината на селяните, испоклаха им птиците и добитакът и сичкото това премина ненаказано… На мяста даже и кръв са пролея! Секи човек и секи народ тегли от умът си. Кой ни е крив, когато ние със своето воловско търпение в сяко едно отношение са стараем   „Трай душо, черней кожо!“ е девизата на нашият живот.” Българската философийка „трай душо” осъжда след Освобождението и модерният български поет Пенчо Славейков:„освободените имат много повече нужда от свобода, отколкото робът.” На 29 май Христо Ботев и неговите другари стъпват на Козлодуйския бряг. И поемат към своята Голгота – към Веслец, Милин камък, към безсмъртието. Тази история е известна. Но малцина знаят, че след боя на Милин камък, когато четниците търсят глътка водица и вечерна прохлада, още една „чета“, от близо 200 души, избира не пътя към Балкана, а пътя към Храма. Във Враца, в черквата „Вознесение“, се събират врачанските комити и там остават цяла нощ отправяйки молитви за спасение, а може би и в очакване на Спасителя. А той ги е очаквал на…Балкана! Страшна е тази картина. Защото и днес, ние българите, сме   В трагичния и последен за Войводата ден, Храмът на българската свобода е във величието на жертвения подвиг „там на Балкана“, а потърсилите утеха в Божия храм, ни показват и другото лице на нашата народопсихология. Цялата ни история е белязана от раздвоеност и нерешителност. Белязана е от трагично сплитане на величието и срама. Затова и за голяма част от народа ни подвигът на Ботев и неговите другари изглежда като чудачество, като падане, както пише Захарий Стоянов „в такава една страна, гдето хората му не разбират от езика и той от техния, гдето слънцето се считало за зараза“. Минавала ли му е на Христо Ботев мисълта, че до свободата може да се стигне и с „мирен преход”, с „нежна революция“? Не може да не му е минавала. Защото е имало и такива идея по онова време в Българския централен революционен комитет. А и Любен Каравелов след като е написал, че „свободата не ще екзарх, иска Караджата“ изведнъж отправя друго послание: “четете, учете се, мили птички”. С други думи – първо знанието, ученето, а сетне борбата. Може би е съзнавал, че само, ако е просветен народът ни може истински да постигне свободата си. Но младите – Ботев и Стамболов, са гневни, чувстват се предадени от тази „философия“. Стамболов дори ще избухне в гневно подигравателна тирада: „И аз, честит, ща си купа файтон с два бели хата, ще разхождам по Букурещ с него мойта Ната!\" Сръбкинята Наталия (Ната) е съпругата на Каравелов. Медиите от онази епоха са съхранили разправиите между нашите борци за свобода. Има остри нападки, обвинения, подигравки, сатира– мила и позната родна картинка. Но в последна сметка всеки сам избира своя път. В спомените си един от Ботевите четници разказва за оттласкването на парахода „Радецки“ от румънския бряг. Последни прегръдки, целувки, сълзи и “Бог да ви е на помощ”! Между изпращачите с насълзени очи е и Любен Каравелов. Само след два дни Христо Ботев вече е  Каравелов го последва след осем месеца. Но той още през месец юли 1873 г. във в.”Независимост” е казал това, което е искал да каже: \"... българинът са бори за своето съществование, за своята свобода, за своето име и за своята народност; а неговите русски братия му казват, че български народ не съществува и че думата България е само географическо понятие! Разбира са, че „ако славянофилите да не би биле така чудни, то тие биле твърде смешни.“ Днес аз бих добавил...смешни и жалки. Като тия наши псевдопатриоти, които за България говорят, а за Русия работят. Но явно такива сме си ние...!", "date": "2019.05.29", "title": "Разкъсани между Балкана и храма"}
{"url": "https://www.faktor.bg/bg/articles/kmetat-na-obshtina-bozhurishte-izteglil-kredit-ot-1-mln-lv-pri-godishna-zaplata-ot-25-hil-lv", "text": "\"Кметът на Община Божурище Георги Димов е изтеглил кредит от 1 млн. лв. при годишна заплата 25 хил. лв.\", заяви на брифинг говорителят на Специализираната прокуратура Сийка Милева. Тя посочи, че в рамките на един ден са били сключени договорите за четирите земи, обявени на таен търг от Община Божурище. При елементарна аритметика, дори и Димов да дава цялата си кметска заплата, ще са му нужни 40 години да върне парите на банката.  „Новите собственици са три юридически лица и едно физическо. Установено е, че пълномощник на едното лица е бащата на кмета“, обясни Милева. Тя подчерта, че имотите са купени на цена от 2,16 лв./кв. м. По думите ѝ кметът на общината е изтеглил кредит в размер на 1 млн. лв., а годишната му заплата е 25 хил. лв., освен това има сключен договор за автомобил на лизинг. „Към момента установяване проверка кога е изтеглил кредита“, каза още Милева. Тя обясни, че предстои установяване и на имущественото състояние на тримата обвиняеми по случая – кмета, зам.-кмета и началника на отдел „Общински имоти“ в Община Божурище. Милева уточни, че по отношение на кмета предстои да бъде поискана мярка задържане под стража за 72 часа, след което ще бъдат повдигнати и обвинения. На кмета ще бъдат повдигнати обвинения за длъжностно престъпление, а на другите двама обвиняеми – за документи с невярно съдържание. От своя страна, наблюдаващият прокурор Генка Брезашка обясни, че може да има и други длъжностни лица, които да бъдат привлечени като обвиняеми.", "date": "2019.05.29", "title": "Скандалният кмет на Божурище теглил 1 млн. лв. кредит с месечна заплата от 2 бона"}
{"url": "https://www.faktor.bg/bg/articles/ungariya-iska-da-se-prisaedini-kam-turski-potok-prez-esenta", "text": "Унгария планира да започне процедура за присъединяване към газопровода \"Турски поток\" в началото на есента на текущата година. Това заяви днес пред ТАСС унгарският министър на външните работи Петер Сиярто, предава БНР.  Той припомни, че при неотдавнашната му среща с ръководителя на Газпром Алексей Милер бе постигната договореност за присъединяване на тръбопровод от Унгария към \"Турски поток\".  \"Доколкото разбираме, Русия има споразумение с България и Сърбия. Готови сме да проведем процедура за съединяване на тръбопроводите на Сърбия и Унгария в началото на есента\", каза министърът.  Унгария и Русия могат да сключат договор за допълнителни газови доставки на Петербургския международен икономически форум идната седмица, допълни Сиярто.", "date": "2019.05.29", "title": "Унгария присъединява тръбопровод към \"Турски поток\""}
{"url": "https://www.faktor.bg/bg/articles/kultura/art-faktor/avtoritetno-art-spisanie-v-ispanie-izleze-sas-superlativi-za-vezhdi-rashidov", "text": "Авторитетното испанско арт списание CERCLE, излизащо в Барселона на три езика, посвети шест страници от майския си брой на творчеството на Вежди Рашидов. 3аглавието на статията е„Съвременник. Вежди Летиф Рашидов. Управление на емоциите\". Тя е илюстрирана със снимки и творби на Вежди Рашидов. Публикацията започва с едно откровение на Рашидов, което гласи следното: „Често се питам: Кой материал е най-подходящ? Всеки материал е деликатен като човешката мисъл. Ако материалът и мисълта могат да съвпаднат, се получава истинско произведение на изкуството.  Списанието оценява като фантастична изложбата в залите на Двореца Пинятели в Барселона, в която бяха представени скулптури на Вежди Рашидов и живописни платна на Николай Янакиев.  Цитирани са високи международни оценки за творчеството на Рашидов. Ето част от тях: Тимъти Уарингтън: Вежди Рашидов е изключително талантлив творец. Произведенията му са много силни, те са уникални и предават неговата индивидуална художествена визия\". Анри Лоарет: „Неговите скулптури носят вътрешната същност на твореца, щедра, отворена, далеч от общата концепция. Неговият стил е уникален и се забелязва сред хиляди други. Карън Лапон: „Вежди Рашидов е скулптор-експресионист и комуникатор на емоции. Той има вроден талант да извлича идеи от подсъзнанието си и да създаде наистина дълбоки произведения на изкуството\" В същия брой на CERCLE има публикации за творчеството на Пикасо, за Монсерат Кабайе и за актуални арт прояви в Испания и в Европа.", "date": "2019.05.29", "title": "Авторитетно арт списание в Испание излезе със суперлативи за Вежди Рашидов"}
{"url": "https://www.faktor.bg/bg/articles/balgarka-stana-snaha-na-maykal-dzhordan", "text": "Джефри Джордан - синът на Майкъл Джордан, и българката Радина Анева вече са съпруг и съпруга. Това става ясно от профила на нашенката, която не пропусна да се похвали, че вече официално е госпожа Джордан. Оттам стана ясно, че сватбата им се е състояла на 25 май. Джефри Джордан, който е бивш баскетболист, и Радина Анева се сгодиха още през 2017 година. Тогава тя дори беше довела сина на Джордан в България. Очакваше се сватбата да бъде през миналата есен, когато българката сподели снимка от плановете за церемонията.", "date": "2019.05.29", "title": "Българка стана снаха на Майкъл Джордан"}
{"url": "https://www.faktor.bg/bg/articles/uefa-poshtadi-levski-ostavya-sinite-v-evroturnirite", "text": "Окончателно отпадна опасността Левски да бъде изваден от европейските клубни турнири. Това обяви УЕФА на своя официален сайт. Както е известно, в края на миналата година европейската футболна централа обяви, че ще извади \"сините\" от своите надпревари заради просрочени задължения към 30 септември 2018 г.  От УЕФА дадоха срок на Левски да плати около 2 млн. лева до 28 февруари, което бе сторено. \"Левски показа доказателства пред Контролния орган за финансите на клубовете, които удовлетвориха членовете на Съдебната камара и показаха, че дълговете са изплатени, а сроковете са спазени. Точно затова наказанието за изваждане от Европа се отменя и няма да влезе в сила изобщо\", написаха от УЕФА на сайта си.", "date": "2019.05.29", "title": "УЕФА пощади \"Левски\", оставя \"сините\" в евротурнирите"}
{"url": "https://www.faktor.bg/bg/articles/tomislav-donchev-poema-kormiloto-v-globalnata-initsiativa-partnyorstvo-za-otkrito-upravlenie", "text": "Заместник министър-председателят Томислав Дончев ще отговаря за координацията и участието на Република България в Глобалната инициатива „Партньорство за открито управление” това реши Министерски съвет, съобщиха от правителствената информационна служба. Към момента тази длъжност бе изпълнявана от началника на кабинета на министър-председателя Румяна Бъчварова. „Партньорство за открито управление“ е многостранна инициатива, която има за цел осигуряване на конкретни ангажименти от страна на правителствата за насърчаване на прозрачността, овластяване на гражданите, борба с корупцията и да бъдат използвани новите технологии за укрепване на управлението. Република България се присъединява към инициативата през април 2012 г. и до момента е разработила и изпълнила три национални плана за действие. Документите, свързани с ангажиментите по инициативата, се публикуват на Портала за обществени консултации www.strategy.bg.", "date": "2019.05.29", "title": "Томислав Дончев ще координира участието на България в \"Партньорство за открито управление\""}
{"url": "https://www.faktor.bg/bg/articles/kabinetat-gotov-sas-strategiya-za-upravlenie-na-evrofondovete", "text": "Павителството прие Постановление за разработване на стратегическите и програмните документи на Република България за управление на средствата от фондовете на Европейския съюз за програмния период 2021 - 2027 г. Постановлението предвижда създаване на работни групи, които да бъдат отговорни за разработването на Споразумението за партньорство и програмните документи в областта на Кохезионната политика, Общата селскостопанска политика и Общата политика по рибарство. В работните групи ще вземат участие представители на централната администрация, на регионалните и местни власти, социални партньори, структури на гражданското общество, академичната общност и др. За осигуряване на максимална публичност и прозрачност на процеса и за гарантиране на възможност за участие в него на всички заинтересовани страни, се предвиждат обществени обсъждания на всеки от стратегическите и програмните документи на територията на страната.", "date": "2019.05.29", "title": "Кабинетът ще готви стратегия за управление на еврофондовете"}
{"url": "https://www.faktor.bg/bg/articles/zelenski-izpalnil-edno-ot-predizbornite-si-obshtaniya", "text": "Украинският президент Володимир Зеленски спази едно от предизборните си обещания, предаде киевското издание 112. Днес постоянният представител на държавния глава на източноевропейската страна във Върховната рада (парламента) Руслан Стефанчук е заявил, че в деловодството на органа на законодателствата власт е бил внесен законопроект.   \"Предложението е депутатите на нашата страна да изработят и приемат закон, който да предвижда специална процедура за отстраняването на президент от власт (импийчмънт)\", е посочил Стефанчук.", "date": "2019.05.29", "title": "Зеленски изпълнил едно от предизборните си обещания"}
{"url": "https://www.faktor.bg/bg/articles/bkp-i-ds-izselili-stotitsi-semeystva-na-izbyagali-ot-komunizma", "text": "БКП и репресивният ѝ апарат Държавна сигурност са изселили само през 1953 г. 815 семейства с общо 3184 членове единствено заради това, че са свързани с хора, които са успели да избягат от комунистическия режим. Това разкрива документ от архивите на ДС, който   публикува. Той представлява строго поверителен доклад относно: Изследването на близки на изменници на Родината от София, Пловдив, Сталин (Варна, б.а.) и граничната зона по западната, южната и източна граница. Докладът е от юли 1953 г. и е адресиран до членовете на комисия в МВР, която се занимава с проблема по изселванията.  От него се разбира, че изселванията са извършени по решение на Политбюро на ЦК на БКП. Най-много семейства са изселени от София – 339, следвани от Хасковски окръг – 114 семейства и Благоевградски окръг – 98 семейства. Изселени са дори деца под 7 години – 257, става ясно още от документа. Най-много са изселени от средно селски семейства – 1252 души, но има изселени дори от работнически семейства – 122 души. Най-многобройни са безпартийните, засегнати от изселването – 2005 души, а сред потърпевшите има и членове на БКП – 125 души. Представена е и информация за три околии от тогавашния Русенски окръг, предложени за места за изселвани: Дуловска, Исперихска и Силистренска околии. Изчислено е дори с какви обори и плевни разполагат, очевидно като места за настаняване на изселени. Документът е включен в  сборника „Държавна сигурност – административни, принудителни и наказателни мерки”, издание на Комисията по досиетата, 2014 г.", "date": "2019.05.29", "title": "БКП и ДС изселили стотици семейства на избягали от комунизма"}
{"url": "https://www.faktor.bg/bg/articles/svilenski-maya-manolova-nyama-kak-da-se-kandidatira-za-lider-na-bsp", "text": "До момента единственият човек, който е обявил, че ще се кандидатира за председател на БСП, е г-жа Нинова, съобщи в предаването \"Плюс-минус\" по Нова телевизия депутатът от БСП Георги Свиленски, който подаде оставка като председател на предизборния щаб на Столетницата.. Запитан дали омбудсманът Мая Манолова би могла да претендира за този пост, Свиленски обясни, че Манолова е напуснала БСП, когато е била избрана за обществен защитник. \"Досега не се е случвало деполитизиран човек да се е кандидатирал за каквото и да е\", добави Свиленски. Според него, ако възникне такъв казус, по него ще трябва да се произнесе Общопартийната контролна комисия. Според Свиленски не е било грешка напускането на парламента. \"През тези три месеца българският парламент показа, че е несъстоятелен. \"Проверете колко време е работил парламентът\", посъветва той водещите на предаването. \"Мисията на БСП е да свали ГЕРБ от управлението, няма друга партия, която да се справи с това, опита се да ги убеди той. По думите му БСП е провела добра кампания. „БСП проведе над 700 срещи с хората. БСП имаше ясна визия за Европа  и България  и това, че не е говорила по европейски теми, не можем да го примемем, тъй като всички проблеми, които имат хората в България няма как да ги отделим от Европа”, каза още Свиленски.", "date": "2019.05.29", "title": "Свиленски: Мая Манолова няма как да се кандидатира за лидер на БСП"}
{"url": "https://www.faktor.bg/bg/articles/konfliktat-v-ukrayna-spava-chlenstvoto-y-v-nato", "text": "Украйна едва ли ще се присъедини към НАТО, докато продължава конфликтът на нейна територия. Това стана ясно от думите на посланик Кърт Волкър - представител на САЩ в преговорите за бившата съветска република. Той участва в конферентен телефонен разговор с журналисти в Брюксел. „Фактът, че Русия окупира част от Украйна и че в Украйна има сражения, е обезпокоителен. И страните членки на НАТО няма да искат да поемат конфликт“, каза дипломатът. Но веднага след това добави: „Същевременно смятам, че това изпраща погрешно послание до Русия, че стига само тя да нападне една страна, и членството на тази страна в НАТО вече няма да бъде обсъждано. Искаме да дадем ясно да се разбере, че продължаваме да подкрепяме ангажимента, поет през 2008 г. в Букурещ, че Украйна един ден ще стане членка на НАТО.“ Но и властите в Киев имат да свършат много работа в различни сфери - засилването на демократичните институции, борбата с корупцията, стабилизирането на икономиката, а също така реформиране на отбранителния сектор и допринасяне за общата сигурност в Европа. Унгария също спира по някакъв начин пътя на Украйна към НАТО и Молкър призна, че засега няма напредък в тази сфера. Заради приетия от Киев закон за езика Будапеща блокира работата на комисията „НАТО - Украйна“. „Трябва да има споразумение между Украйна и Унгария за разрешаването на въпроса за националните малцинства, за правото им да говорят и се обучават на майчиния си език и в същото време да бъде гарантирано, че всички граждани на Украйна ще учат и използват украинския като официален език“, смята Волкър. Мнението му е, че Унгария допуска грешка, като използва НАТО като инструмент за натиск на фона на външните заплахи за Украйна. Те би трябвало да безпокоят Будапеща, както и останалите страни от пакта. САЩ подкрепят усилията на новоизбрания украински президент Владимир Зеленски, който обеща дълбоки реформи, изтъкна Волкър. Според дипломата Вашингтон е готов да продължи контактите си с Москва по въпроса за кризата в Украйна. Главният проблем е продължаването на войната в Донбас. А прилагането на Минските споразумения трябва да бъде цялостно - с прекратяване на огъня, изтегляне на чуждестранните, т.е. руските сили, разоръжаването на незаконните въоръжени групи и създаване на ситуация на сигурност в региона. Само така могат да бъдат предприети допълнителни политически стъпки, които също са част от съглашенията. Сред тях се одобрените вече от Украйна амнистия за хора, извършили престъпления като част от конфликта, и прилагането на специалния статут на Донбас според украинската конституция, провеждането на местни избори там и реинтегрирането на региона. Специален статут обаче не означава автономия, изтъкна американският представител. Пречката за всички тези стъпки е неспазването на поетите ангажименти от страна на Кремъл. САЩ не признават и никога няма да признаят анексията на Крим. Вашингтон води политика на санкции и тя няма да бъде променена. Същевременно разполагането на въоръжение на присъединения със сила полуостров не представлява голяма промяна на руското военно присъствие в Черно море, смята Волкър. Той припомни, че това присъствие и без Крим е силно. Дипломатът не вярва, че украинците от Донбас ще се втурнат да получават руски паспорти, каквито Москва обеща на жителите на региона. Причината според него е, че те доста стараят от руската окупация. Но и САЩ могат да вземат мерки срещу тези действия на Кремъл: „Проучваме дали сме можем да идентифицираме и да не признаваме тези паспорти, както правим в случая с паспортите, които вече се издават в Крим“, каза Волкър. (източник: КлубZ)", "date": "2019.05.29", "title": "Американски дипломат: САЩ не признава и никога няма да признае анексията на Крим"}
{"url": "https://www.faktor.bg/bg/articles/maya-manolova-veche-zapochnah-da-svikvam-da-me-svarzvat-s-vsyaka-ovakantena-dlazhnost", "text": "Започвам да свиквам, че ме свързват с всяка овакантена позиция. Имам си работа. Така омбудсманът Мая Манолова отговори на въпроса смята ли да се кандидатира за кмет на София или отново да се върне в политиката. Наясно съм също, че в политиката се влиза с две цели - или да си погалиш самочувствието, или да работиш за гражданите. Не рейтингът и петте минути слава ме блазнят, а истинската грижа за проблемите на хората. За тях работа от сърце и на сто процента, подчерта омбудсманът и добави: На каквато и позиция да съм на първо място ще бъдат правата на гражданите - независимо дали ще се върна в адвокатската си кантора или с друга публична позиция. Ако реша да участвам в състезание ще го обявя публично, но в момента нямам такова решение. И в момента се занимавам с политика, а не с партийна работа. В момента обмислям какви ще са последващите ми стъпки като омбудстман. Ако моята работа е неефективна, тогава ще потърся други инструменти, за да решавам моите каузи, категорична бе Манолова. Тя коментира и резултатите от евроизборите.  Най-важният резултат са процентите на гласували и негласувалите. Нашите 30 и малко процента показват, че има огромна пропаст между гражданите и партиите. Това говори за липса на доверие в държавата, институциите и политическите партии. Това е смазваща разлика, огромна пропаст - 30 към 70, подчерта омбудсманът.  Политиците трябва да са по-почтени и да се занимават с дневния ред на хората, а не със своите си проблеми, убедена е Мая Манолова.", "date": "2019.05.29", "title": "Мая Манолова: Имам си работа, неуместно е да ме свързват с всяка овакантена длъжност"}
{"url": "https://www.faktor.bg/bg/articles/lavrov-pravitelstvoto-na-avstriya-e-zhertva-na-rusofobska-kampaniya", "text": "Правителството на Себастиан Курц в Австрия, което беше отстранено от власт на 27 май, стана жертва на русофобска кампания, заяви министърът на външните работи на Русия Сергей Лавров на пресконференция в Словения, където е на посещение, съобщиха ТАСС и БТА.  \"Става въпрос за говореща руски език босненска студентка. Мисля, че тук всичко е ясно за всички. Русофобията сега е на мода, за нея може да се получат някакви позитивни дивиденти от \"по-големите братя\", може всичко да се приписва на руснаците на принципа highly likely (\"много вероятно\" - англ.), който обяви навремето (британския премиер) Тереза Мей. Това е много модерно\", каза Лавров.  \"Показателно е, че свободните средства за масово осведомяване на Запад, които активно подеха версията за руския произход на тази девойка, по-късно наистина започнаха да говорят за \"рускоговореща\" и редовно напомняха за това. Сега, когато се изясни босненският произход на тази студентка, по някаква причина за това съобщават малко, ако изобщо съобщават\", каза руският външен министър.  Австрийското правителство на Себастиан Курц падна, след като на 17 май германски телевизии разпространиха откъси от видео, направено със скрита камера от вила в Ибиса, в което коалиционният партньор на Курц Ханс-Кристиан Щрахе показва, че е готов да осигури на мнима племенница на руски олигарх важни договори за обществени поръчки в замяна на незаконно финансиране.", "date": "2019.05.29", "title": "Лавров: Правителството на Австрия е жертва на русофобска кампания"}
{"url": "https://www.faktor.bg/bg/articles/talpa-protestirashti-vze-s-shturm-sgradata-na-gradskiya-savet-na-lvov", "text": "Тълпа протестиращи е нахлула в сградата на Лвовския градски съвет, след като е разбила входните врати, това съобщава украинското издание „Апостроф“, като се позовава на информация от Държавната служба на Украйна по извънредните ситуации (ГСЧС), предава ТАСС. Според данните на местните медии, в сградата са нахлули участници в протестна акция, които са установили палатков лагер пред градския съвет с искане за оставка на кмета на града Андрей Садовий. Някои активисти са заели коридорите на кметството и \"контролират работата на длъжностните лица\". ГСЧС е отказала да коментира събитията пред ТАСС. От Лвовския градски съвет заявиха, че по време на нападението са пострадали негови служители. Длъжностни лица се опитаха да успокоят тълпата, но конструктивният диалог не се получи, според Общинския съвет. „За един от колегите дойде бърза помощ. Не знам дали той е хоспитализиран или не, но му бе оказана медицинска помощ“, се казва в съобщението. По думите на директора на един от департаментите на градския съвет Евгений Бойко, целта на нападателите е била да дестабилизират ситуацията в града. Той добави, че нападението не е повлияло на работата на комуналните служби, които продължават да функционират в щатен режим.", "date": "2019.05.29", "title": "Тълпа щурмува градския съвет на Лвов"}
{"url": "https://www.faktor.bg/bg/articles/ekshan-v-nebeto-bodigard-garmi-v-samoleta-na-cheshkiya-prezident", "text": "Бодигард случайно изстреля куршум на борда на самолета на премиера на Чехия Андрей Бабиш, който се връщал от вечерята на лидерите на ЕС в Брюксел. За щастие няма пострадали при инцидента, предаде АФП. „Можем да потвърдим случайния изстрел при проверка на оръжието на борда на правителствения самолет“ късно във вторник, заяви днес говорителката на чешката полиция Ленка Сикорова. Тя допълни, че никой не е бил изложен на опасност. Говорителката на Бабиш Яна Адамцова потвърди за случилото се, но не даде подробности. Чешки медии съобщиха, че бодигардът се опитвал да изпразни оръжието си, малко след като Бабиш се качил на самолета в Брюксел. Куршумът уцелил метална количка.", "date": "2019.05.29", "title": "Екшън в небето: Бодигард гърми в самолета на чешкия президент"}
{"url": "https://www.faktor.bg/bg/articles/layf-stayl/zashto-priyatelite-na-prints-hari-ne-haresvat-megan", "text": "Меган Маркъл успя да промени из основи живота на принц Хари и това не е тайна за никого. Бившата актриса, която сбъдна мечтата на много момичета и стана част от британското кралско семейство, е любимка на мнозина, но се намират и други, на които не им е особено приятна. И в това число влиза голяма част от обкръжението на принц Хари. От документалния филм Meghan and Harry Plus One разбираме, че приятелите на принца недолюбват Меган заради властната й натура и желанието й винаги да контролира ситуацията, както и живота на своя съпруг. След като станаха семейство преди година, Хари и Меган сякаш се отделиха от всички, за да започнат живота си на чисто. И това отделяне е свързано до голяма степен и с промяна на ергенския начин на живот на принца. При Маркъл промяната също е значителна, защото се установи за постоянно във Великобритания, но е безспорно, че нея виждаме много по-често в компанията на приятелки, отколкото Хари и доскорошните му дружки. Освен това, херцогинята на Съсекс има ясно изразени феминистки възгледи, които й пречат да влезе в ролята на подчинена на принц Хари. А това вероятно се смята за нормално от хора, приближени на престолонаследника, пише Daily Mail. А негативното отношение към Меган, което обаче не се изразява и демонстрира гласно, е породено преди всичко от много топлите чувства към принц Хари, когото не е трудно да обожаваш. Но явно не е трудно и да командваш... Според приятелите на Меган обаче, всичко това, което се говори по неин адрес, не кореспондира с истината. Тя е далеч от това поведение на \"властна дива\", а промяната у принц Хари се дължи само и единствено на голямата му любов към Маркъл и желанието му да бъде колкото се може повече време с нея и сина им.", "date": "2019.05.29", "title": "Защо приятелите на принц Хари не харесват Меган"}
{"url": "https://www.faktor.bg/bg/articles/pravitelstvoto-odobri-promeni-v-zakona-za-kulturnoto-nasledstvo", "text": "Поект на Закон за изменение и допълнение на Закона за културното наследство е бил приет от правителството. С предложените промени ще бъдат изпълнени пет мерки от решения на Министерския съвет от края на 2018 г. за опростяване и привеждане на услугите за бизнеса в съответствие със Закона за ограничаване на административното регулиране и административния контрол върху стопанската дейност, съобщиха от пресслужбата на Министерския съвет. С изменението се регламентират документите, които удостоверяват изискванията за извършване на музейна дейност от частни музеи, и се намалява срокът за издаване на разрешението от министъра на културата. Регламентират се още изискванията, при които се извършва съгласуването на планове за опазване и управление, устройствени планове и специфичните правила и нормативи към тях, заданията за тяхното изготвяне, както и на инвестиционни проекти и искания за намеси в защитени територии за опазване на културното наследство. С изменението се създава и законова уредба на изискванията за издаване на разрешения за изработка на копие и реплика на културни ценности със световно и национално значение или национално богатство и за извършване на консервация и реставрация на движими културни ценности, считани за национално богатство, които досега се съдържаха в подзаконови нормативни актове.", "date": "2019.05.29", "title": "Правителството одобри промени в Закона за културното наследство"}
{"url": "https://www.faktor.bg/bg/articles/kevr-tokat-i-parnpoto-poskapvat-po-mezhdunarodni-prichini", "text": "\"Поскъпването на тока, парното и топлата вода от 1 юли е по причини извън България, върху които нито правителството, нито Комисията за енергийно и водно регулиране може да влияе\". Това коментира в парламента председателят на КЕВР Иван Иванов, цитиран от БГНЕС. Едната причина е резкият скок на емисиите въглероден диоксид на световните пазари, които на европейските борси достигнаха 25 евро за тон. Тези емисии се купуват от всички енергийни дружества, обясни Иванов. Втората причина е заради усложнената обстановка в Иран и Венецуела, което предизвиква сътресения на пазара на суров петрол, който участва във формулата за изчисление на цената на природния газ. Предложението за цената на природния газ от 1 юни ще бъде внесено от „Булгаргаз\" на 10 юни. КЕВР предложи цената на тока от 1 юли да бъде увеличена с 3.48%. Това предложение е разгледано на проведено заседание на базата на постъпилите искания на трите електроразпределителни дружества.", "date": "2019.05.29", "title": "КЕВР: Поскъпването на тока, парното и топлата вода е по причини извън България"}
{"url": "https://www.faktor.bg/bg/articles/eksperti-tsenite-na-toka-i-parnoto-shte-prodalzhavat-da-se-povishavat", "text": "Цените на тока, парното и топлата вода ще продължават да се повишават. Такава прогноза направиха енергийният експерт Васко Начев и председателят на Българския енергиен и минен форум Иван Хиновски в ефира на Нова телевизия. „Цената на въглеродните емисии на тон скочи неимоверно високо и това няма как да не рефлектира върху цените. „Зелената” част, която е все по активна, е „гладна” за средства. А те няма откъде дойдат, освен от крайния продукт. Колкото „по-зелено”, толкова по-висока цена”, коментира Начев. „Емисиите са явление, което се прояви в последните години. Преди това фотоволтаичните централи получиха преференциални цени и тогава НЕК направи първата голяма дупка. Този дефицит не само не е преодолян, но и нараства”, заяви от своя страна Хиновски. Според него има голямо „центриране” на вниманието върху цените на парното и тока като мерило за благосъстоянието на българина. „Истината е, че ние плащаме най-ниската цена в цяла Европа”, каза още Хиновски. И допълни: „От регулирания пазар беше изведен ТЕЦ „Марица Изток 2” – най-закъсалата централа. Ефектът ще бъде или излизане на свободен пазар или оставане само на регулиран такъв, т.е. - дефицит на борсата и повишаване на цените, което ще нанесе удар върху индустрията”. Според експерта изходът от тази ситуация е „плавно повишаване на тарифите с паралелно внедряване на механизми за компенсиране на енергийната бедност”. Според Хиновски Българският енергиен холдинг (БЕХ) и Националната електрическа компания (НЕК) трябва да се преструктурират. „БЕХ трябва да направи една търговска компания и да интегрира интересите, за да може всички дружества да бъдат защитени и да имат пазар”, каза още експертът.", "date": "2019.05.29", "title": "Експерти с прогноза: Цените на тока и парното ще продължават да се повишават"}
{"url": "https://www.faktor.bg/bg/articles/kompyutarni-spetsialisti-nyama-opasnost-za-potrebitelite-na-huauey", "text": "Потребителите, които в момента имат смартфони на компанията Хуауей не са застрашени от включването на фирмата в черния списък на САЩ. Това обясни пред ТВ Европа главният редактор на списание Computerworld Владимир Владков. Последствия може да има за очаквания нов модел, който трябваше да бъде представен през есента, както и в бъдеще за достъпа до услуги като електронна поща или сваляне на приложения.    Владимир Владков – главен редактор на Computerworld: „Моделите, включително и P30, който пуснаха наскоро, могат да използват операционната система, включително и подобренията за сигурност. Телефони с по-стара операционна система, може да не могат да я надградят до слеващата версия, но доста телефони и в момента работят и с по-стари операционни системи“.   Една от основните причини за случващото се е развитието на 5G мрежата, която се очаква да повлияе най-сериозно върху индустрията и производството, каза софтуерният специалист Иван Гайдаров. Скоро ключова за фирмите информация ще се съхранява почти изцяло в облачни пространства, а Хуауей е сред основните играчи, които предлагат технологията за обработката й.   Иван Гайдаров – Computerworld: „5G мрежата и нейното развитие донякъде стои в основата на тази война, защото фактически, в Китай приеха закон, че правителствените разузнавателни агенции могат да изискват информация от частните компании и те са длъжни да я предоставят. И в един момент, когато цялата информация и данни минават през тази 5G мрежа, а тя е базирана на технологии на Хуауей – може би това е притеснението на САЩ“.   Не е ясно защо Съединените щати не са последвали примера на Великобритания, където Хуауей е пренаписала кода на оборудването, което ще се ползва в телекомите за развитие на 5G мрежата, за да са сигурни, че няма да има теч на информация. И двамата специалисти очакват да се намери изход от сегашната ситуация, защото редица големи американски компании ще отчетат загуби от над 5% от прекъсването на връзките си с Хуауей и увеличаването на вносните мита за китайските стоки. Сред тях е и Епъл, който ще трябва да плаща мита за собствената си продукция.", "date": "2019.05.29", "title": "Компютърни специалисти: Няма опасност за потребителите на \"Хуауей\""}
{"url": "https://www.faktor.bg/bg/articles/ivan-portnih-otpuskaneto-na-sredstva-za-hram-sv-prokopiy-varnenski-e-poredna-podkrepa-ot-pravitelstvoto-za-grada-ni", "text": "\"Отпускането на средства за за храм „Св. Прокопий Варненски“ е поредна подкрепа от правителството за града ни. Това каза на брифинг в Министерски съвет кметът на Община Варна Иван Портних, предаде \"Фокус\".  „Това е поредната подкрепа от министър-председателя Борисов и правителството за Варна. След като получихме подкрепа до момента в редица сфери на социално-икономическия живот за реализиране на важни проекти, радвам се, че за пореден път правителството подкрепя и изграждането на един изключително мащабен нов храм в града ни, който безусловно е сериозна подкрепа за духовната сфера. Вярвам, че доброто взаимодействие между правителството и местна власт носи добри резултати за хората, което е очевидно“, поясни той.", "date": "2019.05.29", "title": "Иван Портних: Отпускането на средства за храм „Св. Прокопий Варненски“ е поредна подкрепа от правителството за Варна"}
{"url": "https://www.faktor.bg/bg/articles/poreden-intsident-sas-samolet-pilot-zagina-kray-maglizh", "text": "Пилот е загинал при авиоинцидент в землището на с. Юлиево, община Мъглиж тази сутрин, съобщава БТВ. Сигналът за катастрофата е получен около 8:30 часа, като на този етап точните обстоятелства не са ясни.  По информация медията, загиналият е Румен Иванов - един от най-опитните делтапланеристи у нас, инструктор и проектант на леки летателни средства. Първите информации бяха, че е изпълнявал селскостопански полет с мотоделтапланер, но към момента това не е потвърдено официално. Това е пореден инцидент в леката авиация у нас.", "date": "2019.05.29", "title": "Пореден инцидент със самолет: Опитен пилот загина край Мъглиж"}
{"url": "https://www.faktor.bg/bg/articles/sotir-tsatsarov-nagradi-prokurorkata-razsledvala-valtsite-na-putin-u-nas", "text": "Главният прокурор Сотир Цацаров награди прокурор Венета Стефанова - Иванова от Районна прокуратура – Бургас, под чието ръководство бяха постигнати отлични резултати в разследването на хулиганство, извършено на 30.06.2016 г. на публично място - бензиностанция в Бургас от Атанас М., Стойчо Г. и Светлозар М, известни в медийното пространство като \"Вълците на Путин\", и за постигането на наказания \"лишаване от свобода\" спрямо тримата извършители, въпреки оказания продължителен натиск върху прокурора, предаде Канал 3. Под ръководството на прокурор Венета Стефанова – Иванова разследването по досъдебното производство срещу обвиняемите, извършили при инцидент с гостуване на чуждестранни рокери в гр. Бургас непристойни действия, грубо нарушаващи обществения ред и причинили телесни повреди на двама души, приключи за около една година и обвинените лица бяха предадени на съд на 27.08.2017 г. По време на досъдебното производство, както и в съдебната фаза, в рамките на която бяха проведени осем съдебни заседания, прокурор Стефанова – Иванова бе подложена от обкръжението на обвиняемите – членове на формированието \"Войнски съюз\", на критики, подигравки и косвени заплахи. В Ютуб е бил създаден канал \"Дело хунтата срещу народа\", в който са излагани твърдения, че прокурор Стефанова – Иванова е корумпирана, че изпълнява поръчки на премиера и ще я изправят на съд заедно със съдията. В този канал са излагани сведения за семейството и децата й, с което очевидно се е целяло да бъде сплашена. Това наложи провеждането на заседанията при засилена охрана, тъй като на тях присъстваха по около 30 лица от посоченото формирование. Прокурор Стефанова – Иванова бе подложена и на медийни атаки, засягащи нейната професионална квалификация. С присъда на Районен съд – Бургас, постановена на 08.06.2018 г., потвърдена от Окръжен съд – Бургас, и влязла в законна сила, обвиняемите Атанас М., Стойчо Г. и Светлозар М., бяха признати за виновни като им бе наложено наказание „лишаване от свобода“. Наказание от 2 години \"лишаване от свобода\" на Атанас М. за това, че на 30.06.2016 г. в гр. Бургас, на публично място – в района на бензиностанция, намираща се на ул. \"Транспортна\" № 55, в съучастие, като съизвършител със Стойчо Г. и Светлозар М., по хулигански подбуди, причинил телесни повреди на повече от едно лице, а именно: - чрез нанасяне на удари с ръце и крака в областта на славата и тялото на И.И. му причинил средна телесна повреда; - чрез нанасяне на удари с ръце и крака в областта на главата и тялото на И.Д. му причинил лека телесна повреда; – престъпление по чл. 131, ал. 1, т. 4, предл. 3 и т. 12, предл.1, вр. чл. 129, ал. 1, вр.чл. 130, ал. 2, вр.чл. 20, ал. 2, вр.чл. 54 от НК. На Атанас М. е бъде приведено в изпълнение и наказание от предходна присъда, по която е постановено 1 година „лишаване от свобода“, наложена от Районен съд – Поморие. Атанас М. е в затвора от 03.05.2019 г. По същото обвинение на Светлозар М. е наложено наказание от 2 години \"лишаване от свобода\" изтърпяването, на което е отложено с 3 години изпитателен срок, а на Стойчо Г. е наложено наказание от 2 години \"лишаване от свобода\" изтърпяването, на което е отложено с 3 години изпитателен срок. Въпреки оказания натиск, прокурор Стефанова – Иванова не се поддаде, а изпълни в пълен обем своите служебни задължения, и отстояваше отговорно и професионално тезата на обвинението. За това главният прокурор Сотир Цацаров награди прокурор Венета Стефанова – Иванова с отличие - знак \"За заслуга\" за проявен висок професионализъм, образцово изпълнение на служебните задължения и постигане на осъдителни присъди на извършителите на престъплението. Предложението за наградата е направено от Иван Кирков, административен ръководител на Районна прокуратура-Бургас.", "date": "2019.05.29", "title": "Сотир Цацаров награди прокурорката, разследвала \"Вълците на Путин\" у нас"}
{"url": "https://www.faktor.bg/bg/articles/iskat-kasirane-na-izborite-zaradi-kupen-romski-vot-signalat-e-do-reditsa-institutsii", "text": "Главният комисар на ромите в България Петко Асенов иска касиране на евроизборите, съобщават Fakti.bg. Причината - данни за масово купуване на ромски гласове от страна на ВМРО. Сигналът е подготвен и ще бъде изпратен до ДАНС, главния прокурор Сотир Цацаров, до ЦИК, и до ВАС. Мотивът - наличието на основателни предположения за извършена продажба на гласове по време на изборите на територията на редица общини, в изборни секции с ромско население. От протоколи на ЦИК е установено, че роми масово са гласували за ВМРО. Асенов иска от главния прокурор Сотир Цацаров да разпореди проверки как в ромските квартали ромите са гласували за ВМРО и колко е платено на ромските тартори. ВАС пък следва да определи легитимен ли е изборът на Ангел Джамбазки и Андрей Слабаков за евродепутати. Темата за резултата на ВМРО и евентуалният купен от тях ромски вот бе лансирана и от лидерите на \"Атака\" Волен Сидеров и \"Воля\" Веселин Марешки.", "date": "2019.05.29", "title": "Ромски лидер иска касиране на изборите заради купен вот сред циганите"}
{"url": "https://www.faktor.bg/bg/articles/ministerskiyat-savet-predlaga-promeni-v-zakona-za-balgarskite-lichni-dokumenti", "text": "Министерският съвет одобри Закон за изменение и допълнение на Закона за българските лични документи. С промените се въвежда възможност български личен документ да бъде получен извън страната лично чрез използване на лицензиран доставчик на пощенска или куриерска услуга. Това ще облекчи българските граждани в чужбина, особено живеещите в населени места, отдалечени от дипломатическите и консулските представителства на Република България в чужбина, съобщават от пресслужбата на Министерския съвет. Въвежда се изискване за лично явяване на лицето - при подаване на заявлението за издаване на документа в дипломатическо или консулско представителство на Република България в чужбина. С приемането на измененията се създава и нова възможност за подаване на заявления за подмяна на български лични документи чрез автоматизираната информационна система за електронни услуги на Министерството на външните работи. Получаването на готовия документ ще става само лично, след като самоличността на получателя бъде установена еднозначно и документът, чиято подмяна се иска, бъде върнат. Така български лични документи в чужбина ще се вадят само с едно посещение в консулската служба или при подаване (а ще се получават с куриер), или при получаване (когато се кандидатства онлайн). Сроковете за издаване на български лични документи при подадено в чужбина заявление ще бъдат 45 дни за обикновена услуга и 30 дни за бърза услуга. С измененията се въвежда срок на валидност на паспортите от 10 години, като същевременно се запазва и възможността за издаване на паспорт с 5-годишна валидност. Министерството на вътрешните работи следва да осигури технологичните и организационни условия за издаването на паспорти със срок на валидност 10 години не по-късно от 01.01.2021 г. Предвижда се финансовите разходи за използване на пощенска или куриерска услуга да се заплащат предварително от заявителя.", "date": "2019.05.29", "title": "Вадим лични документи в чужбина с едно посещение в консулската служба"}
{"url": "https://www.faktor.bg/bg/articles/zaginaliyat-pilot-kray-maglizh-se-e-blasnal-v-darvo", "text": "Пилотът, който загина край Мъглиж, се е ударил в дърво и се е сринал при аварийно кацане. Това заяви директорът на Специализираното звено за разследване на авиационни събития (СЗРАС) към Министерство на транспорта Христо Христов по повод авиокатастрофата в мъглижкото село Юлиево. ,,60-годишният мъж, който загина при авиокатастрофата край Мъглиж, е управлявал мотоделтапланер. Той е изпълнявал авиохимически полет, при който е обработвал земеделска земя. При аварийно кацане пилотът се е ударил в дърво и се е сринал'', обясни Христо Христов за Агенция \"Фокус\". Директорът на Специализираното звено отбеляза, че загиналият пилот е бил с много голям дългогодишен житейски професионален опит в летенето. ,,Той е бил инструктор и е обучил много пилоти. Освен това е бил и производител на леки летателни средства и професионалист в конструирането им. В авиацията и най-големите професионалисти допускат грешки, едни от неумение, а други при прекалено много голямо самочувствие'', посочи още Христов.", "date": "2019.05.29", "title": "Загиналият пилот край Мъглиж се е сринал при аварийно кацане"}
{"url": "https://www.faktor.bg/bg/articles/vas-obyavi-za-nishtozhna-metodikata-za-opredelyane-na-sanktsiite-po-programata-za-kashti-za-gosti", "text": "Петчленен състав на Върховния административен съд окончателно обяви за нищожна Методиката за определяне на санкциите след плащане по проекти по Програмата за развитие на селските райони 2007 – 2013г., утвърдена от Изпълнителния директор на ДФ „Земеделие\". Toва съобщиха от пресцентъра на ВАС. Административно дело № 1757/2019 г. беше образувано по касационна жалба на ДФ „Земеделие“, след като през декември м. г. тричленен състав на ВАС също обяви за нищожна методиката за налагане на финансови корекции по проекти по ПРСР. Касационната съдебна инстанция потвърждава изводите на тричленния състав, че са допуснати нарушения при издаването на методиката и поради това тя е нищожна. Съгласно чл. 76, ал. 1 и 2 от АПК нормативните административни актове се издават от изрично овластени от Конституцията или от закони органи и компетентността не може да бъде прехвърлена. Изпълнителният директор на фонд „Земеделие“ не е овластен нито то Конституцията, нито от друг орган да издава нормативни административни актове. Липсата на компетентност винаги води до нищожност на издадения акт. Установено е също, че нормативният акт не е публикуван в Държавен вестник, което само по себе си е тежко нарушение и води до неговата нищожност.", "date": "2019.05.29", "title": "ВАС обяви за нищожна методиката, определяща санкциите по програмата за къщи за гости"}
{"url": "https://www.faktor.bg/bg/articles/detsata-ubili-mazh-v-asenovgrad-skachali-varhu-glavata-mu", "text": "В Пловдивския окръжен съд се гледа мярката  на Исмаил Айше Асан и Митко Асенов. Те са с повдигнати обвинения за убийство, извършено умишлено в деня на изборите. На 26 май в Асеновград две момчета на възраст 15 и 17 години срещнали мъж на 41 години от турски произход. Той бил на гости на брат си, където празнували, След вечеря, жертвата тръгнала да се прибира, но по пътя го срещнали двете момчета. Исмаил и Митко го нападнали и му отмъкнали чантата в която имало 3 лева. Удряли жертвата си в лицето и избягали. При побоя двамата счупили носа на мъжа и го съборили на земята, разказа пред журналисти прокурор Галина Мичнева.  Исмаил Асан на 15 години и по-големият Митко Асенов на 17 си купили бутилка алкохол. След това се върнали отново на мястото, където пребили мъжа. По-малкото момче си събуло обувките и започнало да скача със все сила по главата на жертвата, а след това започнал да я души. Случаен свидетел на случилото се, спрял водач на такси и разказал какво се случва. Двамата втрещени от жестокия побой се обадили на 112. Веднага била изпратена полицейска кола и екип на спешна помощ. Лекарите обаче само констатирали смъртта на 41 годишния мъж. Прокурор Галина Минчева уточни, че 15-годишният Асан има редица криминални прояви зад гърба си, въпреки крехката си възраст. Извършвал е кражби, грабеж, а сега и убийство, сочи справката от Детска педагогическа стая. По-големият Митко, също има кражби, но не е осъждан. Убийството е извършено по особено мъчителен начин за жертвата и особена жестокост. Тя е починала от удушаването, защото е била счупена подезичната кост. Аутопсията е установила още, че в белите дробове на починалия е имало кръв от счупването на носа. Установено е, че докато Асан е убивал жертвата си, Митко безучастно е стоял встрани и е гледал. Не се е опитвал да го спре. Двамата, освен, че са откраднали 3 лева от жертвата си са взели ключа и чипа от апартамента и кооперацията на убития. Отключвали са апартамента и са влизали вътре, но не е ясно дали от там са задигнали нещо. Опитали са се да заблудят разследващите, като са казали, че намерените ключ и чип са на бабата на Асан. Има опасност да се укрият и да извършат ново престъпление, затова държавното обвинение иска постоянен арест. Двамата не разбират в съда за какво става въпрос. Когато ги попитаха искат ли отвод на някой от съдийския състав, отговорили, че си искат прокурора, вместо адвоката. Асан заяви, че държи в залата да присъстват майка му и баба му, с които нямал връзка от деня на ареста и според него, те не знаели къде се намира. Очаква се магистратите да установят постоянен арест. Днес в съда двамата бяха докарани с белезници. В момента се гледа мярката им.", "date": "2019.05.29", "title": "Зловещо: Децата, убили мъж в Асеновград, скачали върху главата му"}
{"url": "https://www.faktor.bg/bg/articles/bsp-iskame-ostavkata-na-ministar-vladislav-goranov", "text": "Искаме оставката на министър Владислав Горанов за неправомерно изхарчени държавни средства по Закона за политическите партии. Това каза заместник-председателят на ПГ на „БСП за България“ Драгомир Стойнев пред журналисти след заседание на парламентарната група, предаде Агенция „Фокус“. „Знаете, вчера Националният съвет на БСП взе решение за връщане на ПГ на „БСП за България“ в Народното събрание. Днес имахме среща с народните представители, на която да обсъдим наистина следващите ни действия. Взе се решение от днес народните представители да влязат в парламентарните комисии, да се включат в работата на българския парламент и от утре в пленарна зала парламентарната група на БСП да участва в заседанието на българския парламент. Също така се взе решение, тъй като има огромно напрежение в българското общество, което касае Закона за политическите партии и неправомерното изхарчване на държавни средства, смятаме да търсим отговорност на министър Горанов за този акт, защото това е изцяло по негова вина“, каза Стойнев. Той посочи, че БСП има пълната готовност да върне тези средства, но за начина, по който са изхарчени, трябва да се носи политическа отговорност. „Вината е изцяло на Министерство на финансите, на управляващите“, допълни Стойнев.", "date": "2019.05.29", "title": "БСП: Искаме оставката на министър Горанов"}
{"url": "https://www.faktor.bg/bg/articles/novini/svyat/sasht-nyama-da-priznavat-ruskite-pasporti-ot-okupiraniya-donbas", "text": "Специалният представител на Държавния департамент на САЩ за Украйна  Курт Волкър нарече \"много провокационна крачка\" решението на Русия да опрости процедурата за издаване на руски паспорти на жители на Донбас.  По думите му, САЩ проучват възможността да не признават за законни руските паспорти, които руските власти издават на жители на окупирания Донбас. \"Проучваме и въпроса има ли начин тези паспорти да бъдат идентифицирани и да не бъдат признавани, както постъпваме по отношение на паспортите издадени в Крим\", добави Волкър, цитиран от УНИАН. Припомняме, че на 24 април, веднага след президентските избори в Украйна, Путин подписа указ за издаване на руски паспорти на жители на окупирания Донбас по облекчена процедура.", "date": "2019.05.29", "title": "САЩ няма да признават руските паспорти от окупирания Донбас"}
{"url": "https://www.faktor.bg/bg/articles/yordanka-fandakova-nalozhena-e-maksimalna-sanktsiya-na-stroitelya-zaradi-remonta-na-ul-graf-ignatiev", "text": "\"109 хил. лв. са наложените санкции за незадоволително качество на ремонта на централната градска част. Това каза пред журналисти кметът на София Йорданка Фандъкова\". \"Приключи реконструкцията на етап 2 от цялостната реконструкция на Зона 2 в централната градска част. Това е един изключително тежък обект по няколко причини. Първо, защото представлява труден за изпълнение проект. И, второ, защото не включва само настилки – беше подменена 100-годишна канализация, бяха подменяни водопроводи, топлопроводи – т.е. това е координация на много хора, институции и структури“, обясни Фандъкова. Тя припомни, че изпълнението на проекта беше изпълнено с редица проблеми и предизвикателства. „Участниците в проекта са много и всеки от тях носи отговорност – проектанта, отговорната фирма, изпълнителите и всички, които от страна на Столична община отговаряха за този проект“, обясни кметът на София. Фандъкова се извини на гражданите за неудобствата, които възникнаха по време на изпълнение на проекта. „Изпълнението на този проект беше изключително необходимо за града. Вчера представители на надзора и на Дирекция „Транспортна инфраструктура“ проверяваха всички строително-ремонтни дейности по всички участъци от етап 2 – цялото протежение на ул. „Граф Игнатиев“, пл. Гарибалди“, пл. „Славейков“, градината на църквата „Св. Седмочисленици“, ул. „Солунска“. По всички тези обекти бяха констатирани и направени бележки от страна на надзора. Вчера задачата беше да се провери отстраняването на забележките и да получа становището на експертите за степента и качеството на изпълнение на целия този проект“, каза още тя.  Фандъкова посочи, че комисията приема за завършени строителните дейности, но в отделни участъци констатира незадоволително качество. „Участъците са описани, изчислени са съответните санкции. Изчислените до момента неустойки за качество са в размер на 109 хил. лв., които всъщност са максималният размер на неустойки по договор за участъците, в които са констатирани проблеми“, каза тя. По думите ѝ цялостната площ на зоната е малко над 40 дка, като констатирани недобре изпълнени дейности са на площ около 15 дка. „И точно в тези участъци е наложена максималната санкция от 5% от всяка дейност“, уточни Фандъкова. Тя посочи, че на места е допусната различна големина на фугите, както и недостатъчно фугирано. „Констатирано е и некачествено озеленяване на определени зони, както и недобре оформена и завършена настилка и недобре подредена настилка на някои от капаците на ревизионните шахти“, обясни Фандъкова.", "date": "2019.05.29", "title": "Йорданка Фандъкова: Наложена е максимална санкция на строителя заради ремонта на ул. „Граф Игнатиев“"}
{"url": "https://www.faktor.bg/bg/articles/novini/svyat/sasht-obviniha-rusiya-i-asad-che-bombardirat-bolnitsi-i-uchilishta", "text": "Вашингтон обвини Дамаск и Москва в \"безрасъдна ескалация на конфликта в Сирия\", съобщава Радио \"Свобода\".  \"Безразборните атаки срещу гражданското население и обществена инфраструктура, като училища, пазари и болници са недопустими\" заяви говорителят на Държавния департамент Морган Ортагус. В частност Вашингтон обвинява войските на Асад в поредната употреба на химическо оръжие. Заради боевете и бомбардировките около 200 хиляди души са напуснали домовете си, а международните хуманитарни организации не могат да продължават дейността си. Войските на Асад настъпват срещу опозицията с подкрепата на руските войски.", "date": "2019.05.29", "title": "САЩ обвиниха Русия и Асад, че бомбардират болници и училища"}
{"url": "https://www.faktor.bg/bg/articles/novini/svyat/kade-vodi-katastrofata-s-reytinga-na-putin-video", "text": "Доверието на руснаците към президента Владимир Путин достигна исторически минимум, като се понижи до 31,7%.  Как го засягат конфликтите в регионите? В кой момент Кремъл \"ще забрани на рейтинга на Путин да пада\"? А  той постоянно лети надолу. Как ще се случи? Натиск над социолозите? Докъде ще доведе всичко това? Гости на \"Радио Свобода\" бяха анализаторът на Фондация Карнеги Андрей Колесников и политиците от Архангелск Алексей Кузнецов (Яблоко), Юрий Щербачов (Парнас). В града отново избухнаха протести срещу боклука на Москва, който властите искат да преработват там. За един демократичен лидер такъв рейтинг е добър, но той не е такъв. Путин е автократичен, това е лидер, който не действа в демокрация и този спад за него е опасен, смята  Алексей Кузнецов  Юрий Щербачов казва:\"Ще говоря само за Архангелския регион, аз съм регионален политик. За рейтинга на Путин, нямаме нови данни в нашия регион. Той отдавна не го е посещавал, идва само в  центъра за на ядреното корабостроене в град Северодвинск, минавайки покрай бедняшките квартали на Архангелск. Започна да ходи и там с хеликоптер. Сега дори не посмя  да дойде на спускането на вода на последната нова атомна подводница. По време на церемония преди време работниците издигнаха плакат с молба към президента да отстрани нашия губернатор Игор Орлов. Затова, ако събитията се развиват по същия начин, по който се развиват... За разлика от Екатеринбург, ние все още не виждаме никакви положителни резултати от нашия протест, продължаващ повече от година. Конфронтацията става по-тежка...В Архангелския регион рейтингът на Путин ще продължи да спада.\"", "date": "2019.05.29", "title": "Къде води катастрофата с рейтинга на Путин?  (ВИДЕО)"}
{"url": "https://www.faktor.bg/bg/articles/znael-li-e-boris-dzhonsan-che-e-lagal-po-vreme-na-kampaniyata-za-brexit", "text": "Борис Джонсън - един от водещите кандидати за следващ премиер на Великобритания, трябва да се яви в съда за дело, свързано с твърденията, че той е знаел, че лъже по време на кампанията си за референдума за Brexit, съобщиха от съда. Бившият външен министър ще бъде призован да се яви на изслушване, преди да се изправи пред лондонския съд, за да отговаря на обвиненията за злоупотреба с държавна служба, заяви съдия Маргот Колеман, цитирана от БГНЕС. Частни прокурори разследват твърденията на Джонсън, че през 2016 г. британците са изпращали 350 милиона паунда на седмица на ЕС.", "date": "2019.05.29", "title": "Знаел ли е Борис Джонсън, че лъже нагло по време на кампанията за Брекзит?"}
{"url": "https://www.faktor.bg/bg/articles/novini/svyat/kosovo-obvini-rusiya-v-razpalvane-na-etnichesko-naprezhenie-v-regiona", "text": "\"Косовските власти обвиниха Москва в разпалване на етническо напрежение в Югоизточна Европа след ареста на руски чиновник, пише The Independent. \"Президентът Хашим Тачи заяви, че руският гражданин Михаил Краснощеков е бил арестуван след като опитал да попречи на полицията да проведе операция срещу мафията\", се казва в текста. Краснощеков е представител на Русия в мисията на ООН в Косово. Руснакът беше арестуван и няколко часа по-късно освободен, но това не попречи на Москва гневно да реагира на този \"въпиющ акт\". Говорителката на руското МВнР Мария Захарова се възмути, че арестът е въпреки дипломатическия статут на Краснощеков.  \"Дейността на Русия в Югоизточна Европа отдавна предизвиква безпокойство, доколкото нейните усилия са насочени към дестабилизация на региона. През последните месеци Москва беше замесена в опит за преврат в Черна гора и доставка на оръжие за босненските сърби\", припомня The Independent.", "date": "2019.05.29", "title": "Косово обвини Русия в разпалване на етническо напрежение в региона"}
{"url": "https://www.faktor.bg/bg/articles/bivsh-sadiya-ot-evropeyskiya-sad-e-noviyat-prezident-na-latviya", "text": "Парламентът на Латвия избра бившия съдия от Европейския съд Егилс Левитс за следващ президент, съобщава БТА. Левитс беше подкрепен от 61 депутати в еднокамарния Сейм, който има 100 членове. 4-годишният му мандат започва на 8 юли, когато приключва мандатът на сегашния държавен глава Раймондс Вейонис. Кандидатурата на Левитс беше издигната от партиите от управляващата коалиция и той беше фаворит в надпреварата, предаде ТАСС. Левитс е бил посланик на Латвия в Германия, Швейцария, Австрия и Унгария, депутат в Сейма, министър на правосъдието и съдия в Европейския съд по правата на човека и в Европейския съд.  Той е един от авторите на Декларацията за възстановяване на независимостта на Латвия на 4 май 1990 година. Автор е и на приетия през 2014 г. преамбюл към конституцията. През 2015 г. той се кандидатира за президент, но загуби. Президентът на Латвия има представителни функции. Той е върховен главнокомандващ, може да внася законопроекти и да номинира кандидати за министър-председател.", "date": "2019.05.29", "title": "Бивш съдия в Европейския съд е новият президент на Латвия"}
{"url": "https://www.faktor.bg/bg/articles/zabarkaha-imeto-na-poroshenko-v-skandalni-dalaveri", "text": "Администрацията на новия президент на Украйна обвинява предшествениците си, че са изнесли важно компютърно оборудване от заседателна зала, предаде АР. Олександър Данилюк, който беше назначен за секретар Съвета за национална сигурност и отбрана, каза, че цялото оборудване от т.нар. ситуационна зала, където държавният глава обсъжда проблеми на националната сигурност, е изчезнало. Данилюк пусна видеоклип, на който се вижда празното помещение, като от стените стърчат силови кабели и има следи къде са били мониторите. По думите му екипът на бившия президент Петро Порошенко е взел сървъри с поверителна информация. Святослав Цеголко, говорител на бившия президент, обясни, че Порошенко е плащал от собствения си джоб наема за компютърната техника и тя трябвало да му бъде върната.", "date": "2019.05.29", "title": "Забъркаха името на Порошенко в скандални далавери"}
{"url": "https://www.faktor.bg/bg/articles/es-razdelen-za-visshite-postove-makron-iska-paritet-dvama-mazhe-i-dve-zheni", "text": "Вчера лидерите от ЕС бяха разделени по въпроса кого да изберат за висшите постове в евроинституциите, след като изборите раздробиха комфортните стари политически съюзи и повдигнаха тревожни въпроси за бъдещето на европейския проект, пишат в свой анализ Лорн Кук и Лори Хинант от Асошиейтед прес. На среща на върха в Брюксел големите сили Франция, Германия и Испания се разминаваха в мненията си за това кой е най-подходящ да ръководи Европейската комисия през следващите пет години. Мандатът на досегашния й председател, бившия премиер на Люксембург Жан-Клод Юнкер, изтича на 31 октомври. С оглед на това, че на изборите за Европейски парламент в края на миналата седмица имаше избирателна активност, невиждана за последните 20 години, лидерите искат да покажат, че могат да реагират бързо на тревогите на хората. Целта е на срещата на върха на 21 и 22 юни те да запълнят и четирите висши поста, които се овакантяват тази година - това са председателският пост в ЕК, заеманият от Доналд Туск председателски пост в Европейския съвет, нов върховен представител за външната политика и нов ръководител на Европейската централна банка. Избягвайки да споменава за каквито и да са различия или имена на кандидати, Туск заяви, че лидерите се надяват \"през юни вече да има яснота за всички тези постове\". \"Това обаче не зависи само от моята добра воля, но и от тази на всички останали\", добави той. Френският президент Еманюел Макрон, чиято партия за пръв път обединява сили с нова бизнес ориентирана либерална група в ЕП, настоя, че изборът трябва да олицетворява новия политически проект, който европейските избиратели искат. \"Новият ред означава само едно: че не можем просто да повтаряме старите привички\", каза Макрон пред репортери. \"За мен е важно при тези номинации да има паритет, да имаме двама мъже и две жени. За мен е важно да имаме най-добрите възможни профили\", каза той, отбелязвайки, че трябва да има \"баланс в политическо и географско отношение\". Други лидери също казаха, че целта е на висшите постове да има две жени. На изборите в края на миналата седмица европейските десно-и левоцентристки партии от основните политически течения загубиха места в ЕП. Консервативната Европейска народна партия, чиято група е най-голямата в парламента, и Прогресивният алианс на социалистите и демократите в продължение на 40 години имаха мнозинство в този европейски орган. Но разтревожени за климатичните промени, миграцията и сигурността, избирателите вместо към тях се обърнаха към Зелените, бизнес ориентираната група на АЛДЕ и крайнодесните партии. Вследствие на това не е много ясно какво работещо мнозинство ще се оформи в заседаващия в Брюксел и Страсбург парламент, когато депутатите се съберат за първото си заседание през юли. Особено с оглед на това, че лидерите и политическите семейства се борят за позиции. Германският канцлер Ангела Меркел все пак окачестви срещата на върха като \"добра и хармонична\", макар че Макрон на практика изключи възможността фаворитът й, Манфред Вебер, да замени Юнкер. Той заяви, че бившият баварски депутат не притежава солиден опит. Вебер никога не бил част от правителство или от важна институция, каквато е ЕК. От 2014 г. той е начело на ЕНП, но това политическо семейство понесе сериозни загуби на изборите. Като подходящи за приемници на Юнкер, Макрон посочи настоящия европейски комисар по въпросите на конкуренцията, датчанката Маргрете Вестагер, и Мишел Барние, французина, който ръководеше преговорите за Брекзит с Обединеното кралство от страна на ЕС. Поставянето на Барние начело на комисията ще бъде успех за Макрон след силното представяне на френската крайна десница на изборите в неделя .  В същото време испанският премиер Педро Санчес застана с целия си политически авторитет зад кандидата на социалистите Франс Тимерманс, който е бивш министър на външните работи на Холандия, а понастоящем е дясната ръка на Юнкер в комисията. \"Ще подкрепим Франс\", заяви Санчес. \"Той притежава нужния опит не само на национално равнище, но и на европейско, за да оглави комисията\", добави испанският премиер. След вчерашната среща на върха стана ясно, че за приключването на процедурата по запълване на висшите длъжности ще е необходимо известно време, на фона на признаци за борба за власт между Съвета на ЕС, който представлява националните правителства, и парламента.  Не се очерта някакъв ясен фаворит за поста на Юнкер и на заседанието вчера сутринта на лидерите на политическите семейства в Европарламента, чиито членове трябва да утвърдят новия председател на комисията. Те настояха единствено съответният човек да бъде избран измежду издигнатите от парламентарните групи кандидати. Това обаче ги поставя в сблъсък с Макрон, който иска европейските лидери да бъдат тези, които ще решат кой да оглави комисията.", "date": "2019.05.29", "title": "ЕС разделен за висшите постове: Макрон поиска паритет - двама мъже и две жени"}
{"url": "https://www.faktor.bg/bg/articles/tihomir-bezlov-bsp-ima-vatreshni-problemi-gerb-s-polititsite-si-po-mesta", "text": "На изборите в неделя у нас се случиха както очаквани, така  и неочаквани неща. Очаквана бе победата на ГЕРБ, но неочаквана бе голямата разлика между тях и БСП, които от своя страна ясно заявиха, че ще се борят за победа. Очакваше се ниска избирателна активност, но не чак толкова, коментира анализаторът от Центъра за изследване на демокрацията Тихомир Безлов пред „Новини.бг.”  Все още не са напълно изследвани факторите, довели до този мащабен  отлив от гласоподаване. Спадът е спрямо предходните такива избори през 2014 година, когато гласувалите са били от порядъка на 6,9 млн.души, а сега са 6,4 млн.души, сочат списъците на избирателите, т.е. има дислоциране. Трябва да отчитаме, че през 2014 година гласуването беше по-вътрешнополитическо след близо година протести срещу правителството на Пламен Орешарски. Тогава имаше голяма мобилизация на вота на центристите и консерваторите и огромно разочарование при левия електорат, посочи Безлов. Според него сега много българи не гласуваха, защото бяха разочаровани от негативната предизборна кампания, водена от страна на опозицията. Влияние в тази посока на негласуване оказаха и 4-те почивни дни, ваканцията на учениците, баловете на зрелостниците... Скандали за корупция и апартаменти доминираха сегашната предизборна кампания у нас. Да се надяваме, че това постави началото на един процес на очистване. Трябва да признаем, че преди у нас не се е случвало така мащабно да се разследват и проверяват сигнали за имотни и др. позодрения за нередности. Имаше единичен случай с къщата на Христо Бисеров / депутат от СДС и ДПС/ през 2000-2001 г. и толкоз. Вътрешнопартийният проблем в БСП, е много сериозен, продължи анализаторът. Стремежът на Корнелия Нинова да създаде нова група политици, които да са обвързани с вярност и лоялност към нея, доведе до противопоставяне с много от старите бесепари по места. Ако тя не постигне диалог с тях, дори да спечели вътрешните избори в БСП за лидерското място, това няма да свали напрежението в партията. Нинова не направи левицата привлекателна. Това е друг голям проблем, който тя не можа да реши. БСП продължава да е капсулирана от стари партийни кадри с по 30-годишно, че и повече, присъствие. Не привличат нови съмпатизанти в центъра и това води до дългосрочни проблеми в левицата. Въпреки парата в свирката, погрешни социологически поручвания, даващи й предимство  и т.н., БСП се издъни, защото тези предварителни социологии са малко особени, тъй като повечето от анкетираните хора вече са наясно коя агенция на кого е и отговарят невинаги откровено като крият вота си. По-важно е обаче, че БСП не успя да вземе протестният вот, какъвто безспорно имаше. Той отиде при хора като осъдената на първа инстанция кметица на Младост Иванчева и др.. Вотът у нас се отличи с това, че очевидно няма остър дебат, какъвто има във Франция и Великобритания, където темата за Европа, ЕС предизвиква бунтове, протести и разделения. Големият проблем в нашата предизборна кампания бе, че не се коментираха европейските теми и политики, а вътрешни проблеми. За нас е от голямо значение темата за българските емигранти и какво може да се направи те да се върнат. Така, както направиха Полша, Естония и др.. Това е една много важна тема за нас, която няма как да се реши със собствени средства и трябва да се търсят европейски средства и помощ. Много от западните страни са готови да сътрудничат затова на източноевропейските си партньори, защото дисбалансите, са проблеми на всички държави в Европа. Изводите, които БСП и ГЕРБ трябва да си направят, според анализатора: БСП да си реши многото вътрешните проблеми и да привлича по-центристки гласоподаватели. ГЕРБ има проблеми с политици си по места и трябва да изгради система за контрол. Бойко Борисов обяви, че ще разчиства структури, но трябва да внимава да не премахне и локалните мрежи, които тези хора са изградили. Такъв ход може да нанесе щети върху избирателите занапред. Рискова е тази задача. Примерът с кмета на Созопол е доста показателен. Ако този човек се махне, ще стане независим и ще отлее свои хора към евентуалната си нова структура. Подобна картина наблюдаваме в Хасково и на много други места. Но такива проблеми имаме не само у нас, полезен опит може да се почерпи от някои градове в Италия например. По отношение на местните партийни кадри също така е добре да се мисли за регламентираните им доходи. Не могат да бъдат привлечени способни хора, ако не получават легални средства. Те имат механизми веднага да си набавят нелегални приходи. При положение, че няма достатъчно ефективни системи за контрол, неминуемо се попада в скандали като „апартаментгейт”.", "date": "2019.05.29", "title": "Тихомир Безлов: Борисов трябва да внимава с \"чистката\" по места"}
{"url": "https://www.faktor.bg/bg/articles/politika/na-vseki-kilometar/predi-30-g-zhivkov-vnushava-ako-ne-izvedem-200-300-hilyadi-turtsi-sled-15-godini-balgariya-shte-bade-kato-kipar", "text": "„Режисьорите” на антибългарската кампания подеха въпроса за изселването като разтръбиха, че Турция е готова да приеме всички български мюсюлмани, които искат да се изселят. По този повод искам от името на българските мюсюлмани и от свое име, в качеството си на председател на Държавния съвет да се обърна най-настойчиво към съответните турски власти – Отворете границата за всички български мюсюлмани, които желаят да отидат в Турция временно, или желаят да живеят там. Времето за заигравки премина – Турция би следвало да отвори границите си за света, съгласно международните норми и договорености, така както го направи Народна република България”. Това не е реч на някой от съвременните „патриоти“, а официално обръщение към нацията на председателя на Държавния съвет на НРБ и генерален секретар на ЦК на БКП Тодор Живков. Тя е произнесена на 29 май 1989 година. Точно в 20 ч по националната телевизия комунистическият диктатор обявява директно, че всички, които не се чувствуват българи и не приемат България за своя родина, да се махат от страната. Словото му, оценено години по-късно като едно от най-циничните продължава дръзновено почти 30 минути и накрая завършва с предупреждението: „ Българският народ няма да падне на колене. Дълбоко се заблуждават онези среди, които лелеят надеждата, че ще могат да върнат колелото на историята назад, към времената на Османската империя”. Тактически, като по сценарий думите на Живков звучат само часовве преди в Париж да бъде открита Световна Конференция посветена на правата на човека. На нея участват прогонените само седмица по-рано от България членове на Независимото дружество за правата на човека отец Благой Топузлиев и поетът Петър Манолов, и двамата покойници. От България пристигат и допуснатите от БКП и ДС десиденти – Блага Димитрова, Копринка Червенкова и Петко Симеонов. Режимът на Живков обаче има и официален представител – членът на казионния Комитет за правата на човека Юлий Бахнев. Именно той е натоварен да защитава в Париж пред света позиция, че България е свободна и демократична страна, в която правата и свободите на гражданите се спазват и зачитат. Години по-късно, покойният вече Бахнев ще се окаже специален и важна брънка в създаващата се нова политическа система. Речта на Живков от 29 май вдигна бариерата на българската граница към южната ни съседка и слага началото на „Голямата екскурзия”. Няколко седмици по-рано властта в София подготвя сценария за етническото прочистване със законодателни хватки. На 10 май Народното събрание приема облекчения за пътуванията в чужбина. Така за пръв път след 1945 г. гражданите получават правото на постоянен задграничен паспорт. Законът за така наречените червени паспорти трябва реално да влезне в сила от 1 септември, но бунтовете и откритите протести сред турската общност в Джебел, Кърджалйско, Колиново, Шуменско и Езерче, Разградско налагат да бъде приложен активно още в началото на юни. Формално комунистическата власт обяснява задграничните паспорти като изискване на Хелзинкските договорености в годините на перестройката. Неофициално обаче членове на Живковата номенклатура признават, че промените са направени целенасочено, за да се проведе тайният проект „Голямата екскурзия”. В подкрепа на това е и секретна реч на Живков, произнесена на 7 юни пред актива на Централния комитет и Политбюро на БКП. Диктаторът, по който днес въздиша част от демократична България, казва:\"Бунтовете в страната спряха след това изложение (от 29 май). Ние сме на прага на голяма психоза за изселване. Как трябва да оценим тази психоза? Такава психоза на нас ни е необходима, тя е добре дошла. Аз ще кажа нещо, което пазим в тайна. Ако не изведем 200-300 хиляди души от това население,  Тя ще бъде като Кипър или нещо подобно.\" Преди да стартира „Голямата екскурзия“, в периода между 9 и 26 май ДС енергично успява да екстрадира от България бунтарите, които създават напрежение и сеят недоверие срещу режима. Емоционално Турция захапва пуснатата от София стръв и на 3 юни широко отваря границата на Капъ куле, без да очакват огромния керван от хора. Години по-късно, в излязлата през 2004 г. „Политическа история на Турция”изследователите край Босфора ще признаят:”През 1989 г. държавното ръководство на Република Турция допусна една от най-големите си грешки като се хвана на блъфа на Тодор Живков”. Периодът и до днес се сочи като пълен провал и за турските тайни служби, които нямали и хабер какво кроят съседите им и какъв проблем ще им натресат. Телевизионната изява на Живков, поражда масова психозата в смесените райони. Километрични опашки се извиват пред пощенските станции за купуване на документи за задгранични паспорти. Такава е картината и пред управленията на народната милиция – хиляди искат да се сдобият с червени паспорти. Преименуваните турци напускат нивите, зарязват реколтата, селските цехове запустяват. Секретариатът на ЦК на БКП изпраща специална инструкция до всички окръжни комитети на партията и кметовете за провеждане на изселването. На 3 юни призори първите недоволни от комунистическата власт преминават на турска територия. Пътната артерия от Севeрна и Източна България към Свиленград е блокирана от чакащи колони с автомобили, рейсове, каруци и пешаци. Властта създава пропусквателни пунктове, които дирижират изнасянето от страната. В редиците на заминаващите неочаквано се оказват и стотици партийни секретари, кметове и номенклатурчици на БКП от турски произход. Дни преди майските събития те са рупора на възродителния процес, кълнат се в българския си родов корен и градят партийна кариера. отприщва и вълна от изнудване и спекула. И докато турците събират бохчи и опразват имоти, някои българи правят първите пачки от трагедията. Цените на старите лади и москвичи скачат рекордно до 40-50 хил лв, след като чисто нови в държавната „Мототехника” струват между 6 – 10 хил. лв. Един курс с такси на черно до Капъ куле се плаща по 1000 лв. Всички стоки, от храни до битови вещи, техника и лекарствата, изчезват от магазините и складовете. Продават се на заминаващите на спекулативно високи цени. Къщите и имотите на изселниците се изкупуват само от общините на държавни цени, а после властта решава на кого да ги препродаде. Месеци по-късно става ясно че служители на МВР, партийните комитети на БКП, кметове и комунистическа номенклатура, магистрати са яко забъркани в получаване на рушвети за вадене на паспорти, уреждане под тезгяха на дефицитни стоки, търговия със стари коли. Някои от тях се оказват и с по няколко апартамента и ниви, взети на безценица. Със заповеди на окръжните комитети на БКП принудително хиляди българи от администрацията са пратени на бригади по нивите да прибират изоставената селскостопанска реколтата. По-късно властта пуска в действие схемата –обираш си тютюна, получаваш паспорт за Турция. В смесените райони отряди на баретите пазят реда и спокойствието и вардят турците докато нижат тютюна. На масови събрания и срещи активистите на режима насаждат омраза към заминаващите и посяват корените на избухналия месеци по-късно, през първите дни на демокрацията площаден национализъм. На 1 август 1989 г. в парламента за пръв път е внесена протестна декларация от Клуба за подкрепа на гласността и преустройството. Дисидентите се обявяват срещу прогонването на българските турци. На 2 и 3 август кореспондентът на „Правда” в София Леонид Жмирьов обикаля кърджалийския край и разговаря с хората. Разтърсващите му репортажи карат Държавна сигурност да изпадне в абсурдната ситуация и да арестува от реповете дори тиражите на съветската „Правда”. Паника и суматоха настъпва и на турска територия. Край Одрин, Бурса и Истамбул са създадени палаткови лагери за идващите от България, има опасност от избухване на болести и зарази. Турция не е готова да поеме голямата изселническа вълна. На границата се възцарява хаос. На 21 август Анкара едностранно пуска бариерата на Капъ куле и спира изселването. По неофициална статистика в критичния промеждутък от 3 юни до 21 август 1989 г., около 360 000 етнически турци успяват да напуснат родината си. До падането на режима на Тодор Живков, на 10 ноември 1989 г. около 40 хиляди се завръщат в България, преди да е изтекъл срокът на издадените им тримесечни визи. До края на 1990 г. в страната се прибират още 100 000 изселниците. България се хвали, че е спасила евреите си, но цялата й интелигенция и политическият й елит мълчат две десетилетия  обвинява Мохамед Узункъш, политзатворник и лидер на „Дългата зима” - една от малкото автентични нелегални организации, създадена след смяната на имената през 1985 г. 30 години след драматичното лято на 1989 г. няколко хиляди семейства остават завинаги разделени. Българските историци все още не са направили адекватен прочит на станалото. Няма нито един осъден или преследван от закона за провеждането на зловещия проект „Голямата екскурзия” и този успех е постигнат с явната съпротива на наследницата на БКП – БСП и мълчаливото съгласие на ДПС, ръководено и контролирано 25 години от офицери и агенти на ДС. „Пророчеството“ на Живков, че България ще бъде разделена като Кипър се оказват обикновена комунистическа пропаганда, която и до днес е жизнена и работи сред националистично настроените българи. От дистанцията на изминалите 30 години можем да си дадем отговор и за ролята на мистериозния Юлий Бахнев, който на 30 май 1989 г. представлява българската държава на Парижката конференция за правата на човека. След по-малко от година този назначен „борец“ за права и свободи се оказва кандидат-депутат, а по-късно и депутат от новата етническа партия ДПС и става неин говорител във Великото народно събрание. Как човекът, който брани комунизма пред света се оказва под едно и също знаме с „бореца“ срещу същия комунизъм Доган или просто и двамата са част от общ сценарий за овладяване и монополизиране вота на турците и мюсюлманите в интерес на тайните служби и комунистическата номенклатура. 29 май 1989 г. е и потвърждение на усещането, че случайностите в българската история винаги имат закономерна връзка. Пак на тази дата, но през 2013 г. парламентът гласува общия проект на ДПС и БСП – правителството на Орешарски. То вече е в миналото, но ще остане като потвърждение на усещането, че БСП и ДПС са просто българското и турското крило на БКП, а разделянето на „жертви” и „палачи” е фалшиво, защото едните отказват да търсят справедливост, а другите не искат да се извинят и покаят за злодействата. Напротив – днес отново се готвят да управляват заедно.", "date": "2019.05.29", "title": "Преди 30 г. Живков внушава: Ако не изведем 200-300 хиляди турци, след 15 години България ще бъде като Кипър"}
{"url": "https://www.faktor.bg/bg/articles/biznesmenat-ivan-sazdov-zavede-delo-za-1-mln-lv-sreshtu-elena-yoncheva", "text": "Иван Саздов е завел дело на Елена Йончева за един милион лева. Това заяви пред Faktor.bg бизнесменът. Той е подал иск в Софийския градски съд. \"Когато някой човек лъже и клевети, трябва да си заплати. Това са лъжи на един човек, който ще взима заплата на евродепутат, като се облагодетелства от моето име. Има съд, нека той да прецени какво да отсъди\", заяви Саздов.  Делото е било образувано след нощта на изборите на 27-ми май. Исковата молба е входирана 4 дена по-рано.  Саздов припознава клевета и набеждаване, изречени на предизборен митинг в Хасково, а после - и от ефира на БТВ, където Йончева обяви, че бил купил   в Барселона за Бойко Борисов и че има офшорка - „Палмс Ентерпрайсиз“, в която е превел 1,7 милиона евро.", "date": "2019.05.29", "title": "Бизнесменът Иван Саздов: Завел съм дело срещу Йончева за 1 млн. лв., трябва да си плати за лъжата срещу мен"}
{"url": "https://www.faktor.bg/bg/articles/mareshki-obvini-vmro-za-zagubata-na-izborite-partiyata-kupuvala-romski-glasove", "text": "Лидерът на \"Воля\" Веселин Марешки даде пресконференция след изборите. Зам.-председателят на парламента обясни защо партията му няма евродепутати. Според Веселин Марешки, вина за неуспеха му носи ВМРО.  По думите му, партията на Красимир Каракачанов се е занимавала с машинации по време на изборите и обвини формацията в купуване на гласове. В неговия хор запя и репортер от \"Алфа ТВ\", който се съгласи с Веселин Марешки и допълни, че от партийната телевизия на Волен Сидеров имат кадри как в ромските махали са се раздавали по 40 лева на глас за подкрепа на ВМРО. Той изпусна реплика, че не иска да коментира прасенца, но не уточни за кого става въпрос. Негови съпартийци побързаха да го спрат, за да не цитира имена. Той само допълни, че се присъединявал към това, което и Волен Сидеров е забелязал. Той допълни, че е честитил на Марин Льо Пен и се надявал да стане председател на Европейската комисия.", "date": "2019.05.29", "title": "Нова комбина? Марешки съпричастен със Сидеров във войната срещу Каракачанов"}
{"url": "https://www.faktor.bg/bg/articles/novini/balgariya/nidal-algafari-ninova-napravi-vsichko-vazmozhno-yoncheva-da-bade-smazana", "text": "\"За гафове в БСП може да се говори, ако е имало кампания. Социалистите се хванаха за радио \"Свободна Европа\" и започнаха да дават флашки. На самия предизборен клип на левицата видяхме, че се рекламират хора от гражданската квота. Затова смятам, че кампания нямаше, a БСП се надяваше, че ще ѝ помогнат апартаментите и терасите\". Това заяви в предаването \"Свободна зона\" писателят и политически пиар Нидал Алгафари.  \"БСП не успя да направи гледаема телевизията. \"Столетницата\" винаги два проблема - започват късно кампанията си и им липсва периферията. Корнелия Нинова направи всичко възможно Елена Йончева да бъде смазана още в началото и да я пуснат само в една писта. Много рано беше направена например историята с Боил Банов. ГЕРБ успя да си изиграе картите последната седмица, докато БСП вече нямаше какво да показва. Социалистите нямат никаква политика срещу останалите леви. Младите хора от 18 до 30 години почти не припознават партията като алтернатива. БСП не си намери съюзници на тези избори, а напротив - създаде си нови врагове\", каза още Алгафари. По повод изборите за нов лидер на БСП, той не е убеден, че вече Сергей Станишев ще иска да се кандидатира.", "date": "2019.05.29", "title": "Нидал Алгафари: Нинова направи всичко възможно Йончева да бъде смазана"}
{"url": "https://www.faktor.bg/bg/articles/valeri-simeonov-nyama-skandal-v-patriotichnata-koalitsiya", "text": "\"Отношенията в патриотичната коалиция са такива, каквито са били досега. Това коментира пред журналисти в парламента Валери Симеонов, член на ПГ \"Обединени патриоти\" и лидер на НФСБ. Валери Симеонов бе лаконичен относно коалиционните си партньори от Атака и ВМРО. \"Няма скандал. Няма да коментирам моите партньори, така както не съм ги коментирал вече две години и половина. Нашите отношения ще ги решаваме в коалиционен формат\", заяви Симеонов.  Относно евентуални промени в НФСБ, Симеонов обясни, че предстои политически съвет на партията, по време на който ще бъде направена оценка на резултатите от провелите се избори за Европейски парламент. \"Ще правим анализ на лошите резултати\", категоричен бе лидерът на партията. Той поздрави колегите си ВМРО за постигнатия успех. На въпрос за появата на Делян Пеевски в парламента, Симеонов коментира:\"За мен беше изненада. Този човек не го бях виждал доста време. Как да коментирам? Влезе и излезе\".", "date": "2019.05.29", "title": "Валери Симеонов: Няма скандал в патриотичната коалиция"}
{"url": "https://www.faktor.bg/bg/articles/novini/svyat/izpovednikat-na-ruskiya-elit-a-ti-molish-li-se-za-prezidenta", "text": "Високопоставени руски чиновници и силовици се изповядват и съветват с наставника на Путин и личен духовник на патрирах Кирил — 87-годишният схиархимандрит* Илия (Ноздрин). Духовникът на патриарх Кирил приема губернатори, общува с високопоставени силовици, чрез него руският елит се надява да \"изпрати\" информация до президента Путин, пише \"Проект\". Илий е випускник на Ленинградската духовна академия, той е въведен в монашество от влиятелния митрополит Никодим (Ротов), имащ дълбоки връзки със съветската власт и подстригал бъдещия патриарх Кирил (Гундяев).  Высокопоставените руски чиновници ходят при Илия за \"жизнени съвети, предсказване на бъдещето и изцеление на болести\". Схиархимандритът е най-влиятелният \"старец\", когото слушат чиновниците и за прием при когото се налага да чакат. Сред неговите \"подопечни\" са губернаторите на Петербург, на Калужска и Брянска области, заместник-политическия представител на президента в Централния федерален окръг. Само през Страстната седмица той е бил посетене от над 40 генерала. Илия изповядва Путин и Медведев, в деня на четвъртата инаугурация на Путин Илия отслужва благодарствен молебен в Благовещенската църква в Кремъл. Путин лично го поздравява по телефона за 85 му рожден ден, а \"старецът\" президента — за 66 годишнина. Вероятно, в това се крие причината за интереса на елита към схиархимандрита. Чиновниците смятат, че чрез Илия информацията за два дни може да стигне до президента, казва пред \"Проект\" източник близък до Илия. Дори когато отиваш при него по личен въпрос той често пита: \"А ти молиш ли се за президента?\" *Схимник е монах, който дава тържествена клетва да спазва особено строги правила. Архимандрит, който е приел великата схима, се нарича схиархимандрит.  Схиархимандрит е висшият сан на черен монах", "date": "2019.05.29", "title": "Изповедникът на руския елит: А ти молиш ли се за президента?"}
{"url": "https://www.faktor.bg/bg/articles/boyko-borisov-na-stolichna-obshtina-otpuskame-na-15-mln-lv-za-dostavka-i-modernizatsiya-na-metrovlakovete", "text": "На Столична община отпускаме на 15 млн. лв. за доставка и модернизация на метровлаковете\". Това каза министър-председателят Бойко Борисов в началото на редовното правителствено заседание. \"Правителството отпуска допълнителни 500 хил. лв. за новия храм „Св. Прокопий Варненски” във Варна, допълни премиерът, който миналата седмица обеща в морската столица да помогне за доизграждането на църквата.  „Ако позволите първа точка да е 9-та. Това е проект за допълнителни разходи за 2019 г. Във Варна построихме една финална разкошна катедрала. Такава не знам дали е строена. На последната ни среща във Варна владиката поиска половин милион лева допълнителни. В тази точка ги отпускаме, за да може да работят и в момента“, добави Борисов.   \"За Габрово отпускаме 4 млн. лв. за отработване на всички несгоди, вследствие на големите строежи в общината\", каза още Бойко Борисов. „За Община Габрово - 4 млн. лв. Видяхте онзи ден тунели, мостове, огромни строежи. Тази техника минава през селата и чупи пътищата, а хората не са длъжни да търпят несгоди. Отпускаме тези пари за да се отремонтират всички тези несгоди, вследствие на големите строежи там“, заяви той.  \"Ветото на президента беше отхвърлено така, че почвате да строите по най-бързия начин. От кв. „Младост“ до АМ „Тракия“ - тази страховита тапа трябва да се отвързва незабавно\", каза още министър-председателят на министрите си. „Както сме говорили околовръстното на Пловдив, Пазарджик, АМ „Хемус“, Монтана, Видин, Ботевград, Мездра, тези обекти трябва да тръгнат веднага. Те са жизненоважни за региона“, добави той.", "date": "2019.05.29", "title": "Борисов към министрите: Ветото на Радев беше отхвърлено, започвайте да строите по най-бързия начин"}
{"url": "https://www.faktor.bg/bg/articles/novini/svyat/bloomberg-merkel-e-razocharovana-ot-karenbauer-ne-ya-vizhda-veche-kato-naslednik", "text": "Канцлерът на Германия Ангела Меркел вече не разглежда кандидатурата на новия лидер на ХДС  Анегрет Крамп-Каренбауер в качеството на свой приемник на поста ръководител на правителството и иска да остане на власт до 2021 година, пише Bloomberg, като се позовава на свои източници. По данни на изданието, от момента на назначаването и на поста председател на ХДС Крамп-Каренбауер не само е изгубила подкрепата на много от избирателите, но също така е подкопала и доверието към самата партия със своите опити да ускори оттеглянето на Меркел.  В резултат партията претърпя поражение на националните избори. Източници на Bloomberg твърдят, че Меркел е решила \"повече да не изразходва своя политически капитал\" помагайки на Каренбауер, макар че ще и бъде сложно да повлияе на политиката на партията след като не заема вече поста.", "date": "2019.05.29", "title": "Bloomberg: Меркел е разочарована от Каренбауер, не я вижда вече като наследник"}
{"url": "https://www.faktor.bg/bg/articles/novini/svyat/v-belarus-demontiraha-pametnik-na-lenin", "text": "Паметник на Ленин, поставен пред 1972 година, е демонтиран в Беларус, в град Сморгони.  Администрацията на града възнамерявала първоначално да реставрира паметника, но след това било взето решение статуята да не бъде връщана на постамента, съобщава  . \"Всички паметници в Беларус на Ленин трябва да бъдат премахнати\", пише изданието и припомня: \"Ленин е бил страшна, отмъстителна и жестока личност. Той е ненавиждал белорусите, украинците, руснаците и поляците (по-лесно би било да изброим кого е обичал) и е причинил само зло по нашите земи. Приказките, че \"паметниците на Ленин имат някаква историческа стойност\" имат за цел само да замаскират опитите отново да бъде възстановен под някаква друга форма СССР. \"Като цяло, Беларус постепенно се отървава от Ленин — преди няколко години идолът беше изхвърлен от територията на Могильовския завод, а сега и от центъра на Сморгони\", коментира авторът .", "date": "2019.05.29", "title": "В Беларус демонтираха паметник на Ленин"}
{"url": "https://www.faktor.bg/bg/articles/dzhon-boltan-iran-riskuva-mnogo-silen-otgovor-ot-strana-na-sasht-ako-gi-napadne", "text": "Съветникът на Белия дом по националната сигурност Джон Болтън каза днес, че \"няма други причини\" Иран да излезе от ядрената си сделка със световните сили, освен желанието му да разработва ядрени оръжия, година след като американският президент Доналд Тръмп едностранно оттегли САЩ от споразумението, предаде Асошиейтед прес, цитирана от БТА. Болтън, който отдавна е привърженик на войнствена политика спрямо Иран, заяви още, без да даде доказателства, че предполагаемият саботаж на четири петролни танкера край бреговете на Обединените арабски емирства на 12 май е резултат от морски мини, поставени \"почти сигурно от Иран\". В изказване в Абу Даби Болтън каза пред журналисти, че е имало също по-рано неизвестен опит за нападение срещу саудитското пристанище Янбу. Болтън подчерта, че САЩ не са забелязали ирански нападения оттогава насам, което отдаде на разполагането на военни сили - наскоро САЩ изпратиха самолетоносач и бомбардировачи Б-52 в Персийския залив. Съветникът предупреди, че САЩ ще отвърнат на удара, ако бъдат нападнати. \"Смисълът е Иран и неговите поддръжници много ясно да разберат, че такива действия рискуват много силен отговор от страна на САЩ\", заплаши Болтън. Саудитски представители не коментираха веднага твърденията на Болтън за Янбу, където е крайната точка на тръбопровода Изток-Запад в кралството. Тръбопроводът беше нападнат през последните дни при координирана атака с дронове, извършена от подкрепяните от Иран йеменски бунтовници хуси. Джон Болтън изтъкна, че ако няма по-голям брой АЕЦ, за Иран няма причина да складира повече високообогатен уран, както планира да направи сега. САЩ вече лишиха Иран от възможност да продава уран на Русия в замяна на непреработен прахообразен уранов концентрат, получен в процеса на обработка на уранова руда. Иран постави 7 юли като краен срок за Европа да предложи по-добри условия за коригиране на ядрената сделка. Техеран заплаши, че в противен случай ще започне отново да обогатява уран на ниво, по-близко до нужното за оръжия. Болтън не каза как ще реагират САЩ, но разкритикува действията на Иран и посочи, че \"това е много сериозен въпрос, ако те продължат да го вършат\". Той добави, че това е просто допълнително очевидно доказателство, че иранците не са ограничили непрестанното си желание да имат ядрено оръжие\". \"Това със сигурност не е намалило терористичната им дейност в региона или другото им пагубно поведение при използването на конвенционални сили\". Болтън не даде никакви доказателства за вината на Иран за нападенията, като се аргументира с продължаващото разследване, но попита риторично: \"Кой друг смятате, че прави това? Някой от Непал?\".", "date": "2019.05.29", "title": "Джон Болтън: Иран рискува много силен отговор от страна на САЩ, ако ги нападне"}
{"url": "https://www.faktor.bg/bg/articles/obshtestvo/zakon-i-red/spetsprokuraturata-predostavya-informatsiya-za-rezultatite-ot-operatsiyata-v-bozhurishte", "text": "От 11.00 часа, в сградата на „Черковна“ 90, на брифинг ще бъде предоставена информация за резултатите (до момента) от вчерашната операция на Специализираната прокуратура в община Божурище. Това съобщиха от пресцентъра на Прокуратурата. Припомняме, че вчера се проведе акция в кметството на село Божурище. Кметът на общината се разследва за длъжностно престъпление. Събраните до момента доказателства сочат, че от 21 ноември 2018 г. до 27 декември 2018 г.,  в условията на продължавано престъпление той е нарушил служебните си задължения, с цел да набави за себе си или за другиго имотна облага. По този начин той е значително ощетил общината.", "date": "2019.05.29", "title": "Спецпрокуратурата предоставя информация за резултатите от операцията в Божурище"}
{"url": "https://www.faktor.bg/bg/articles/kola-se-sblaska-s-kon-na-magistrala-trakiya", "text": "Катастрофа с кон на магистрала \"Тракия\" се e разминала без жертви, предаде Нова телевизия. На 26 май вечерта мъж и жена пътували с автомобила си, когато изведнъж пред тях излязло животното. Ударът в дясната страна на автомобила е бил неизбежен. По колата са нанесени сериозни материални щети, но пътуващите в нея – Бранимира и Калоян Йорданови, не са пострадали. За кон на пътя сигнал е бил подаван на тел. 112 няколко пъти, като, според информациите, той е бил забелязан от другата страна на тунела Траянови врата, което означава, че конят е преминал тунела. От АПИ твърдят, че първоначално животното е било отведено извън магистралата от служителите на пътноподдържащата фирма, но часове по-късно конят отново е излязъл на платното. Според Пътната агенция това е станало през един от пътните възли на магистралата. „Беше през нощта, а тук има завой и го видяхме наистина в последния момент”, разказа шофьорът Калоян в ефира на „Здравей, България”. Пътничката до него – Бранимира обясни, че от удара се е счупило стъклото на автомобила. „Всички стъкла паднаха върху мен. Шокирах се, защото, ако беше влезнал в купето на колата, не е ясно дали нямаше да бъде друга статистиката”, каза тя. Няколко часа по-късно патрулът, който е дошъл, за да премахне мъртвия кон от магистралата, попитал Бранимира и Калоян дали са виждали и жребче на пътя. \"Не го бяхме видели, но предполагаме, че те са имали информацията за още един кон\", добави Бранимира.", "date": "2019.05.29", "title": "Кола се сблъска с кон на магистрала \"Тракия\""}
{"url": "https://www.faktor.bg/bg/articles/obshtestvo/ulitsata/zhiteli-na-dolna-banya-zaykov-e-yal-i-spal-v-kashtite-ni-gledal-e-po-televiziyata-izdirvaneto-si", "text": "Издирвания по подозрения за две убийства в Костенец Мариян Зайков живял в къщи в Долна Баня. Местни жители разказаха, че най-вероятно именно той е влизал в домовете им, къпал се е, ял е от храната им и дори е гледал телевизия. Собствениците на къщите разбрали по разместените дистанционни управления, които никога не оставяли на подобни места. Експерти предупреждават, че има и вероятност това да не е бил Зайков, тъй като домовете в този район са чести жертви на битова престъпност.  Жител на Долна Баня призова Зайков, ако гледа БТВ, да го чуе и веднага да се предаде, защото рано или късно ще бъде заловен. Бившият следовател му обясни задочно, че в затвора ще може да комуникира със сина си, както и с други хора, а не с магарета. Полицията вече трета седмица не може да открие Стоян Зайков, който е заподозрян за убийствата на жена си и на братовчед си в Костенец.", "date": "2019.05.29", "title": "Жители на Долна Баня: Зайков е ял и спал в къщите ни, гледал е по телевизията издирването си"}
{"url": "https://www.faktor.bg/bg/articles/novini/svyat/pase-nastoyava-moskva-da-dovede-do-kray-razsledvaneto-na-ubiystvoto-na-nemtsov", "text": "Парламентарната асамблея на Съвета на Европа настоява руските власти да доведат до край разследването на убийството на политика-опозиционер Борис Немцов. В декларацията се настоява руските власти да \"възобновят и продължат разследването на убийството\". ПАСЕ призовава руските следствени органи да разгледат нова информация — в частност, неизучените записи от камерите за видеонаблюдение и разпит на свидетели. В текста се подчертава, че има \"много противоречия и несъответствия в работата на следствието, което повдига въпроса за неговата ефективност и достоверността на заключенията, изложени в присъдата на съда\". Борис Немцов беше убит на 27 февруари 2015 година край стените на Кремъл, а за убийството му бяха осъдени петима чеченци. Организаторите и поръчителите и досега остават неизвестни.", "date": "2019.05.29", "title": "ПАСЕ настоява Москва да доведе до край разследването на убийството на Немцов"}
{"url": "https://www.faktor.bg/bg/articles/peevski-nyama-da-hodi-v-evroparlamenta", "text": "Депутатът от ДПС Делян Пеевски се отказва от  място в Европарламента и остава в българския парламент. Това съобщи лидерът на партията Мустафа Карадайъ в кулоарите. Нищо, че Пеевски не е присъствал на заседание на Народното събрание от началото на 44-тия парламент насам.  Двамата често говореха един през друг на репортерите колко ДПС са си подобрили изборните резултати, единствени от 2017 г.  Лидерът изрази недоволство, че трябва пак да обяснява на репотрерите, че между трима и четирима евродепутати няма разлика, всичко било в технологията, важни били абсолютните числа.  Пеевски се нервира на репортерите, че не се изчакват и питат за обструкции от АЛДЕ за неговата персона. „Такива обструкции не е имало. Тези обструкции са само в главата на олигарха Иво Прокопиев и на неговите служители Христо Иванов и Радан Кънев - лични негови слуги и медиите, които работят за Иво Прокопиев. АЛДЕ никога не е имала обструкции нито на миналите избори, нито сега към моята кандидатура”, каза Пеевски. „Ако АЛДЕ имаше обструкции, нямаше да ни е такава листата”, заяви и лидерът на ДПС Мустафа Карадайъ . Пеевски отрече с отказа си за мястото в ЕП да е подвел избирателите си. „Хората не ги подвеждаме. Пращаме хубави, млади хора в ЕП. Ние сме затова и затова толкова години сме в ДПС. Най-големият преференциален вот в листата е за Мустафа Карадайъ , след това за мен”, каза депутатът. По повод на резултатите от европейските избори лидерът на ДПС Мустафа Карадайъ коментира, че ДПС е успяла да постигне партийните си задачи и цели. \"Ние имаме ясна програма за ускорено догонващо развитие на страната, но това не е достатъчно. Нашият призив е системните партии да седнем, за да определим приоритетите и посоката на развитие на страната. Ние като партийни задачи и цели си бяхме поставили да преодолеем щетите от изборите през 2017 г. и да направим обединение на нашите избиратели. Това вече е факт\", каза той, цитиран от \"Нова тв\". Честито. Депутатът от ДПС Делян Пеевски се регистрира в пленарна зала.", "date": "2019.05.29", "title": "Делян Пеевски няма да ходи в ЕП, греховете му били \"само в главата на олигарха Прокопиев и служителите му Христо Иванов и Радан Кънев\""}
{"url": "https://www.faktor.bg/bg/articles/vesela-lecheva-vrashtame-se-v-parlamenta-shte-predlagame-nova-antikoruptsionna-politika", "text": "\"След решението на НС на БСП парламентарната група на левицата ще се върне в парламента и ще внесем законопроекти за нова антикорупционна политика\". Това обяви зам.-председателят на ПГ на \"БСП за България\" Весела Лечева пред БНР, съобщиха от пресцентъра на БСП.  Лечева добави, че днес, на заседанието на групата, ще бъде взето решение и за други законодателни инициативи. \"Излизането ни от парламента бе продиктувано от това, че той не може да произвежда работещи закони, които да защитават интересите на българските граждани и ниското доверие на хората\", припомни Лечева. Тя заяви, че след като народните представители на БСП са напуснали пленарна зала, се е видяло какъв е истинският формат на управляващата коалиция.  \"Темите за доходите, справедливостта и адекватността на правораздавателната система продължават да отсъстват от дневния ред на управляващите, докато приемат лобистки закони\", заяви още народният представител.  \"С оставката си Корнелия Нинова постави нови норми на поведение на политически лидер. Това е един отговорен политически акт\", каза още Лечева. Тя добави, че предложението за пряка процедура за избор на председател дава възможност всички идеи и платформи да бъдат чути и обсъдени сред членовете на партията. Лечева обясни, че сред членовете и структурите на БСП няма скандал и противопоставяне, а одобрение на водената от Корнелия Нинова политика. \"Тези скандали, които виждаме в НС на БСП, са привнесени отвън и хранят само чужди къщи. Има отделни хора, които предизвикват този изкуствено създаден дебат, и затова е необходима нова легитимация на политиката на ръководството. Това ще даде и нова енергия на партията, за да продължим напред\", заключи Весела Лечева.", "date": "2019.05.29", "title": "Весела Лечева: Връщаме се в парламента, за да борим корупцията"}
{"url": "https://www.faktor.bg/bg/articles/koshmar-v-sasht-edin-zaginal-i-nad-130-raneni-sled-opustoshitelno-tornado", "text": "Един човек загина, а най-малко 130 бяха ранени при поредица торнада в американските щати Охайо и Индиана, предаде Асошиейтед прес. Смерчовете са част от 55-те торнада, които според метеоролозите са връхлетели в понеделник осем щата на изток от Айдахо и Колорадо.  Късно вчера огромно и опасно торнадо се завихри в западния край на Канзас сити, щата Канзас, съобщи Националната метеорологична служба. Според властите най-малко 11 души са пострадали. Мащабът на щетите за момента е неизвестен.", "date": "2019.05.29", "title": "Кошмар в САЩ - един загинал и над 130 ранени след опустошително торнадо"}
{"url": "https://www.faktor.bg/bg/articles/parlamentat-edinodushno-otsviri-prezidentskoto-veto", "text": "Със 143 гласа „за“ парламентът единодушно прие отново Закона за държавната собственост и преодоля президентското вето. Съгласно Правилника за организацията и дейността на парламента Народното събрание приема повторно закона с мнозинство повече от половината от всички народни представители, което означава, че ветото е преодоляно.  Законът за държавната собственост бе приет на 15 май и основната му цел е да се оптимизира и ускори процесът по изграждане на значими национални обекти, както и да се насърчават инвестициите в индустриалния сектор. С измененията се предвижда и собствениците на земеделски имоти над 50 дка да бъдат по-добре компенсирани при принудително отчуждаване. Новото му обсъждане от депутатите се наложи, след като държавният глава наложи вето на закона 27 май. Президентът смята, че не е постигнат баланс между обществения интерес и защитеното от Конституцията право на собственост и вместо ефекта на ускоряване се създава риск от забавяне на важни инфраструктурни обекти. Държавният глава възразява и срещу неравнопоставеността между дребните и едрите собственици на земеделски земи и горски територии, които ще се обезщетяват по различен начин. Според него тази промяна създава сериозен риск вместо да се ускори процеса на изграждане на значими национални обекти, той да бъде забавен.", "date": "2019.05.29", "title": "Парламентът единодушно отсвири президентското вето"}
{"url": "https://www.faktor.bg/bg/articles/novini/svyat/bivshiyat-shef-na-ukrainskiya-genshtab-zapochnahme-operatsiya-sreshtu-rusiya-v-krim-no-samoletite-byaha-varnati-po-zapoved-otgore", "text": "\"На 1 март 2014 година Въоръжените сили започнаха операция по \"деокупация\" на анексирания от руски военни Крим, но кой знае защо по заповед отгоре тя беше прекратена още същия ден\", твърди бившият началник на Генералния щаб на Украйна Владимир Замана. На 1 март в Киев на заседание на Съвета по национална сигурност под председателството на бившия председател на Върховната Рада Александър Турчинов беше решено да бъдат приведени въоръжените сили на Украйна в най-висока бойна готовност, отчитайки потенциална агресия от Русия. В Генщаба е разработена и подготвена операция по прехвърляне на личен състав на армията на територията на Крим за \"разблокиране\" на военните части там. В онези дни в Крим се провежда планомерна блокада и завземане на украински военни части от въоръжени руски \"зелени човечета\".  А след като на 1 март Съвета на федерацията на РФ подкрепи обръщението на Путин за използване на руски въоръжени сили на територията на цяла Украйна и разреши на президента да използва там армия, на заседание на Генщаба беше взето решение да започнат ответни действия. На 1 март украинските въоръжени подразделения получават заповед да излетят в Крим. Самолетите с личния състав са вдигнати във въздуха. Задействани са най-малко три Ил-76 и 20 хеликоптера с десантчици. Поставена им е задача да блокират Кримския провлак и да не допусне прехвърлянето на руски войски. Но самолетите и хеликоптерите достигат само до крайбрежието на континентална Украйна. \"След това пилотите получили заповед да се върнат на летището. И с това всичко свърши\", разказва генерал Замана, цитиран от агенция УНИАН. По думите му, на заседанието тогавашният министър на отбраната Игор Тенюх заявил на заседанието, че украинската армия не е готова да воzва с Русия. Замана твърди, че украинският Генщаб е имал план за отразяване на нападение в Крим. За прехвърляне на полуострова са били готови четири батальонни тактически групи автомобилни войски и въздушно десантни войски, а също така полкове на спецназ, разузнавателната рота на 25-бригада на въздушнодесантнтите войски още на 26 ануари е била прехвърлена в Крим. Според генерал Замана именно президентът Петро Порошенко и Турчинов стоят зад заповедта самолетите да се върнат.", "date": "2019.05.29", "title": "Бившият шеф на украинския Генщаб: Започнахме операция срещу Русия в Крим, но самолетите бяха върнати по заповед \"отгоре\""}
{"url": "https://www.faktor.bg/bg/articles/antoniy-galabov-bez-ostavki-na-varha-bsp-shte-zatane-okonchatelno", "text": "\"Преднината на ГЕРБ е достатъчно категорична, особено като се имат предвид претенциите на БСП в хода на предизборната кампания. Ако изборите бяха след седмица, дистанцията щеше да е още по-голяма\". Това заяви пред \"Марица\" политологът Антоний Гълъбов.   \"ГЕРБ се стабилизира, без съмнение. Въпросът е, че ГЕРБ получи кредит на доверие, който е ориентиран към продължаването на управлението. Това не е прошка, а по-скоро импулс, който правителството и управлението би трябвало да разчетат добре. На БСП пък им предстои много работа - преди всичко да разберат защо получиха този резултат, да се върнат към собствената си кампания, в която не успяха да предложат смислени послания. БСП има най-много политическа работа след тези избори дори защото трябва да реши по същество съдбата си оттук нататък. Това е един от най-добрите резултати на тези избори - загубата на социалистите дава шанс да започне процес на нормализация в лявото политическо пространство. Очевидно е, че дори собствените избиратели на БСП вече не могат да разберат посланията на тяхното ръководство\", допълни Гълъбов.  \"Не само че трябва лидерът на левицата Корнелия Нинова да подаде оставка, трябва да бъде оттеглено цялото ръководство, Изпълнителното бюро специално, което тласна през тези две години БСП в задънена улица. Оставката зависи от тях и ще определи съдбата на всеки един от тях. На решаването на проблемите единствено с конфронтация, на отказа от участие в институциите на парламентарната демокрация - на всичко това трябва да се сложи край, ако БСП има съществени амбиции да продължи пълноценно да участва в политическия живот\", каза още политологът. \"Формално имаме потвърждение на съществуващото статукво в парламента. Няма достатъчно влиятелна политическа алтернатива, която да се яви на тези избори, да заяви в близко бъдеще възможността си да управлява страната. Така че на повърхността изглежда, че имаме възпроизвеждане на досегашните нагласи. Разбира се, в дълбочина високият относителен дял на неучастие в изборите говори за това, че има очакване за реална политическа промяна, която засега не се свързва с конкретна политическа формация, а по-скоро с по-трайни процеси на промяна в начина на управление. Това е вторият план на тези избори, който трябва да бъде разчетен внимателно - както от ГЕРБ, така и от управляващата коалиция като цял\", коментира Антоний Гълъбов. \"Не смятам, че случаят „Иванчева” е изненада, защото 10 000 избиратели не означават тенденция. Факт е, че част от парламентарно представените партии - НФСБ и Атака, получиха слаби резултати. Това означава, че не са успели да мобилизират собствените си избиратели докрай. От друга страна, ВМРО наистина като че ли успя да привлече част от техните гласоподаватели. Очевидно е, че свръх амбициозната кампания на „Воля” не даде очакваните резултати за г-н Марешки. Това е другата парламентарно представена политическа формация, която не успя да излъчи свой представител в ЕП. Това означава, че дори там, където има ясно изразен корпоративен субект, той не е в състояние сам по себе си да привлече българските избиратели. С други думи, предстои сериозен процес на преосмисляне на електоралната мобилизация в България изобщо, не само на отделните политически партии. Спрямо състава на предишния ЕП „Демократична България” успя да запази мандата, който имаше ДСБ през 2014 г., всъщност Реформаторският блок в тогавашния си формат. Предстои да видим доколко този политически субект има устойчиво бъдеще или просто разчита на част от онези десни избиратели, които не искаха да подкрепят ГЕРБ и СДС\", каза още политическият анализатор.", "date": "2019.05.29", "title": "Антоний Гълъбов: Без оставки на върха БСП ще затъне окончателно"}
{"url": "https://www.faktor.bg/bg/articles/nidal-algafari", "text": "Бившият пиар на БСП Нидал Алгафари, който е участвал в първите избори, които спечели Георги Първанов през 2001 г., направи шокиращи разкрития. 18 години по-късно едно от главните действащи лица в екипа на \"столетницата\" разкри, че Симеон Сакскобургготски и Ахмед Доган са се уговорили да ударят рамо на президентските избори на Георги Първанов. По думите му, е било лъжа, че още несъществуващата НДСВ тогава подкрепяла кандидата на СДС Петър Стоянов. Резултатът е бил налице - бъдещите енесевари и царисти отишли и пуснали бюлетини за Първанов.  \"Когато Георги Първанов спечели първите президентски избори, за него гласуваха 18% от младите хора. Сега не знам, дали имат 10%, които са пуснали бюлетина на БСП. Тогава имаше договорка между ДПС и Симеон Сакскобургготски да се работи в полза на Първанов, нищо, че от по-късно създадената НДСВ се кълнеше, че членовете ѝ подкрепяли Петър Стоянов. Имаше нещо като парола, която Царят каза преди деня на изборите: \"гласувайте по съвест\". Но това беше код да се гласува за Георги Първанов\", заяви Алгафари в предаването \"Свободна зона\" по ТВ Европа Алгафари. Той не скри, че Георги Първанов е бил поставен в зависимост от НДСВ и ДПС, но е изиграл важна роля за връзката между двете партии със Сергей Станишев по-късно.  Той коментира и факта, че БСП и наследникът на цар Борис III са влезли в коалиция, въпреки дълбоките различия в исторически план в двете политики, които водят. \"Хората, които членуват в БСП, са широко скроени. Те приеха НАТО, затова нямаше проблем коалиция с наследника на Борис III. Те успяха да преглътнат влизането ни в ЕС, позициите ни за Русия и дори смяната на името на БКП\", припомни Алгафари.", "date": "2019.05.29", "title": "Алгафари с шокиращо разкритие: Имаше тайна договорка между Царя и Доган да се работи за Първанов и против Петър Стоянов"}
{"url": "https://www.faktor.bg/bg/articles/novini/svyat/severna-koreya-blizo-11-miliona-dushi-gladuvat-oshte-tolkova-nyamat-dostap-do-chista-voda", "text": "Жителите на Северна Корея са принудени да плащат подпуки, за да получат храна и предмети от първа необходимост, се казва в доклад на Департамента по правата на човека на ООН, който е базиран на свидетелски показания на 214 души успели да избягат в Юна Корея, както и на информация от институции на ООН имащи достъп до Северна Корея. По данни от доклада, цитиран от Радио \"Свобода\" през 2019 година около 10,9 милиона души ( над 43 процента от населението) гладува и почти толкова нямат достъп до чиста питейна вода.", "date": "2019.05.29", "title": "Северна Корея: Близо 11 милиона души гладуват, още толкова нямат достъп до чиста вода"}
{"url": "https://www.faktor.bg/bg/articles/bsp-se-vrashta-utre-v-parlamenta", "text": "Парламентарната група на „БСП за България“ ще участва в пленарното заседание на 30 май 2019 г. Това стана ясно след заседание на групата, което се проведе от 10.30 часа в централата на партията на „Позитано“ 20.  Решението за връщане бе взето от Националния съвет на 28-ми май 2019 г., а днес парламентарната група трябваше да реши кога да се случи това. От заседанието на групата става ясно още, че днес депутатите на опозицията ще участват в парламентарните комисии. Припомняме, че в края на февруари Корнелия Нинова заяви, че депутатите от партията ѝ няма да ходят на работа, докато не се предизвикат предсрочни парламентарни избори. След загубата на евровота обаче от \"столетницата\" промениха стратегията си и решиха все пак да влязат в пленарната зала при колегите си от останалите политически сили.", "date": "2019.05.29", "title": "Депутатите на БСП решиха от утре да се върнат на работа"}
{"url": "https://www.faktor.bg/bg/articles/nimh-obyavi-opasnost-ot-poroyni-navodneniya-v-sledvashtite-48-chasa", "text": "Студен атмосферен фронт ще премине от запад на изток от четвъртък нататък. През втората половина на седмицата времето ще е с валежи, гръмотевици и градушки, които ще са по-интензивни в Западна и Централна България, прогнозират синоптиците. Условия за значителни количества валежи ще има в петък. Капризното пролетно време ще се задържи до средата на следващата седмица. С нахлуването на по-хладен въздух дневните температури ще паднат с няколко градуса, но ще се задържат около 23-24 градуса. Pаради очакваните интензивни валежи, хидролозите в НИМХ обявиха опасност от поройни наводнения в следващите 48 часа. По-високото ниво \"тревога\" е в сила за горните течения на река Осъм в Северна България и река Тунджа в района на язовир \"Копринка\". Под наблюдение са още река Владайска от водосбора на Искър и река Ерма в Западна България.", "date": "2019.05.29", "title": "НИМХ обяви опасност от поройни наводнения в следващите 48 часа."}
{"url": "https://www.faktor.bg/bg/articles/narodnoto-sabranie-obsazhda-prezidentskoto-veto-bez-bsp", "text": "Народното събрание възобновява работата си след изборната ваканция. Още в първия ден депутатите ще обсъдят ветото на президента Румен Радев върху промените в Закона за държавната собственост, свързани с бърза процедура за принудително отчуждаване на недвижими имоти в интерес на частни предприятия, обявени за национални обекти от Министерски съвет. Държавният глава Румен Радев наложи вето върху закона ден след евровота, като се обоснова, че принципно подкрепя целта на законопроекта да се ускори процеса по изграждане на национални обекти и да се насърчат инвестициите в индустриалния сектор. В мотивите да върне закона обаче посочва, че липсва баланс между обществения интерес и защитеното от Конституцията право на собственост. Според държавния глава липсват ясни критерии за включване в списъка на национално важните обекти, което може да засегне редица частни имоти, без да има гаранции, че те са обекти за общо ползване в обществен интерес. Президентът Радев вижда и проблем при промените, които предвиждат специален режим за обезщетенията при отчуждаване на земеделски земи и горски територии на собственици на имоти с обща площ над 50 декара, без аргументи защо с подобна площ, което поражда, според президента, съмнения, че тази промяна обслужва определени критерии.  „БСП за България“ няма да участват в дебатите по ветото, въпреки решението на Националния съвет от вчера социалистите да се върнат в парламента. Точно кога ще стане това,  БСП ще решава днес.", "date": "2019.05.29", "title": "Народното събрание обсъжда президентското вето без БСП"}
{"url": "https://www.faktor.bg/bg/articles/novini/balgariya/mihail-mikov-pg-na-bsp-da-ima-samostoyatelnost-a-ne-da-stava-zalozhnik-na-kaprizi", "text": "\"Групата на БСП трябва да има самостоятелност и да напуска, когато си иска, а не да става заложник на някакви капризи. Народните представители на левицата се връщат в залата, най-малкото, защото се гласуваха над 30 закона без участието ни. На конгреса ни трябва да се чуе какви са перспективите за партията\".  Това каза пред БНТ Михаил Миков. \"Председателят на предизборния щаб Георги Свиленски също подаде оставка. Чуха се притеснителни неща, че решенията са взимани извън този щаб. Имаше клип, в който 4-5 лидери на социалисти в Европа поздравиха Сергей Станишев. Кой друг кандидат имаше такава подкрепа, а първоначално не искаха да го вкарват в листата\", допълни бившият шеф на \"столетницата\".  \"В БСП има проблем с това, че не знаем колко е членският ни състав. Напоследък се правят изявления, че Националният съвет пречи, но той е избран от общинските организации. Нима трябва да ги прескочим?\", попита реторично Михаил Миков. \"Най-големият въпрос пред БСП и ГЕРБ е доверието на хората. Аз предупреждавах, че Божурище е пълно с мутри и предупредих за това. Резултатите ми го потвърдиха. В това отношение Бойко Борисов има още какво да направи\", каза още Миков, който допълни, че няма да се кандидатира за лидер на \"столетницата\".", "date": "2019.05.29", "title": "Михаил Миков: ПГ на БСП трябваше да има самостоятелност, а не да става заложник на капризи"}
{"url": "https://www.faktor.bg/bg/articles/tsik-obyavyava-okonchatelnite-rezultati-ot-evroizborite", "text": "Очаква се Централната избирателна комисия (ЦИК) да обяви окончателните резултати от евроизборите днес. На 31 май пък ще бъдат съобщени имената на избраните евродепутати.   По данни на комисията до момента ГЕРБ събират 30.94 % от гласовете на избирателите, БСП 24.24 %, ДПС – 16,36, ВМРО 7,42, а Демократична България 6,24 %. Над 36% от избирателите са гласували с преференциален вот.  Все още не е ясно дали 7 или 6 евродепутати ще има ГЕРБ и дали ВМРО ще изпратят двама. Броят на мандатите ще стане ясен днес, но имената, разпределени според преференциалния вот, ще бъдат обявени в петък. Дотогава е срокът някой от класиралите се да се откаже.", "date": "2019.05.29", "title": "ЦИК обявява окончателните резултати от евроизборите"}
{"url": "https://www.faktor.bg/bg/articles/novini/balgariya/daniel-valchev-izborite-prilichaha-na-chovek-koyto-si-barka-v-mrasniya-pap-i-si-pravi-topcheta", "text": "\"На настоящите избори отново не говорихме за Европа. Малко приличаха на онзи човек, който се е вторачил в пъпа си, човърка го и си прави топче\". Това заяви пред БТВ бившият образователен министър Даниел Вълчев.  \"Въпросът трябва да бъде разделен на две - какво става в България и в останалите страни. Очевидно няма да имаме машинно гласуване и изборните списъци няма да са изчистени след вече 30 години. ГЕРБ губи тяга, но се вижда, че в политическото пространство няма по-добър от Бойко Борисов. Той успя да покаже, че той е ГЕРБ. БСП си има таван и вътрешни борби и се дърпат надолу. При положение, че имаш президент на европейските социалисти, а не искаш да го сложиш в листата си, говори за отмъщение\", каза още Вълчев. \"Като министър на образованието, водех политика за ограничаване на университетите. Успях да закрия само един. Твърде се обезцени висшето образование. Идеята на Красимир Вълчев е добра, но няма да се получи. Правителството ще се огъне под натиска на социална група от стотина души с плакати, които бранят университета си\", предупреди Даниел Вълчев.", "date": "2019.05.29", "title": "Даниел Вълчев: Изборите приличаха на човек, който си бърка в мръсния пъп и си прави топчета"}
{"url": "https://www.faktor.bg/bg/articles/sasht-aktsentirat-na-ruskata-okupatsiya-v-iztochna-ukrayna", "text": "Специалният представител на Държавния департамент на САЩ за Украйна Кърт Волкер, разясни политиката на Вашингтон по отношение на Украйна, след президентските избори, както и американското виждане за урегулирането в Донбас, пише руското издание „Коммерсант“, цитирано от \"Фокус\" .  Изказванията на дипломата станаха най-подробното изложение на позицията на администрацията на САЩ за ситуацията в Украйна, след смяната на властта в Киев. В отговор на въпрос, готови ли са САЩ да подтикнат Киев към изпълнение на споразуменията от Минск, Волкер заяви, че „Украйна не може да направи повече, от това, което вече е направила“, и определи за причина за конфликта „руската окупация“. Междувременно в Москва продължават да смятат, че Киев трябва да направи стъпки за урегулиране на конфликта.  Волкер започна своята пресконференция с кратко изявление, в което сподели лични впечатления от инаугурацията на новия украински президент Владимир Зеленски и от личното си общуване с него.  Волкер на скри възхищението си.  „Ние бяхме потресени от качеството на украинските избори, които бяха свободни и справедливи, ние бяхме впечатлени от мирната смяна на властта и ще подкрепяме Украйна и занапред, нейната икономика, сигурност, суверенитет и териториална цялост“, заяви Волкер.  Той определи борбата с корупцията, като една от главните задачи пред новото украинско ръководство и не обвини в нищо предишната украинска администрация. Говорейки за предишния президент Петро Порошенко, Волкер предпочете да не се спира на причините за неговия изборен провал. Американският представител заяви, че Порошенко е „свършил огромна работа, насочена към реформирането на Украйна“.", "date": "2019.05.29", "title": "САЩ акцентират на \"руската окупация\"  в Източна Украйна"}
{"url": "https://www.faktor.bg/bg/articles/vremeto-1-14", "text": "Днес преди обяд ще е предимно слънчево. След обяд отново ще се развива купеста и купесто-дъждовна облачност и на отделни места, главно в планинските райони ще превали краткотраен дъжд с гръмотевици. Ще духа слаб западен, в Източна България – до умерен югозападен вятър. Максималните температури ще са между 26° и 31°. Над Черноморието ще бъде слънчево, след обяд ще има временни увеличения на облачността, но ще е без валежи. Ще духа слаб югозападен вятър. Максималните температури ще са между 26° и 28°. Вълнението на морето ще е 1-2 бала. Температурата на морската вода е 16°-21°. Атмосферното налягане е по-ниско от средното за месеца - слабо ще се повиши. Над планините преди обяд ще е предимно слънчево. След обяд ще се развива купеста и купесто-дъждовна облачност, на повече места в масивите от западната половина от страната. Ще превали и прегърми. Ще духа умерен до силен вятър от запад, по високите и открити части – от югозапад. Максимална температура на височина 1200 метра около 20°, на 2000 метра – около 14°.", "date": "2019.05.29", "title": "Очаква ни топло време с летни температури"}
{"url": "https://www.faktor.bg/bg/articles/novini/balgariya/kristian-vigenin-priemem-li-ostavkata-na-ninova-otnovo-shte-zagubim-mestnata-vlast-ot-koyato-ni-izhvarliha", "text": "„Корнелия Нинова е избрана от конгрес. С пленум нямаше как да бъде свалена Корнелия Нинова. Тя сама реши да си подаде оставка. Аз не бях съгласен с нейното решение“. Това заяви пред БТВ Кристиан Вигенин. Депутатът от БСП бил учуден от агресията на опозицията в „столетницата“. „Моите опасения са, че ще се отвлече вниманието ни към местната власт, от която бяхме изхвърлени преди 4 години. Не е време за оставки“, коментира Вигенин.  „Моят призив е за сдържаност. С острите изказвания и от едната, и от другата страна на партията обезкуражават социалистите. Корнелия Нинова се опитва да постъпи отговорно и по европейски. Не спечелихме изборите, защото може би не можахме да обясним на нашите избиратели защо вотът е важен. Получи се ефектът на „прегарянето\". БСП беше на крачка на успеха и накрая явно е допуснала грешки. Трябва да отчетем и факта, че Бойко Борисов се намеси в кампанията“, каза още Вигенин.", "date": "2019.05.29", "title": "Кристиан Вигенин: Приемем ли оставката на Нинова, отново ще загубим местната власт, от която ни изхвърлиха"}
