{"url": "http://www.faktor.bg/bg/articles/ekaterina-zaharieva-prehodniyat-period-sled-brekzit-e-proyava-na-dobra-volya-ot-es", "text": "Българският външен министър Екатерина Захариева отхвърли мнението, че ЕС е наложил на Великобритания статут на второкласен член с установяването на 21-месечен преходен период след Брекзит. Тя заяви, че това всъщност е проява на щедрост, съобщи агенция \"Блумбърг\", цитирана от БТА. \"Това е проява на добра воля от страна на ЕС, защото ние приехме този преходен период. Не ние сме искали преходен период, това не беше наша идея, така че не е коректно те да казват, че сме ги превърнали във васална страна. Те са тези, които поискаха това\", заяви министър Захариева в интервю за медията в Брюксел. Евроскептици от Консервативната партия на британския премиер Тереза Мей, включително потенциалният кандидат за нов партиен лидер Джейкъб Рийс-Мог, използват израза \"васална страна\", за да опишат предложения от ЕС преходен период.  Ако Великобритания приеме, тя ще напусне евросъюза през март 2019 г. и ще запази до голяма степен същите отношения с ЕС, но без право на глас. Някои британски депутати се опасяват, че така ЕС може да приеме вредни за Великобритания закони, отбелязва Блумбърг. Захариева увери, че Великобритания няма повод за притеснения и ще може да присъства на някои срещи, на които се вземат важни решения, по време на преходния период. Единствено няма да може да гласува по тях, защото \"ние не каним дори Норвегия и Швейцария\", които са свързани с единния пазар, заяви Захариева. Преговорите между Великобритания и останалите страни от ЕС по преходния период, който ще продължи до края на 2020 г., ще започнат в близките дни. Дотогава ЕС и Великобритания искат да са постигнали споразумение по бъдещите си отношения, въпреки че някои страни биха подкрепили удължаване на периода. \"Ако се случи нещо и ни е нужно повече време, можем отново да отворим темата. Сега обаче сме в самото начало, така че не бива да обсъждаме различни дати, защото е много по-добре и за двете страни преходният период да не продължава безкрайно\", отбеляза Захариева.", "date": "2018.01.30", "title": "Екатерина Захариева: Преходният период след Брекзит е проява на добра воля от ЕС"}
{"url": "http://www.faktor.bg/bg/articles/novini/balgariya/seriozno-za-tsar-boris-iii", "text": "На днешния ден се навършват 124 години от рождението на цар Борис III. Фигура, която в близкото минало разделяше жестоко нацията. Не само за комунистите, но и за демократичните партии като БЗНС и БСДП, както и за първия демократично избран президент Желю Желев, той беше „военнопрестъпник“. Наблюдатели като Леа Коен и Вени Марковски и до днес имат подобно отношение към него. Десницата от друга страна, често не пестеше суперлативи за „царя обединител“. На него бяха кръстени булеварди и в негова чест бяха издигнати паметници. Постепенно, лявото говорене срещу цар Борис III затихна, особено след като краткото дефилиране на сина му на политическата сцена  Дори съветникът на Тодор Живков Константин Чакъров определи политиката на цар Борис III, към Съветския съюз като „мъдра“. Лидерите на ГЕРБ – партията, която в някаква степен се явява като продължител на НДСВ, както и новите ръководства на БСП – доскорошни коалиционни партньори на „царската партия“, днес предпочитат да мълчат по въпроса. Цар Борис III е на път да бъде забравен. Той почти не присъства в националния възпоменателен календар.  Смисълът от изучаването на историята, на успехите и грешките от миналото e да се трупат   Така всяка нация изработва своя доктрина и да я следва упорито за да запази постигнатото и да постигне пропуснатите цели. Над хиляда години евреите си казваха: \"Хайде, догодина в Йерусалим\"... и стигнаха до там! Смисълът на историческите анализи не е да ни кара да „обичаме“, или да мразим някой държавник, починал преди много десетилетия, а да си дадем сметка дали политиката, която е водил в дългосрочен план е била успешна. Така ще можем да преценим дали трябва ли да я следваме, или напротив. Цар Борис III управлява България в трудно време. Едва на двадесет и четири години се възкачва на трона когато страната е в състояние на национална катастрофа. Постига някои значими успехи – най-трайният от които е връщането на Южна Добруджа, но след мистериозната си смърт оставя нацията  без изявени водачи и което е най-лошото - във война с големите демокрации. Независимо от усилията на царя да умилостиви Сталин, скоро България е нападната от Съветския съюз и няма кой да си мръдне пръста в нейна защита.  Това са безспорните исторически факти. Големият, актуален днес проблем идва от упоритото твърдение на апологетите на цар Борис III, че нищо не можело да се направи, за да се избегне този трагичен развой на историята. Нация, която приеме, че съдбата ѝ се определя от други е наистина обречена на провали. Големият държавник е този, който успява да вдъхнови своя народ, който го кара да вярва, че има смисъл да се бори, който успява да поведе нацията, дори когато трябва да се поемат рискове. Трябва сериозно да си отговорим на въпроса:  Такъв държавник ли е цар Борис III?  И което е по-важно. Трябва ли да следваме неговата политическа линия на снишаване и лавиране, или напротив – трябва да приемем съвсем друго поведение на международната сцена.  Няма анализатор – апологет, или критик на царя, който да отрича неговата висока   Британският пълномощен министър сър Джордж Рендъл по-късно си припомня: (Цар Борис ми каза) „че очаквано, Хитлер бил по-труден събеседник от Гьоринг, но и двамата вярвали в британската слабост. Царят ги уверил, че грешат. Англия не само ще реагира остро и с увеличаваща се ефективност, ако бъде предизвикана, но тя има умението, колкото и неподготвена да изглежда в началото, да спечелва последната битка. Страните от Британската общност ще я подкрепят. В крайна сметка ще се намесят и Съединените щати.“  Цар Борис III е убеден, че Хитлер ще изгуби Втората световна война, но не намира път за България, през водовъртежите на конфликта до демократичната част от следвоенна Европа. Вместо това възприема пагубната за българския народ политика на снишаване и лавиране... Не бива разбира се да обвиняваме само и единствено него за трагичния развой на българската история. Според легендата, той заявил, че министрите му са англофили, генералите – германофили, а народа – русофилски. Трудно е да управляваш нация, която не знае какво точно иска. Но нима задачата на държавника не е да преодолява предразсъдъците на народа и да не позволява на генералите да се месят в политиката.  През 1940 година цар Борис постига виртуозен дипломатически успех. Притисната от Сталин, Румъния търси помощ и защита в Берлин. Царят, без да се обвързва с Германия, успява да убеди Хитлер да постави като условие за даване на гаранция на Румъния постигането на помирение и ревизия с България. Не само Хитлер и Сталин, но и Чърчил признава връщането на южна Добруджа. Британският премиер все още не е намразил България (както обичат да твърдят много свързани с ДС историци у нас), а е убеден, че няма да повторим грешката от 1915 година, когато се обвързваме с Германия. Два месеца по-късно Мусолини напада Гърция и Атина отчаяно се нуждае от помощта на Лондон. Но България няма смелостта да потърси посредничеството на Великобритания за териториална ревизия с Гърция, която да ни върне излаза на Егейско море и да направи страната ни   По това време Турция е била готова да сключи с България договор за взаимна защита на неутралитета, така че изобщо не е сигурно, че Хитлер е щял да нападне България, ако тя не се присъедини към Пакта и не допусне Вермахта да пресече българската територия. Напълно възможно е било Хитлер да прецени да пресече (доброволно, или силово Югославия и да остави България неутрална. Но каквото и да се беше случило, ако България беше получила Егейско пристанище през 1940, едва ли щеше да бъде оставена в Съветската зона през 1944 г. През цялото си царуване цар Борис III се е стремял да избягва насилието. До идването на германската армия на Балканите няма нито една антисемитска изява. Като (реално погледнато) васал на Хитлер, царят отправя предизвикателство към Берлин като не предава на Райха евреите, които са били под български контрол преди 1940, но съучастничи в депортацията на тези евреи, които Хитлер сам е завладял и дал на България за „администриране“.  През цялото си управление цар Борис III не е вярвал непоколебимо в демокрацията, или най-малкото не е бил убеден, че в България могат да се установят силни демократични институции, които да не произвеждат партизанщина и корупция. Поддал се е на съблазънта да установи авторитарен режим и е подхранвал сред народа илюзията, че политиката може да се определя не от конкурентни партии, а от „реализирали се в професиите си“ личности. В заключение трябва да ни е ясно, че политиката на цар Борис III не бива да ни служи като пример за подръжание. Деспотите не могат да бъдат умилостивени и единствената защита за България е установяването на плътно обвързване с големите демокрации – в политическата, в отбранителната, в икономическата, в културната сфера. Това би било възможно само ако и във вътрешен план изградим държава от западен тип – със силни институции и гарантирани права на различните. Историята трябва да ни е научила, че България трябва да води такъв курс, дори когато става „напечено“! Както през 1941 година, така и сега ще се намерят много умници, които ще кажат, че това е рисковано. Че нямало смисъл да дразним източните деспоти. Трагичната история на цар Борис III ни показва, че снишаването и лавирането не носят дивиденти за България. Време е да възприемем кредото на достойното поведение!", "date": "2018.01.30", "title": "Сериозно за цар Борис III"}
{"url": "http://www.faktor.bg/bg/articles/lilyana-pavlova-vazhno-e-da-ni-pripoznayat-i-da-ni-vyarvat-kato-lider-na-balkanite", "text": "Успяхме да се възползваме от посещението си в Давос не само като слушатели. Фокусът тази година беше Европа. Тя се завърна на глобалната сцена като един сериозен фактор. Това каза по БНТ министърът на Българското председателство на Съвета на ЕС Лиляна Павлова, която коментира, че България е спечелила вниманието в Давос и се водят разговори за малък формат на това събитие в България, където да приемем световните лидери в бизнеса и инвеститори. \"За мен атмосферата, която създава Давос, дава възможност за по-неформални контакти с бизнеса, но и междуправителтвените ръководители.Тази година Европа е основна тема на Давос. Миналата беше Китай, по-миналата САЩ. Европа се завръща със самочувствие, с много силни изказвания и участие на германския канцлер Ангела Меркел, президента Макрон. Важно беше и участието на България, срещите на държавните глави по темата за Западните Балкани и по темата Новата Европа, каква Европа искаме като фактор\", поясни Павлова. Важно е да ни припознават и да ни вярват като лидери на Балканите. Имат ни доверие, че именно България може да бъде мостът. Трябва да изчистим имиджа на Балканите, че са държави, които създават само проблеми, каза още министърът.  Отношенията Европейски съюз - Турция са изключително важни, посочи тя. Протестите са нещо естествено и се случват навсякъде в демократичните държави. Важното е да има конструктивност и диалог, не на инат да се постигат цели, заяви тя.  По думите й вотът на недоверие беше един театър. Лиляна Павлова се обяви за детайлен дебат за Истанбулската конвенция, който да е качествено проведен. Трябва да направим допълнително, за да бъде максимално разчепкана темата, заяви тя.", "date": "2018.01.30", "title": "Лиляна Павлова: Фокусът в Давос беше Европа, тя се завърна на глобалната сцена"}
{"url": "http://www.faktor.bg/bg/articles/saytat-na-pravitelstvoto-s-nov-evropredsedatelski-oblik", "text": "Електронната страница на правителството вече има нов облик. В горния десен ъгъл е поставено логото на българското председателство на ЕС, предаде \"Нова\". Версиите на български и английски език се различават като във тази на английски език е включена информация за официалните празници в страната, за националните символи и за формата на управление на държавата ни. Накратко в хронологичен ред са описани и най-важните събития в нашата история.  Обществената поръчка за изработването на сайта стартира през септември 2016 година и приключи преди броени дни - на 17 януари тази година. Според документите, публикувани на страницата на Министерски съвет, новата електронната страница на правителството е струвала на данъкоплатците 33 900 лева без ДДС.   Новият сайт на правителството може да видите  .", "date": "2018.01.30", "title": "Сайтът на правителството - с нов европредседателски облик"}
{"url": "http://www.faktor.bg/bg/articles/viktor-orban-evropeyskiyat-sayuz-tryabva-da-se-razshiri-kam-balkanite", "text": "Унгарският премиер Виктор Орбан заяви, че след излизането на Великобритания Европейският съюз трябва да се разшири към Балканите, съобщи ТАСС, цитирана от БТА. Тази позиция той обяви след срещата си с австрийския канцлер Себастиан Курц във Виена. \"Виждаме, че Великобритания напуска ЕС и затова сме изправени пред нови предизвикателства. Унгария не крие, че активно се застъпва за разширяването на ЕС, а именно в балканския регион\", каза Орбан.  \"Смятаме, че в близките 10 години е необходимо да засилим успешното развитие на Централна Европа, за да може този регион в ЕС да изиграе решаващо значение\", допълни той. Двамата лидери обсъдиха и въпроса за разпределянето на бежанци и мигранти в страните от ЕС. Планираното разпределяне на бежанците в Европейския съюз излага на риск Шенгенската зона, предупреди премиерът на Унгария. \"Този механизъм за разпределяне разяжда Шенген\", защото принуждава страните, върху които вече тегне бремето за защита на външните граници на ЕС, да приемат освен това и бежанци, каза Орбан. Той заяви, че Шенгенската зона може да работи само с радикални мерки за защита на външните граници, като оградата, която той е построил по част от границите на Унгария, предаде Асошиейтед прес. Австрийският канцлер изтъка сътрудничеството между полициите на Унгария и на Австрия за гарантиране на безопасността на външните европейски граници, предаде ТАСС. Курц също каза, че \"една Европа без вътрешни граници ще работи само ако има подходящите външни граници\". Той допълни, че системата за разпределяне на нелегални мигранти между страните от ЕС не работи и че Европа трябва да разработи нова миграционна политика. Курц допълни, че главната задача на Австрия и на Унгария е да се спре незаконната имиграция към Европа и да се организира помощ за така наречените места на произход на мигрантите. \"Системата за разпределение на бежанците в Европа не работи. Ние сме длъжни да спрем незаконната миграция и да обезпечим сигурността на Европа. На европейската сцена трябва да се създаде нова миграционна система. Ние трябва сами да решаваме кой може да дойде в Европа, а не трафикантите на хора да взимат такива решения\", допълни Курц. Австрийският канцлер отбеляза, че в последно време е възникнало напрежение между страните членки на ЕС заради миграционната криза. Той каза, че Австрия ще се опита да установи диалог и мост между страните от Вишеградската група.  Курц каза още, че подкрепя страните от тази група по въпроса за мигрантските квоти, допълва Асошиейтед прес.  Двамата лидери говориха и за разширяването на атомната централа Пакш в Унгария. Курц припомни, че Австрия има ясна позиция против атомната енергия.  \"Ние сме убедени, че атомната енергия може да бъде една много опасна технология\", каза той и допълни, че Австрия смята, че Европейската комисия трябва да преразгледа субсидиите за разширяването на АЕЦ Пакш. Той каза, че страната му ще се възползва от възможността да подаде иск срещу отпускането на държавни субсидии за разширяването на атомната централа и каза, че това не е въпрос само на двустранна политика. Курц изрази опасение, че във връзка с АЕЦ Пакш може да е имало и нарушения на \"юридически положения\". Унгарският премиер Орбан посочи от своя страна, че строителството на нови енергоблокове в атомната централа не трябва да усложнява отношенията между Виена и Будапеща. \"Въпросът за строителството в АЕЦ Пакш не е дискусия между Австрия и Унгария. Ще направя всичко възможно да положа всички усилия, за да може различията в мненията между Австрия и Унгария по въпроса за атомната енергия да не усложнят нашите двустранни отношения. Това е европейски въпрос, а не работа между нашите страни и ние ще търсим решение на европейската сцена\", каза Орбан.", "date": "2018.01.30", "title": "Виктор Орбан: ЕС трябва да се разшири към Балканите"}
{"url": "http://www.faktor.bg/bg/articles/ukrayna-izpita-krilata-raketa-sobstveno-proizvodstvo", "text": "Украйна изпита крилата ракета местно производство, която може да порази наземни и морски цели. Това разкри секретарят на Съвета за национална сигурност и отбрана Александър Турчинов, предаде \"Ройтерс\". Турчинов не разкри обсега на действие на ракетата, но увери, че е в съответствие с международните споразумения. \"Успешно изпитахме нова крилата ракета с наземно базиране. Полетът и представянето на всички системи на тази нова украинска ракета бяха проверени по време на изпитанието\", поясни Турчинов.", "date": "2018.01.30", "title": "Украйна изпита крилата ракета собствено производство"}
{"url": "http://www.faktor.bg/bg/articles/fbr-ima-vtoro-dosie-za-vazmozhno-satrudnichestvo-mezhdu-tramp-i-moskv", "text": "ФБР има второ досие за възможно сътрудничество между президента на САЩ Доналд Тръмп и Русия, пише \"Гардиън\". Във втория меморандум много от нещата се повтарят като тези в досието, изготвено от бившия британски разузнавач Кристофър Стийл. Второто досие е подготвено от Коди Шийрър, политически активист и бивш журналист, който е бил в тесен контакт със семейство Клинтън през 90-те години на XX век. За разлика от Стийл Шийрър няма опит в шпионажа и неговият меморандум първоначално е бил възприемат със скептицизъм. Документът е бил споделен с подбрани медии преди изборите. Но британското издание е научило, че ФБР все още проверява меморандума на Шийрър и търси интригуващи следи. Запознат с разследването източник заяви, че фактът, че ФБР все още работи по документа, подсказва, че разследващите го разглеждат сериозно. Повдига се вероятността част от изготвеното от Стийл досие, което е иронизирано от поддръжници на Тръмп, да е било подготвено с помощта на Шийрър. Меморандумът на Шийрър е предоставен на ФБР през октомври 2016 г. Предаден е на бюрото чрез Стийл, след като ФБР е поискало от бившия агент на MI6 да предостави всички документи и доказателства, които могат да бъдат полезни при разследването, според източници. И в двата документа се твърди, че Доналд Тръмп е компрометиран с пътуване до Москва през 2013 г., където е бил замесен в разврат в луксозен хотел. В меморандума на Шийрър се цитира източник от Федералната служба за сигурност на Русия. Шийрър е спорна фигура във Вашингтон. Той е обвиняван, че е част от шпионска клетка и от обкръжението на Клинтън. Няма доказателства предизборният щаб на Хилари Клинтън да е бил наясно с меморандума. Вчера републиканците в разузнавателната комисия в Камарата на представителите на САЩ гласуваха за разсекретяването на спорен меморандум, изготвен от председателя на комисията Девин Нунес. В него се казва, че ФБР и правосъдното министерство са злоупотребили с действията си по време на разследването на Русия.", "date": "2018.01.30", "title": "ФБР има второ досие за възможно сътрудничество между Тръмп и Москва"}
{"url": "http://www.faktor.bg/bg/articles/kongresat-v-sochi-prizova-siriyskiya-narod-da-reshi-sam-badeshteto-si-chrez-izbori", "text": "Сирийският народ трябва да решава сам бъдещето си чрез избори и да определи политическата си система. Това се казва в заключителната декларация на конгреса на сирийски представители, свикан от Русия в черноморския град Сочи, предаде БНР. Участниците в конгреса подчертават, че всички жители на Сирия са равни, независимо от етническата и религиозната си принадлежност, и призовават за зачитане на суверенитета и териториалната цялост на Сирия и за запазване на армията и службите за сигурност, необходими за борба с тероризма. Конгресът в Сочи беше бойкотиран от главния опозиционен комитет, както и от сирийските кюрди заради продължаващите бомбардировки на правителствените сили и Турция над областите Идлиб и Африн в Северозападна Сирия.  Според организаторите са присъствали 1511 делегати.", "date": "2018.01.30", "title": "Конгресът в Сочи: Сирийският народ да реши сам бъдещето си чрез избори"}
{"url": "http://www.faktor.bg/bg/articles/novini/balgariya/rumen-radev-iska-institut-za-ustoychivi-tehnologii-v-yugoiztochna-evropa", "text": "Държавите от Балканите трябва да демонстрират ясно своето единство и политическата си воля пред европейските институции за създаването на международен Институт за устойчиви технологии в Югоизточна Европа. Този проект ще насърчи процеса на европейска интеграция в нашия регион в областта на науката, образованието и медицината, и ще създаде нова перспектива за технологичен обмен и реализация на младите учени. Това заяви президентът Румен Радев, който проведе днес среща на \"Дондуков\" 2 с членовете на Управителния съвет на Югоизточния Европейски международен Институт за устойчиви технологии. Сред участниците в срещата бяха министри и зам.-министри на образованието, науката, технологиите, както и държавни секретари на страните от Западните Балкани, също и водещи европейски учени, работещи в ЦЕРН. \"Необходимо е през следващите месеци да бъде бъдат очертани основните параметри на проекта, а подкрепящите го държави да подпишат меморандум за сътрудничество, който да бъде представен пред Европейския съюз. Българското председателство на Съвета на ЕС трябва да бъде използвано за постигането на напредък. От изключително значение е този Институт да бъде припознат като част от европейската научна инфраструктура, за да бъде осигурено неговото финансиране\", подчерта още Румен Радев по време на срещата. Представителите на балканските държави изразиха признателността си към България, която поставя като основен приоритет на своето председателство на Съвета на ЕС европейската перспектива на региона. Научните общности на Балканите отдавна общуват без ограничения на универсалния език на науката и е важно те да бъдат подкрепени и от политическите лидери, беше подчертано по време на разговора. Изразена бе и благодарност към президента Румен Радев, в чието лице учените от региона срещат необходимата подкрепа на високо равнище за осъществяването на този проект. Предстои в София да бъде проведено първото заседание на Управителния съвет на Югоизточния Европейски международен Институт за устойчиви технологии.", "date": "2018.01.30", "title": "Румен Радев иска Институт за устойчиви технологии в Югоизточна Европа"}
{"url": "http://www.faktor.bg/bg/articles/uchenitsite-v-gripnata-vakantsiya-shte-otuchvat-prez-vtoriya-srok", "text": "Внезапната грипна ваканция в няколко области скъси първия срок за учениците. Така част от тях останаха с неоформени оценки, предаде БТВ.  Голяма част от децата ще се върнат в клас чак на 7 февруари. Дългата 11-дневна почивка се дължи на сливането на грипната ваканция с междусрочната.  Учениците могат да бъдат спокойни за пролетната  ваканция - тя ще остане 10 дни.  Затворените училища заради грип се увеличават и вече са 770. Най-много те са в София-град - над 270.  От днес не работят 40 училища в област Сливен, 71 - в Русе, 61 - в Монтана. Учителите обаче са на работа, за да наваксат с оформянето на първия срок. Ще се отучва през втория срок. Учениците, които все пак искат да се борят за по-високи оценки, могат да бъдат изпитани и в първите няколко дни на втория срок.  Междувременно Фейсбук страницата на здравното министерство буквално се препълни със съобщения на ученици, които умоляват да бъдат пуснати в грипна ваканция.", "date": "2018.01.30", "title": "Учениците в грипната ваканция ще отучват през втория срок"}
{"url": "http://www.faktor.bg/bg/articles/mneniya/intervyu/s-voenizirani-grupirovki-dezinformatsiya-i-koruptsiya-rusiya-destabilizira-sasedni-strani", "text": "Сега вече на всички са ни известни руските кампании за дезинформация, които имат за цел да подкопават демокрацията и да посеят недоверие в институциите, и които се провеждат в много западни страни. Известна ни е и многоликата руска корупция: за компаниите, които държавата използва за политическите си цели, за банките и олигарсите, финансиращи чуждестранни политици. Но това още не е всичко. На изпитващата недостиг от финансиране бивша свръхдържава, опитваща се евтино да възстанови своето влияние, само пари и тролове не са и достатъчни. В някои региони има много млади хора увлечени от оръжията, камуфлажните униформи, джудо и военни игри, които се провеждат в гората. В САЩ и Великобритания на пейнтбол и страйкбол с реалистични оръжия, стрелящи с безобидни пластмасови топчета с боя, играят на детски рождени дни, а също така в компаниите, за да сплотяват колектива. Но такива игри могат да придобият и доста по-конкретен, военизиран характер. И точно от тях се интересува Русия по източните граници на Европа. Тя, например, проявява далеч не доросъседски интерес към рускоезичните играчи в страйкбол, а също така и към членовете на стрелковите клубове и към любителите на бойните изкуства в Латвия и Естония, където значителна част от населението е рускоезичното малцинство.  Руски специалисти, поддържащи връзки с военните, дори и със спецназа, влизат в клубове в тези страни в качеството на треньори и обучават техните членове на \"тактика за действие в състав на подразделение\". Бойните клубове, където се провеждат обучения по \"Системата\", както наричат  открито рекламират своята дейност в столицата на Естония - Талин. Латвийските власти се опасяват от възможни връзки с разузнаването на тези руснаци, които са пристигнали в страната като съдии на състезанията по страйкбол, и затова те бяха депортирани. Същото се случва не само в страните от Прибалтика. През октомври 2016 година 76-годишен унгарски неонацист уби служител на унгарската полиция. Впоследствие стана известно, че неговата малка военизирана група е поддържал връзки с Русия. Групата тренирала заедно с руски дипломати, които биха могли да са военни разузнавачи. В Германия има над 60 клуба \"Система\" и много от тях открито използват символиката на руската армия и контраразузнаване. А наскоро там беше открит филиал на мотоциклетния клуб \"Нощни вълци\". Разбира се, това са малки групи работещи в мирни страни. Но значително по-сериозни са съобщенията, че подготвени в Русия наемници създават в Босна военни формирования подкрепящи лидера на сръбските сепаратисти.  Бившият министър на енергетиката на Босна директно нарече това \"съставна част от промяната на международния ред\". Според него, руснаците са решили да се възползват от влиянието си на Балканите, за да разпалят отново босненския конфликт. Доколко е важно всичко това?  Бихме могли да кажем, че това са изолирани инциденти, ако не беше обстоятелството, че Русия отдавна използва  и други тактически прийоми за дестабилизация на съседните страни.  Окупацията на Крим беше извършена от \"зелените човечета\" - руски войници в униформи без опознавателни знаци. Но жителите на Украйна, внезапно превърнали се в \"сепаратисти\" се появиха от друга, по-тайнствена полувоенна среда. Внезапната поява на местни групировки от въоръжени бандити, преминали подготовка в СССР, през 1945 година изигра немалка роля за съветизацията на Централна Европа. Това е важно и защото тактиката, използвана от руснаците - изпробвана и отрабоена в Украйна и Молдова, често се използва и на Запад.  Трябва да подчертая, защото на този факт беше обърнато малко внимание, че руските власти са се опитали да осъществят контакт с предизобрния щаб на Тръмп посредством Националната асоциация на притежателите на оръжие. New York Times съобщи, че активистът на асоциацията Пол Ериксон през май 2016 година е изпратил писмо до щаба на Тръмп, в което се казва, че е установил \"неофициален канал за връзка с Кремъл на президента Владимир Путин\". Ериксон предлага и да организира среща с руски официален представител по време на националния конгрес на Асоциацията.  Според изданието той няколко пъти е пътувал в Русия, имал е отношения с руски организации, борещи за правото да се носи оръжие, и заедно с руския си партньор създава обща фирма.  ФБР вече е започнало разследване дали руски агенти не са финансирали тайно кампанията на Доналд Тръмп, действащи чрез Националната асоциация нае притежателите на оръжие. Ако сега беше 2015 година, щяхме да се смеем над всичко това. Но през 2016 година Кремъл проведе в САЩ нагла дезинформационна кампания, както постъпи и в Украйва и не понесе никакво наказание за това. Не е изключено през 2018 година (или през 2028-ма?) Кремъл да започне да експериментира с по-жестока и насилствена тактика, както се случи в Украйна?   Превод: Faktor.bg", "date": "2018.01.30", "title": "﻿﻿﻿﻿С военизирани групировки, дезинформация и корупция Русия дестабилизира съседни страни"}
{"url": "http://www.faktor.bg/bg/articles/mladen-marinov-otreche-sluhovete-che-baretata-e-zadarzhan-zaradi-otvlichaneto-na-adrian-zlatkov", "text": "Главният секретар на МВР Младен Маринов коментира пред журналисти арестуван ли е Златомир Иванов-Баретата и има ли развитие по случая с убийството на бизнесмена Петър Христов.  Маринов отрече излязлата информация, че е задържан Златомир Иванов – Баретата и приближени до него лица заради отвличането на Адриан Златков. Той съобщи, че няма извършени арести по случая.  Във връзка с разследването на убийството на бизнесмена Петър Христов, Младен Маринов съобщи, че остават версиите, свързани с бизнеса му и личния му живот.  „Продължаваме да работим по няколко основни версии, свързани с бизнеса, с личния живот, с конкурентни дейности и т.н. Към момента все още тече разследването и не можем да дадем повече детайли. Извършва се всичко необходимо, което може да доведе до нови факти. Назначени са експертизи по всичко, намерено на местопрестъплението, някои от тях вече са готови. А с всички лица, които са установени на мястото, е работено. В по-късен етап се явиха и други свидетели, които дадоха още данни“, съобщи главсекът на МВР. Трима души са задържани за случая с нахапаното от куче детенце в Пазарджик, каза още главният секретар на МВР. Те са задържани заради това, че като възрастни са допуснали това да се случи. Информацията до момента е, че кучето по принцип стои вързано, но по някаква причина е било пуснато точно в този момент. Възрастните са оставили детенцето да отиде само в друго помещение, но като се е забавило, са отишли да го потърсят и са се натъкнали на гледката“, обясни Маринов. Той уточни, че отговорността ще се търси от възрастните, които са допуснали да се стигне до тази ситуация. „Когато отглеждаме кучета и други домашни любимци, трябва да спазваме законодателството и всички наредби на общината. В случая най-вероятно са нарушени редица от тези законови изисквания, за да се стигне до този инцидент“, каза още той.", "date": "2018.01.30", "title": "Главният секретар на МВР отрече слуховете, че Баретата е задържан за отвличането на Адриан Златков"}
{"url": "http://www.faktor.bg/bg/articles/ikonomika/biznes/tomislav-donchev-reshenieto-kade-da-zhiveesh-i-rabotish-ne-zavisi-samo-ot-zaplatata", "text": "Имаме един неизчерпаем резерв по повод привличането на работна сила. Това е жилищната политика. Тя не може да се свежда до осигуряване на жилище само на социално слаби граждани. Ако местните власти, разполагат с такъв пакет от стимули, това ще е в полза на завръщане на работната сила някъде. Решението къде да живееш и работиш не зависи само от заплатата, но и от детска градина, от пътя, здравеопазването.  Това стана ясно от думите на вицепремиера Томислав Дончев по време на 12-та годишна среща на бизнеса с правителството. Той съобщи още, че ако около 25 000 души емигрират на година, то реемиграцията е около 11700 души. Трябва анализ на реемиграцията - защо се завръщат? Дали са сезонни работници или хора, които искат да си харчат парите тук, запита вицепремиерът. \"Имаме 75 000 души, които не са работили за период по-дълъг от две години. Това е десоциализация.\", заяви Дончев.", "date": "2018.01.30", "title": "Томислав Дончев: Решението къде да живееш и работиш не зависи само от заплатата"}
{"url": "http://www.faktor.bg/bg/articles/kultura/afish/ostra-diskova-herniya-otlozhi-kontserta-na-tsigularya-deyvid-garet-v-sofiya", "text": "Поради внезапно настъпило заболяване Дейвид Гарет отлага концерта си на 4 февруари в София, съобщиха организаторите. Според  диагнозата на лекарите Гарет страда от остра дискова херния и не е в състояние да излиза на сцената. Първият отменен концерт на цигуларя беше тази неделя, 28 януари,  в Il Teatro Regio в Парма , като освен в София, са отменени и концертите в Грац, Люцерн, Киев, Хановер, Хамбург, Дюселдорф и Баден Баден. Лекарите смятат, че в най-скоро време изпълнителят ще се възстанови и ще поднови турнето си. „Наш основен приоритет в момента е здравето на Дейвид“, казват от екипа му.  „Скъпи приятели, изключително много съжалявам, че не мога да свиря на тези концерти. Заедно с моя екип ще направим всичко възможно за по-бързото ми възстановяване, така че да  ви посетя и да се срещнем скоро. Нямам търпение това да се случи, така че очаквайте скоро новини от мен. Обичам ви!“, казва Дейвид в обръщение към феновете си. Очаква се да бъде обявена нова дата за концерта на Дейвид Гарет и Жулиен Куентин в София, на който те ще представят класическата си програма, включваща произведения на Чайковски, Цезар Франк, Сарасате, Дворжак, Виторио Монти и др. Веднага след обявяване на новата дата, ще бъде съобщен редът за връщането на билетите за тези, които не могат да я посетят.", "date": "2018.01.30", "title": "Остра дискова херния отложи концерта на цигуларя  Дейвид Гарет в София"}
{"url": "http://www.faktor.bg/bg/articles/s-oshte-10-skachat-zaplatite-na-politsaite-prez-2018", "text": "Очакваме през 2019 г. заплатите в МВР да се увеличат с още 10%, обяви министърът на вътрешните работи Валентин Радев по време на месечния си брифинг.   \"17,5 млн. лева дадохме миналата година за дрехи, а за тази договорихме 100 млн. лева допълнително, като най-вероятно изплащането ще започне през март. Но не е важно точно с колко ще повишим заплатите, а това да се случва регулярно. Така че за 2019 г. имаме засега само предвидено ново увеличение с 10% на заплатите. Смятам, че трудът на полицаите е оценен по достойнство, но винаги трябва повече“, обясни Радев. Въпросните 100 млн. бяха обещани от премиера Бойко Борисов след полицейските протести. Министърът подчерта, че рейтингът на МВР се е покачил и е станал 46%. Той даде и актуална информация за средата на сигурност в България през декември 2017 г.  „Средно на ден през декември са регистрирани 227 престъпления, а през ноември - 265. Умишлените убийства пък са с 18,2% надолу. Грабежите са се увеличили леко и са 7,9%. Посегателствата спрямо МПС са 32% - отново бележим спад. Наркотиците са намалели с 20,4%. Повиши се и разкриваемостта на престъпленията през 2017 г. в сравнение с 2016 г. – за убийствата например почти със 100%“, каза още Радев.  По думите му над 1400 души с полицейски функции се назначават на година, а напускащите са малко над 300.", "date": "2018.01.30", "title": "Вдигат с още 10% заплатите в МВР през 2019"}
{"url": "http://www.faktor.bg/bg/articles/ministar-petkova-prouchva-vazmozhnostta-za-dostavka-na-priroden-gaz-ot-izrael", "text": "Възможностите за доставки на природен газ от офшорните находища край Израел обсъди днес министърът на енергетиката Теменужка Петкова по време на среща с Абу Йоси, главен изпълнителен директор на една от водещите израелски компании за добив, производство и търговия на природен газ - \"Делек Дрилинг\". Това съобщиха от министерството на енергетиката.  Фирмата участва в разработката на офшорните газови находища Тамар, Левиатан, Ям Темтиш и Афродита. В момента Израел преструктурира енергийния си отрасъл, увеличавайки потреблението на газ, за сметка на въглищата и нефта, поради новооткритите големи залежи на природен газ. По данни на компанията, доказаните залежи в израелската икономическа зона на Средиземно море се оценяват на около 1000 млрд куб. метра, което би осигурило потреблението на страната за около 130 години.  В газовото поле Левиатан залежите възлизат на 453 млрд. куб. м., а в Тамар – 184 млрд. куб. м. Пред министър Петкова г-н Йоси потвърди, че благодарение на стратегическото си географско положение България има значителни предимства да се превърне в газоразпределителен център на Балканите. В лицето на вашата държава Израел вижда стабилен партньор в областта на енергийното сътрудничество, допълни още Абу Йоси.  По-късно министър Петкова посети електрическата компания \"Хадера\", където се срещна с президента и председател на съвета на директорите Офер Блох и с изпълнителен директор - Ютаф Ронтал.  \"Впечатлена съм от мащабите на работа в Хадера. Потенциалът за сътрудничество в енергийния сектор между България и Израел трябва да се използва\", заяви министър Петкова по време на срещата. \"Хадера\" е държавна компания за производство, пренос, разпределение и доставка на електроенергия, включваща 17 електроцентрали с 63 енергоблока. Инсталираната мощност на компанията е 13 600 MW.  Домакините поясниха, че в Държавата Израел енергийният отрасъл се преструктурира - в момента 60% от електроенергията се произвежда от природен газ, успоредно с това частният сектор навлиза в електропроизводството. Неговият дял е в размер на 30%, като тенденцията е през 2020 г. електропроизводството от частни мощности да нарасне с още 10%, а през 2030 г. въглищата да бъдат заменени изцяло с природен газ.", "date": "2018.01.30", "title": "Министър Петкова проучва възможността за доставка на природен газ от Израел"}
{"url": "http://www.faktor.bg/bg/articles/goranov-ako-se-spazvat-pravilata-koruptsiyata-ostava-samo-edno-vestnikarsko-vnushenie", "text": "„Колкото пъти ни връщате към темата с корупцията, толкова пъти ще ви отговаряме, че сте чели неактуална социология. А едно общество, което постига един от най-високите ръстове на икономиката в България, няма как да е най-неуспешното от гледна точка на правилата. Така че, ако правилата сами по себе си съществуват и се спазват, корупцията остава само вестникарско внушение.” Това коментира финансовият министър Владислав Горанов по време на 12-ата годишната среща на бизнеса и правителството в столичния хотел \"Балкан\", организирана от \"Капитал\". Отговорът му бе във връзка с присъединяване на България към еврозоната и въпроса дали корупцията е пречка за това. \"Корупцията е проблем на всяко едно общество и тя е предимно емоционална категория дотолкова, доколкото ако се превърне в реалност, трябва да е предмет на наказателно преследване. И ако погледнем към данните от последните социологически изследвания, се вижда, че ние далеч не държим първото място\", каза той. Горанов потвърди намерението на правителството до месец юни тази година да подаде заявка за присъединяването към \"чакалнята\" на еврозоната – т.нар. механизъм ERM II. Човешките ресурси в икономиката бе един от акцентите в изказването на министър Горанов. Той изтъкна, че правителството води политика на увеличаване на минималните доходи, като целта е да се напасне структурата на производството в България към средноевропейската. В противен случай \"ще изгубим всички шансове да се справим сами на тази прекрасна територия България\", призна Владислав  Горанов. източник: Оффнюз", "date": "2018.01.30", "title": "Горанов: Ако се спазват правилата, корупцията остава само едно вестникарско внушение"}
{"url": "http://www.faktor.bg/bg/articles/mariya-gabriel-pred-le-point-evropa-se-opitva-da-navaksa-izostavaneto", "text": "Българският комисар по въпросите на цифровата икономика и общество Мария Габриел коментира пред авторитетното френско списание Le Point инициативата за инвестиране във високопроизводителни изчислителни технологии. В интервюто, озаглавено \"Суперкомпютрите: Европа се опитва да навакса изоставането си\", комисар Габриел посочва, че към момента разликата в инвестициите на ЕС спрямо тези на неговите конкуренти САЩ, Китай и Япония се оценява между 500 и 750 милиона евро годишно. Целта на новосъздаденото съвместно предприятие EuroHPC е именно да се навакса това изоставане. Въпреки това ЕС остава важен фактор в тази технология и според последните класации 5 от 20-те най-добри суперкомпютри в света се намират в Европа, допълни българският еврокомисар. В интервюто за френския седмичник Мария Габриел дава редица примери за ползите от обединяването на европейските усилия за изграждане на новата инфраструктура: в здравеопазването суперкомпютрите правят възможна ранната диагностика на тежки заболявания; технологията може да има безпрецедентна роля за намаляване на детската смъртност, причинена от генетични заболявания; суперкомпютрите ще допринесат за по-голяма точност на метеорологичните прогнози, помагайки на властите в превенцията срещу природни бедствия и др. Приносът на ЕС в EuroHPC ще бъде около 486 млн. евро по актуалната многогодишна финансова рамка; със същата сума ще се включат и държавите членки и асоциираните държави. До 2020 г. общо около 1 млрд. евро публично финансиране ще бъдат инвестирани, а частните членове на инициативата ще се включат и с непарично участие, обяснява още за Le Point комисар Мария Габриел.", "date": "2018.01.30", "title": "Мария Габриел пред Le Point: Европа наваксва изоставането при суперкомпютрите чрез EuroHPC"}
{"url": "http://www.faktor.bg/bg/articles/obshtestvo/ulitsata/dyado-grigoriy-da-se-okazva-natisk-na-bpts-pri-izbora-na-vidinski-vladika-e-nekanonichno", "text": "Врачанският митрополит Григорий, излезе с изявление по повод епархийския избор на нов Видински митрополит, което бе публикувано от Видинската митрополия. \"Появилите се внушения, че изборът e бил \"предопределен\", правени от група граждани, които са недоволни, че предпочитаният от тях кандидат не е получил доверието на избирателите, са напълно неоснователни\", коментира владиката. \"При всеки един вот - в обществото или в Църквата - е съвсем естествено предварително да се знаят преобладаващите нагласи на избирателите за това какви са шансовете на кандидатите и кои от тях са предпочитани. Епархийските избиратели са в пълното си право да изразяват и обсъждат своите предпочитания за един или друг кандидат преди избора, защото те носят високата отговорност пред Бога и пред Светата ни Православна Църква да вземат най-доброто решение.  Това е естествена и легитимна част от църковния живот, така както в обществото е нормална, необходима и легитимна дискусията сред избирателите, която предшества даден избор\", се казва в изявлението на дядо Григорий. Врачанският митрополит припомня, че изборът на нов митрополит е вътрешноцърковен въпрос, част от автономията на БПЦ, който се подчинява на строги уставни и канонични правила. Опитите да се упражнява външен натиск и да се отправят противоуставни искания и претенции към БПЦ са неприемливи и противоканонични, се казва в изявлението на митрополит Григорий.", "date": "2018.01.30", "title": "Дядо Григорий: Да се оказва натиск на БПЦ при избора на Видински владика е неканонично"}
{"url": "http://www.faktor.bg/bg/articles/mvr-provezhda-mashtabna-spetsaktsiya", "text": "Специализирана полицейска операция по линия на активния криминален контингент се провежда на територията на цялата страна. Това съобщиха от пресцентъра на МВР.  Към момента няма задържани. Органите на реда работят по дела, които са процес на разследване, съвместно с прокуратурата. Мащабната операция продължава.", "date": "2018.01.30", "title": "МВР провежда мащабна спецакция"}
{"url": "http://www.faktor.bg/bg/articles/protestirashti-pred-ms-zaradi-razgradskite-lavcheta-posreshtnaha-neno-dimov-sas-skandiraniya", "text": "Стотици граждани се събраха на пореден протест пред Министерски съвет срещу решението на Общинския съвет в Разград да дари лъвчетата Терез и Масуд на община Пазарджик. При протестиращите пристигна министърът на околната среда Нено Димов, който беше посрещнат със скандирания \"Нено в клетка\", \"Нено зад решетката\", \"Оставка\", \"Предател\". \"Затвор\".  Няколко от протестиращите го попитаха защо не е спазил ангажимента си, поет при предишния протест. И му показаха снимки от мизерните условия, в които живеят лъвовете в зоокъта в Разград. Министърът отговори, че законът не му позволява да действа, а думите му бяха посрещнати с още скандирания и недоволство.  \"Вие ще загубите напълно доверието на хората, защото не спазвате ангажиментите си\", обявиха протестиращите. Те го питаха защо не конфискува животните в полза на държавата, което той бе обещал при предишния протест, ако общината не ги даде, както и стана.  Премиерът Бойко Борисов е поискал от Регионална инспекция по околна среда и водите и на Българската агенция по безопасност по храните пълно съдействие за конфискуването на лъвчетата от общината на Разград. Той се е ангажирал до 20 дни животните да заминат за спасителния център в Холандия, където ще бъдат под наблюдение на специалисти заради здравословните им проблеми. Перспективата е след укрепването си животните да поемат към резерват в Южна Африка. Това съобщи Явор Гечев от фондация \"Четири лапи\" - една от организациите за защита на животните, благодарение на които лъвчетата, оставени почти да умрат след раждането си през септември, оцеляха и са вече в добро състояние в София.", "date": "2018.01.30", "title": "Протестиращи пред МС заради разградските лъвчета посрещнаха Нено Димов с гневни скандирания"}
{"url": "http://www.faktor.bg/bg/articles/prokuraturata-obvini-chichoto-na-ubitoto-ot-pitbul-dete", "text": "Повдигнаха обвинение на 35-годишния Димитър М. за смъртта на 3-годишния му племенник, убит от питбул в двора на къщата им в пазарджишкото село Мокрище. Районната прокуратура в Пазарджик обвинява Димитър за недостатъчна грижа за гръбначно животно - куче от породата \"питбул\", което е било под надзор, като в резултат на това е последвала смъртта на малолетно 3-годишно момче. Задържан е за срок от 72 часа с постановление на наблюдаващия прокурор. В хода на проведеното разследване е извършен оглед на местопроизшествието, към който е приложен и фотоалбум, разпитани са свидетели, назначена е съдебно-медицинска експертиза, уведомени са Община Пазарджик и Агенцията по храните. Кучето е било прегледано от ветеринар, издадени са предписания, като мерки за него трябва да бъдат взети от съответните контролни органи. Говорителят на държавното обвинение в Пазарджик Павел Пантов коментира, че разследващите са получили неопровержими доказателства, че чичото е действителният собственик на кучето. Ако мъжът бъде признат за виновен, го очакват до 5 години затвор и глоба от 10 000 лева. Бащата и лелята на детето до края на деня ще бъдат освободени от ареста, допълва прокурор Пантов.", "date": "2018.01.30", "title": "Повдигнаха обвинение на чичото на убитото от питбул дете"}
{"url": "http://www.faktor.bg/bg/articles/prokuraturata-vliza-v-bdzh", "text": "Софийската градска прокуратура да извърши проверка по материали в медиите, според които има злоупотреби в БДЖ.  Прокуратурата ще проверява твърденията, че в дружеството се извършва некачествен ремонт на локомотивите. Обект на проверката ще са и сигналите за сключване на неизгодни договори с външни изпълнители на ремонта, както и изплатени трудови възнаграждения без основание на лица, назначени формално в системата на БДЖ. Прокуратурата ще изиска от медиите информация по случая.", "date": "2018.01.30", "title": "Прокуратурата влиза в БДЖ"}
{"url": "http://www.faktor.bg/bg/articles/denitsa-sacheva-vaprosnik-v-uchilishtata-za-seksualnata-orientatsiya-na-detsata-nyama-i-ne-e-imalo", "text": "Въпросник в училищата, който да достига до учениците и да се отнася до тяхната сексуална ориентация, до това дали ходят до тоалетна, дали носят роклички или суитшъри, няма, не е имало и няма да има, каза в студиото на бТВ зам.-министърът на образованието Деница Сачева по повод разразилия се скандал с конкурс „Училище без насилие” и стереотипи, определени от пола\", провеждан от МОН и джендър фондация в българските училища. Дезинформационната атака взема за повод един конкурс, който се провежда в образователната система от 5 години и за първи път е започнал през 2013–2014 г., каза тя. Анкетата не може да бъде наречена „джендър”. Става дума за доброволен конкурс между училища какви политики имат по отношение на насилие, на равнопоставеност между момичета и момчета, допълни Сачева. Анкетата е раздадена на директорите от МОН, а децата не участват в нея и никой не ги пита в каква тоалетна ходят, категоричен беше зам.-министърът. „Този конкурс е доброволен. Фондацията, която го организира, има този въпросник и ние само сме информирали регионалните управления по образование”, уточни Сачева. Конкурсът се провежда от 5 години, а на страницата на фондацията могат да бъдат видени всички въпросници, както и училищата, които са участвали до момента, включително и наградените. От началото до сега са участвали 300 училища, уточни тя.", "date": "2018.01.30", "title": "Деница Сачева: Конкурсът на джендър фондация и МОН е доброволен и е от 5 години"}
{"url": "http://www.faktor.bg/bg/articles/novini/svyat/mayk-pompeyo-kitay-e-sashto-tolkova-golyama-zaplaha-za-sasht-kolkoto-i-rusiya", "text": "Китай е също толкова голяма заплаха за Съединените щати, колкото и Русия, предупреди директорът на Централното разузнавателно управление (ЦРУ) на САЩ Майк Помпейо, цитиран от Би Би Си.     В интервю за британското обществено радио и телевизия Помпейо каза, че китайските опити за оказване на тайно влияние върху Запада са също толкова обезпокоителни, колкото и руската подривна дейност. Китай обаче разполага с \"много по-големи възможности\" за провеждане на такива скрити операции, отколкото Русия, подчерта той.     Шефът на ЦРУ призова западните страни да положат повече съвместни усилия за противодействане на китайските опити за упражняване на влияние върху тях като цяло. \"Наблюдаваме много целенасочени усилия за открадване на американска информация и за напълване на Съединените щати с шпиони - с хора, които да работят за китайското правителство срещу Америка\", предупреди той.     Помпейо посочи, че Китай внедрява свои агенти в американската образователна и здравна система, както и в корпоративните среди. \"Това важи и за други части на света... включително Европа и Великобритания\", подчерта той.", "date": "2018.01.30", "title": "Майк Помпейо: Китай е също толкова голяма заплаха за САЩ, колкото и Русия"}
{"url": "http://www.faktor.bg/bg/articles/putin-predstavil-prav-neobhodimite-podpisi-za-uchastie-v-prezidentskite-izbori", "text": "Предизборният щаб на руския президент Владимир Путин пръв представи в Централната избирателна комисия (ЦИК) необходимите подписи в негова подкрепа като кандидат в изборите за държавен глава през март, пише в. \"Ведомости\". Путин е събрал 315 000 подписа, за да бъде регистриран като независим претендент. Днес се очаква ЦИК да получи подписи от бизнес омбудсмана Борис Титов, лидер на Партията на растежа, от основателя на опозиционната партия \"Яблоко\" Григорий Явлински и от Сергей Бабурин, шеф на националистическата партия \"Руски общонароден съюз\". Други кандидати за регистрация, подкрепени от извънпарламентарни партии, например телевизионната водеща Ксения Собчак и Максим Сурайкин от движение \"Комунистите на Русия\", смятат да представят своите утре. Всички обещават да донесат максималния разрешен брой подписи, 105 000, при все че някои са събрали и повече. Освен Путин, който би могъл спокойно да събере и 3 милиона подписа, всички що-годе реални кандидати представляват малки партии и им трябват само по 100 000, обяснява политологът Дмитрий Бадовски. Според него за Кремъл \"е изгодно да напълни десния и левия политически фланг с по неколцина кандидати\", за да не ги използват примерно само Павел Грудинин, издигнат от парламентарната компартия и Ксения Собчак, подкрепена от опозиционната \"Гражданска инициатива\". Според експерта ЦИК едва ли ще изключи от надпреварата някой претендент.", "date": "2018.01.30", "title": "Путин представи пръв необходимите подписи за участие в президентските избори"}
{"url": "http://www.faktor.bg/bg/articles/novini/svyat/sasht-i-polsha-severn-potok-2-zaplashva-energiynata-sigurnost-na-evropeyskite-darzhavi", "text": "Новият министър-председател на Полша  Матеуш Моравецки заяви, че Русия е най-голямата заплаха за неговата държава заради въоръжената агресия срещу Украйна и плановете на Кпремъл да построи газопровода \"Северан поток-2\". \"Отнасям се много сериозно към руската заплаха. Това, което Кремъл прави в Украйна е много опасно. Обсъдихме с нашите партнори от ЕС и САЩ как да се справим с тази заплаха\", казва Моравеци пред американското издание Politico в отговор на въпрос коя е най-сериозната заплаха за сигурността на Полша. Моравецки критикува позицията на Германия за \"Северен поток-2\" и съобщи, че е обсъдил този въпрос с министъра на икономиката на САЩ Рик Пери.  \"Германия се опитва да представи \"Северен поток -2\" като бизнес-проект, но ако той бъде реализиран, ще направи украинската газопреносна систума безполезна, а това е чисто политически акт. Ако това се случи вече нищо няма да попречи на руските войси да се разположат в цяла Украйна, доколкото \"Северен поток-2\" ще позволи на Москва да доставя газ на Европа, заобикаляйки Украйна\", коментира полският премиер. Според Моравецки, \"Северен поток-2\" заплашва цяла Централна Европа, а за Украйна може да се окаже \"смъртоносен\", защото изключването и от системата на транзит на газ за Европа, ще позволи на Москва още по-силно да дестабилизира ситуацията в страната. Междувременно и държавният секретар на САЩ Рекс Тилърсън също заяви, че САЩ и Полша оценяват \"Северен поток-2\" като заплаха за енергийната сигурност на европейските държави. \"Северен поток-2\" дава на Русия още един инструмент, позволяващ енергетиката да бъде използвана за политически цели\", заяви Тилърсън. Faktor припомня, че \"Газпром\" смята да започне изграждането на газопровода на стойност 10 милиарда долара през април 2018 година. 1 200 километровото трасе трябва да премине през Балтийско море и да съедини Русия с Германия.", "date": "2018.01.30", "title": "САЩ и Полша: \"Северн поток-2\" заплашва енергийната сигурност на европейските държави"}
{"url": "http://www.faktor.bg/bg/articles/novini/svyat/ruski-politik-pochina-v-infarkt", "text": "Бывшият лидер на Социалдемократическата партия на Русия Алексей Бурнацев е починал в затвора, съобщава РИА \"Новости\".  49-годишният Бурнацев, който е задържан по обвинение в мошеничество, се почувствал зле в килията на 28 януари и починал от инфаркт след като затворническите власти го завели в болница. Адвокатът му Вячеслав Макаров съобщил, че Бурнацев е бил инвалид втора група, както и, че съдът няколко пъти е отказал да го освободи под домашен арест заради здравословното му състояние.  Алексей Бурнацев е в ареста от лятото на 2015 година. Разследването по неговото обвинение е приключило, а съдебният процес е трябвало да започне през февруари тази годита.", "date": "2018.01.30", "title": "Руски политик почина от инфаркт"}
{"url": "http://www.faktor.bg/bg/articles/sasht-reshi-da-otmeni-zabranata-za-priem-na-bezhantsi-ot-11-visokoriskovi-strani", "text": "Вътрешното министерство на САЩ обяви, че ще бъде възобновен приемът на бежанци от 11 \"високорискови\" страни, но с допълнителни проверки, съобщават американските медии. В изявлението на вътрешното министерство не се споменават конкретни страни, но медиите са научили, че става въпрос за страни предимно от Африка и Близкия изток, в които мнозинството от населението е мюсюлманско, както и за Северна Корея. Официални представители увериха, че националността няма да бъде причина за отказ да бъдат приети, но желаещите ще бъдат подлагани на щателни проверки. \"Критично важно е да знаем кой влиза в САЩ\", изтъкнаха от вътрешното министерство. \"Тези допълнителни мерки за сигурност ще затруднят създаващите проблеми лица да използват нашата бежанска програма и те ще ни гарантират, че подходът ни защитава родината. САЩ трябва да продължат да изпълняват задълженията си към световната общност за подпомагане на онези, които са изправени пред преследване и го правят по начин, който взема под внимание сигурността на американския народ\", допълват от вътрешното министерство на САЩ.", "date": "2018.01.30", "title": "САЩ реши да отмени забраната за прием на бежанци от 11 \"високорискови\" страни"}
{"url": "http://www.faktor.bg/bg/articles/novini/svyat/lordovete-kazvat-tezhkata-si-duma-za-brekzit", "text": "Днес и утре стотици британски благородници ще се изкажат в Камарата на лордовете в рамките на обсъждането на второ четене на проектозакона за излизане от ЕС. Мнозинството депутати в Камарата на лордовете са против Брекзит, като преди два дни влиятелна група предупреди правителството, че законопроектът има нужда от сериозни поправки, за да бъде гласуван. Политическите наблюдатели окачествяват като „исторически“ двата дни, защото се очакват около 190 изказвания в Камарата на лордовете, където много рядко се наблюдава голяма активност и се събират всички членове, предаде БНР. Двудневните дебати ще изправят едни срещу други благородници от двата спектъра - привърженици и противници на напускането на ЕС. Макар и с известна съпротива законопроектът по-рано бе одобрен в Камарата на общините. Прогнозите обаче са, че в горната камара - Камарата на лордовете, където определено привържениците на оставането в ЕС са повече, ще бъдат положени максимално усилия  да бъде променен законопроекта. А това не е добра новина за премиера Тереза Мей, която е под натиск да прокара огромни количества законодателни актове през парламента, за да спази определения от нея срок за Брекзит - 29 март 2019 година. Мнозина в Консервативната партия смятат на базата на дебатите в двете камари, че премиерът е в „невъзможна позиция“, защотоТереза Мей се опитва да постигне приемлив Брекзит в разединена партия, в разединен парламент, в разединена страна.", "date": "2018.01.30", "title": "Лордовете казват тежката си дума за Брекзит"}
{"url": "http://www.faktor.bg/bg/articles/bozhidar-dimitrov-se-zavrashta-v-politikata-na-4-fevruari-osnovava-dvizhenie-kubrat", "text": "Бившият директор на Националния исторически музей Божидар Димитров ще учреди ново движение в Народния театър на 4 февруари. Най-вероятно то ще се казва „Кан Кубрат” или само „Кубрат”, обяви историкът пред Би Ти Ви. „То ще има една цел, не за спасение и оцеляване на България , за ще работи за двете „В” - възход и величие на България. Това може да стане само при президентска република. Не можем да продължаваме да се влачим с тази атрофирала парламентарна република”, уточни професорът. По думите му ще е нужно да се свика референдум по този въпрос, което ще отнеме около година. В новото движение ще има предимно професори, но ще се търсят и професори не като титла, а в професиите си, обясни още Димитров. Той коментира и темата със създаването на първо копие на меча на хан Кубрат, който се пази в Ермитажа в Санкт Петербург.", "date": "2018.01.30", "title": "Божидар Димитров основава движение \"Кубрат\", ще се бори за президентска република"}
{"url": "http://www.faktor.bg/bg/articles/korneliya-ninova-se-seti-za-zapadnite-balkani", "text": "Председателят на НС на БСП Корнелия Нинова се срещна с министъра по европейските въпроси и главен преговарящ за присъединяване на Черна гора към ЕС Александър Пейович, съобщиха от пресцентъра на партията.  Сетиха се и те за Западните Балкани, бихме попълнили. Как да повярваш на някого, който на думи е за евроинтеграцията на други страни, а своята всячески се стреми да отдели от Европа.      \"БСП винаги е подкрепяла последователно и с дълбоко убеждение задълбочаването на европейската перспектива и интеграция на страните от Западните Балкани. В политическата визия на БСП за развитието на Европа, европейското бъдеще и разширяването на Западните Балкани е изведено като основен приоритет\", е заявила Корнелия Нинова при срещата си с Александър Пейович. Тя е подчертала, че разширяването на Европейския съюз към страните от Западните Балкани е гаранция за стабилността, сигурността и развитието както на Югоизточна Европа, така и на европейския континент като цяло.       В рамките на срещата е била обсъдена подготовката на споразумение за активизиране на политическия диалог и засилване на сътрудничеството на широка основа в области от взаимен интерес между Българската социалистическа партия и управляващата в Черна гора Демократическа партия на социалистите. Очаква се меморандумът да бъде подписан по време на официалното посещение на лидера на БСП в Черна гора в началото на пролетта по покана на министър -председателя Мило Джуканович. Визитата ще бъде част от обиколката на лидера на БСП в страните от Западните Балкани и ще предшества срещата на държавните, правителствени ръководители и политическите лидери от ПЕС и Западните Балкани през май 2018г. в София при домакинството на БСП.     Корнелия Нинова е заявила, че БСП ще настоява пред българското правителството по време на срещата на върха ЕС - Западни Балкани не само да бъде приета обща декларация, която потвърждава политическата воля за приобщаване на Западните Балкани, но тя да бъде изпълнена със съдържание, като бъдат разписани конкретни инициативи, ангажименти и времеви хоризонт за реализацията им. Единодушни сме с нашите партньори от региона, че това е, което очакват те  и техните граждани - силен политически сигнал и конкретни ангажименти, които да доведат до устойчиви резултати и да придвижат напред в преговорния процес всяка една от страните, е подчертала Нинова, цитирана в съобщението.", "date": "2018.01.30", "title": "Корнелия Нинова се сети за Западните Балкани"}
{"url": "http://www.faktor.bg/bg/articles/y-yotova-stambolov-tryabva-da-sluzhi-kato-primer-na-savremennite-polititsi", "text": "64 години от рождението на Стефан Стамболов бяха отбелязани пред паметника му в София. Вицепрезидентът Илияна Йотова участва в тържествената церемония по полагане на венци. Тя заяви, че образът на Стамболов трябва да служи като пример на съвременните политици:  Един от проблемите на България днес е острият дефицит на силни хора, на хора, които могат да отстояват своите идеи, да се борят за страната си, да се борят за националното. Френският вестник \"Фигаро\" някога написа за Стамболов, че той е въплъщение на българската енергия. Днес имаме нужда повече от всякога от тази енергия и от този пример.", "date": "2018.01.30", "title": "И. Йотова: Стамболов трябва да служи като пример на съвременните политици"}
{"url": "http://www.faktor.bg/bg/articles/borisov-1-6", "text": "\"За вота - правят го в ден, когато министрите трябва да са в Европа и да председателстват и няма как да бъдат заменени. Дебатът какъв беше - жена му, леля му, чичо му - несериозна работа! Не отидох, заради уважението ми към парламента, защото ако ме нападнат по такъв начин, сигурно очакват да отговаря на каруцарския им език. Но аз председателствам в момента Съвета на ЕС и трябва да се държим на ниво, не може да си позволяваме такъв език.\" Това коментира днес премиерът Бойко Борисов, който присъства на 12-та среща на бизнеса с правителството по повод миналите вече  дебати в парламента относно вота на недоверие, внесен от БСП.  Премиерът се обърна към присъстващите да не му спретват повече протести - я за лъвчетата, я за лифтовете.  \"От сутринта се занимавам с лъвчетата. Ще ме изкарат диктатор. Има някакъв шанс за тези животни, ако отидат в приемния център в Холандия\", каза Борисов и сякаш, за да успокои и местната власт, и еколозите, посочи, че имаме достатъчно лъвове, пет на брой, които щели да гледат децата в зоопарка. След това премиерът подхвана темата за втори лифт в Банско, които аргументира позицията си със съвсем пример от Давос. \"Гледам в Давос - на всяко баирче по 10 лифта, а ние искаме едно лифтче само\", негодува  Борисов. Той засегна и проблема с изтичането на човешки капитал от страната. Като първа стъпка за справяне с нея той посочи, че властта е върнала в училище 17 хил. отпаднали ученици.   \"17 хил. гърла след това или отиват в социалната система, или отиват в чужбина\", обясни Борисов, като визира усилията на  Томислав Дончев, Владислав Горанов и МОН да работят по-ефективно в тази насока. Премиерът не подмина и темата за Шенген. По думите му не ни пускали там, защото в Европа се страхували да не ги залеят 500 хил. мигранти. А в същото време ние си пазим така границата, че вчера и днес \"нула,нула, нула\", подчерта той. Бойко Борисов не скри, че е ядосан, че на 1 януари 2019 ще осъмнем с „Турски поток“, последван от кратък, но красноречив коментар: \"Там, където има газопроводи, там няма и войни. Там, където няма нищо, там има войни. Да докажем на колегите в Европа, че ние не генерираме проблеми, а успехи\", обобщи от името на Балканите Борисов.", "date": "2018.01.30", "title": "Борисов: Не отидох на вота, защото не исках да говоря на каруцарския им език"}
{"url": "http://www.faktor.bg/bg/articles/okonchatelno-utre-lavchetata-zaminavat-za-spasitelniya-tsentar-v-holandiya", "text": "Двете лъвчета Терез и Масуд, които бяха родени в зоокъта в Разград, ще бъдат транспортирани в спасителния център в Холандия. Това съобщиха от пресцентъра на Министерството на околната среда и водите.  „Търсехме законово решение с възможно най-добрите грижи за двете лъвчета“. Това обяви днес на брифинг министърът на околната среда и водите Нено Димов. Той добави, че това решение е взето заедно с изпълнителния директор на Българската агенция по безопасност на храните д-р Дамян Илиев. „Утре лъвчетата ще заминат за спасителния център в Холандия“, обяви д-р Дамян Илиев. „Решението на агенцията е да направим най-доброто за здравето на лъвчетата,“ каза той и допълни, че има клинично заключение от ветеринарни лекари, че в България няма възможност за нужния ежедневен контрол на здравословното им състояние, в това число лабораторен и рентгенов. „Необходима е специализирана грижа по време на лечението. Затова считаме, че е най-добре лъвчетата да бъдат транспортирани в спасителния център в Холандия, където ще бъдат в условия на по-добра експертиза по отношение на грижи и лечение“, каза още д-р Илиев. По-рано днес в София се проведе голям протест на граждани срещу решението на общинския съвет в Пазарджик да ги настани в своя зоокът - въпреки предупрежденията на еко активисти, че няма нужните условия.", "date": "2018.01.30", "title": "Станалите повод за протест лъвчета заминават за Холандия"}
{"url": "http://www.faktor.bg/bg/articles/spetsaktsiya-na-mvr-v-tsyalata-strana-razpitvat-zlatko-baretata", "text": "Специализирана операция на МВР се провежда в цялата страна. В полицейските управления са отведени хора, смятани за близки до криминални структури у нас, съобщи BG On Air. 40 представители на престъпния контингент са на разпит в МВР.  Вече 12 часа Златко Баретата е в сградата на ГДБОП, предаде телевизията. В 6 часа тази сутрин с полицейска кола той е изведен от дома си и е докаран в дирекцията за да дава обяснения. На този етап не е ясно по каква тема. В рамките на акцията в ГДБОП е бил извикан и Ивайло Борисов - Ториното, според неофициална информация, предаде БНР.  Главният секретар на МВР Младен Маринов опроверга появилите се слухове, че двамата са арестувани за отвличането на Адриан Златков.  \"Към този момент няма задържани\", каза комисар Маринов. От МВР съобщиха, че в рамките на операцията, която се провежда с участието и на прокуратурата, се водят и разпити, свързани със знакови престъпления, извършени през последните месеци у нас.  Очаква се операцията на МВР в цялата страна да продължи и утре. Към момента няма данни за задържани в полицейските управления в рамките на акцията.", "date": "2018.01.30", "title": "Спецакция на МВР в цялата страна - разпитват Златко Баретата"}
{"url": "http://www.faktor.bg/bg/articles/mlada-vdovitsa-sadi-zdravnoto-ministerstvo", "text": "Млада жена съди Здравното министерство заради смъртта на съпруга й. Вдовицата обвинява министерството, че лечението на съпруга й е забавено фатално. Искът е за половин милион лева, предаде \"Нова\". Година, след като се появяват техните близначки - най-голямата радост в живота на семейство Георги и Христина - Хрисимови, идва лошата новина. Единственият шанс Георги да оцелее била белодробна трансплантация в чужбина. Документите, с които той кандидатства за лечение във Виена, са подадени през юли 2016 г. Комисията за лечение в чужбина обаче задвижва процедурата едва през ноември същата година и то след заплаха за протести. Георги издъхва миналия януари. Болният мъж дори не успява да стигне до болницата във Виена. След като Христина поиска да даде гласност на случая, от Здравното министерство възложиха проверка.   Жената иска справедливост и се зарече, че ще води съдебната битка докрай заради други, които в бъдеще може да изпаднат в същата ситуация.", "date": "2018.01.30", "title": "Млада вдовица съди Здравното министерство"}
{"url": "http://www.faktor.bg/bg/articles/politika/na-vseki-kilometar/otchetat-na-prokurora-poet", "text": "От доста време чета за периода непосредствено след 9 септември 1944 г. Натъквам се на неща, за които не съм подозирала и за които някога в училище ни учиха тъкмо противоположното. На всяка страница срещам факти, от които ме побиват тръпки. От историци, мемоаристи, разследващи журналисти са ни поднесени десетки и десетки човешки съдби – насилствено изкривени, прекършени, погубени, стъпкани. Статистическите данни за този период са чудовищни. Човешкото съзнание трудно може да се справи с престъпленията не! а с геноцида, извършен над нашия народ в периода след 44-та година. Това е един дълбоко травматичен период за нас, българите, а е известно, че към травматичните състояния се подхожда едва след време, бавно, деликатно, стъпка по стъпка, за да не се разтворят наново раните. Раните, които само привидно са зараснали. Сигурно и този 1 февруари пред мемориала на жертвите на комунизма в парка пред НДК ще се съберем шепа хора – двеста-триста човека, а може и по-малко. Сигурно и сега, както и предишната година, няма да има официални лица, нито официални речи, нито официални венци. Сигурно и сега, както и предишните години, ще имаме чувството за непосилна тежест, за нещо, което жестоко ни задушава. Ще чувстваме техните погледи – въпросителни – върху нас. Ще усещаме изкривената им съдба, неизживения им живот, неговата осакатеност, болка, невъобразимото унижение, на което са били подложени, смазаното им достойнство, физическите мъчения, които са изтърпели. И най-богатото човешко въображение не би могло да си представи и част от тази реалност, в която те са живели. Да, усещаме ги, чувстваме ги до нас, виждаме ги почти – скръбни, мълчаливи, смирени. Не обвиняват никого, дори нас, техните потомци, които се лутаме, падаме, препъваме се. Не искат отмъщение – дори за убийците си. Искат само едно – да уважаваме паметта им, да ги помним, да не допускаме никога повече онова, което те са преживели. Искам да споделя по повод Деня за почит на жертвите на комунизма един документ, който от всичко, което съм чела досега, най-дълбоко ме шокира. Прочетох го в книгата на Нася Кралевска „България под комунизъм”. Документът е доста известен, цитиран е в редица статии и книги, но неговата пределна искреност и невъобразим цинизъм си остават все така стъписващи. Той е толкова красноречив сам по себе си, че не се нуждае от какъвто и да е коментар. Това е отчетът, който главният „народен обвинител“ по така наречения „народен” съд Георги Петров дава на Централния комитет на Българската работническа партия (комунисти) на 3 юли 1945 година: Вярно е, че смъртните присъди изглеждат сравнително малко и незадоволително, но нека да надникнем в съдържанието на тези 2873 смъртни присъди и да избегнем повърхностното обсъждане на тези данни. И наистина, кои лица разстреляхме? Ами това са: тримата регенти, между които един княз от Сакскобургготската династия, която е донесла толкова злини на Родината и народа ни; поставихме на подсъдимата скамейка духа на „О боже почиващия Цар Борис III“, за да го развенчаем като „народен цар“ и за да го изтъкнем като главен виновник за страданията на нашия народ; разстреляхме всички министри на три фашистки кабинета – два на Богдан Филов и този на Добри Божилов, и половината министри на кабинета на Иван Багрянов – всичко 33-ма министри, между които трима министър-председатели; разстреляхме почти цялата престъпна дворцова камарила; 67 души народни представители от фашисткото XXV общо народно събрание. Но само това ли? Не, ний разстреляхме тоже целия висши военен съвет, целия генерален щаб- около 47 души генерали, полковници и др. … разстреляхме целия апарат на кървавата фашистка полиция, всички директори на полицията, всички Областни и Околийски полицейски началници, коменданти и Околийски управители, всички групови полицейски началници и цялата политическа полиция в страната, с малки изключения, разстреляхме всички малки и големи офицери, които не можаха да се укрият на фронта, и всички озлобени врагове по места, бандити и предатели и пр., и пр. Имаме едно почти пълно кастриране на върховете на кървавия фашистки апарат в нашата страна. Прочие, примерът, който даде нашият Народен съд, остава и ще остане ненадминат в международен мащаб, ще остане да блести като една скъпоценна корона в историята на нашия героичен народ. Безспорно този резултат се дължи най-вече на нашата славна Партия, която пое тази акция почти изцяло в свои ръце и даде една здрава организация на това голямо народно дело. И за да убеди началството си, че поставената му задача е изпълнена „достойно“, Георги Петров сравнява: Става вече ясно, че и в международен мащаб нашият Народен съд ще остане ненадминат… И наистина, вече месеци, близо година откак в Румъния бе смъкната фашистката власт, а Народният съд там остава само на книга – резултати никакви! В Унгария – така изстрадала и разорена от агресията на кървавия фашизъм, Народният съд там издава такива меки присъди, че може смело да се нарече един чисто противонароден, пораженски съд. Във Франция бяха осъдени съвсем малко политически престъпници и знаем как вяло бе проведена акцията на Народния съд, че може да се квалифицира като една гавра над революционния френски народ. В Германия – главната централа на кървавия фашизъм и хитлеризъм, се вече приготовлява от Съюзниците не един истински международен съд, а по-скоро един възмутителен фарс… В Италия – всеопрощението на Съюзниците – отдавна са покрили чудовищните престъпления на фашистките престъпници. Пък нека не се боим да се спрем и на братска Югославия. Вече от дълги месеци заседава там Народният съд, а резултатите са почти незабележителни. И така, акцията на Народния съд наред върви извънредно вяло и в никакъв случай не обещава резултатите от нашия Народен съд. Кървавото дело, с което прокурорът така се гордее, е поръчано от партията, извършено е в името на партията и затова той започва своето изложение с обръщение към партията: „ДРУГАРИ, Преди всичко, благодаря на Ц.К. на Партията, за голямото доверие, което ми указа, като ми повери тежкия и с историческа отговорност мандат на Главен Народен обвинител при Народния съд. Този мандат аз поех с пълното съзнание за тежката отговорност пред Партията и българския народ. Дали съм се отчел за това голямо доверие – не знам! Това ще кажат Партията и народа. Но имам смелостта да декларирам, че аз положих всички усилия, поставих в действие всичките си физически и духовни сили, с които разполагах – за да изнеса с достойнство тежкия мандат и да заслужа доверието на Партията.“ Обвинителят Георги Петров е и поет. Събрал е поетичното си творчество в обемист том, също посветен на партията: „Посвещавам на славната БКП – организаторка, ръководителка и учителка на нашия прекрасен народ (Г. Петров)“. Там се съдържа едно програмно стихотворение – „Победа и отплата“: Летим, летим, летим! – С крилата могъщи на бърз самолет… Победата славна ний браним – не спим, А дебнеме зорко врага си проклет! А още в първото си публично изявление на 12 октомври 1944 г., само няколко дни след като е назначен за „главен народен обвинител“ поставя новата задача пред българската литература: „Тепърва пред българските писатели, поети и драматурзи се разкриват най-широки хоризонти за едно истинско народно творчество и чрез силата на своите дарования да могат да обрисуват неповторимата трагедия на българския народ, както и неговата безпримерна героичност в борбата с кървавия фашизъм.“ Правоверните партийни следовници поемат неговото дело.", "date": "2018.01.30", "title": "Отчетът на прокурора-поет"}
{"url": "http://www.faktor.bg/bg/articles/novini/svyat/prezidentat-na-gartsiya-patyat-kam-chlenstvo-na-makedoniya-v-es-i-nato-shte-bade-zatvoren-dokato-skopie-ima-teritorialni-pretentsii", "text": "Президентът на Република Гърция Прокопис Павлопулос изпрати ясно послание към управляващите в съседна Македония. Пътят към членство в Европейския съюз и НАТО ще бъде затворен, докато Скопие продължава да показва признаци на териториални претенции към Гърция, отбелязва електронното издание Protothema, цитирансо от \"Фокус\". Съответното изказване Павлопулос направи по време на среща с израелския си колега Реувен Ревлин в понеделник, в рамките на която поиска подкрепата му по въпроси, свързани с гръцките национални интереси.  „Вашето посещение съвпада с годишнината от Холокоста. Много съм щастлив, защото преди няколко дни подписах указ за създаването на Музей на Холокоста в Солун\", подчерта гръцкият президент. Гръцкият президент продължи, като подчерта, че и Израел, и Гърция подхождат по един и същи начин към проблемите в по-широкия регион. „Стремим се да възстановим мира в Близкия изток, да се борим с „Ислямска държава“ и да решим палестинския въпрос по начин, който гарантира както сигурността, така и просперитета на двата народа\", увери Павлопулос. Гръцкият президент повдигна също и кипърския въпрос, като посочи, че той има международно значение.  От своя страна израелският държавен глава предупреди, че „Гърция и Израел имат червени линии, които няма да позволят на никого да пресече“.  В сутрешните часове на вторник, 30 януари, Реувен Ревлин ще присъства на символичната първа копка на Музея на Холокоста в Солун, в която ще участва също гръцкият премиер Алексис Ципрас.", "date": "2018.01.30", "title": "Президентът на Гърция: Пътят към членство на Македония в ЕС и НАТО ще бъде затворен, докато Скопие има териториални претенции"}
{"url": "http://www.faktor.bg/bg/articles/novini/balgariya/anton-todorov-balgariya-posreshta-kraya-na-totalitarniya-rezhim-napalno-falirala", "text": "Бившите депутати от ГЕРБ и БСП Антон Тодоров и Страхил Ангелов се сблъскаха в студиото на сутрешния блок на Bulgaria ON AIR по темата трябва ли комунизмът да влезе в учебниците и по какъв начин да бъде поднесен той на децата. Страхил Ангелов, който е известен с крайните си прокомунистически възгреди, заяви, че не може да се зачеркне този период. На същото мнение бе и Антон Тодоров. „Трябва да има обективно представяне на това какво се е случило. Как България е била управлявана, от кого, по какъв начин. Обективно трябва да се представят достиженията ни тогава“, заяви Ангелов. Той обясни, че децата му трябва да научат какво е народен съд, но не така, както е представено.  Вероятно трябва да им се обясни, че палачите са герои. Антон Тодоров обясни, че има ли документи, има и история. „Историята трябва да бъде показана на базата на документите“, поясни бившият депутат от ГЕРБ. Политологът коментира темата за представянето на народния съд. Той разказа, че е виждал документи за избити десетки хиляди души, сред които са генерали, роднини на баба Тонка. По думите му, престъпленията тогава са били ужасни. \"Страната ни е с непредсказуемо минало и изучаването на комунизма документално ще покаже на хората какви са били реалните факти. Много хора не искат да си спомнят онези времена, но трябва да знаем какво се е случвало, кой какво е правил\", категоричен бе Антон Тодоров. \"България посреща края на тоталитарния режим напълно фалирала\", заяви още той.  В края на разговора Тодоров и Страхил Ангелов влязоха в лют спор. Тодоров попита Ангелов кой има предвид като говори за помиярстване. На въпрос „Мен ли имате предвид“ Ангелов отговори „Да“, а Тодоров заяви: „Гответе се за съда“.", "date": "2018.01.30", "title": "Антон Тодоров: България посреща края на тоталитарния режим напълно фалирала"}
{"url": "http://www.faktor.bg/bg/articles/novini/balgariya/zemetresenie-e-registrirano-kray-petrich", "text": "Земетресение с магнитуд 2.2 е регистрирано край Петрич, съобщиха от БАН. Трусът е регистриран в 22.36 часа снощи край село Скрът. Земетресението е на дълбочина под 1 км. Няма данни трусът да е усетен на територията на областта.", "date": "2018.01.30", "title": "Земетресение е регистрирано край Петрич"}
{"url": "http://www.faktor.bg/bg/articles/novini/svyat/kakvo-shte-se-sluchi-s-puchdemon-dnes-lider-na-ktaluniya-ili-zatvornik-na-ispaniya", "text": "Днес в парламента на Каталуния би трябвало да се проведе гласуване на номинацията за нов регионален лидер. Единствената издигната кандидатура е на бившия каталунски премиер Карлес Пучдемон. По принцип на заседанието днес кандидатът трябва да представи своята програма за управление. После изказвания могат да направят и представители на други политически сили, а накрая ще се проведе вотът. Върховният съд в Мадрид обаче забрани Пучдемон да бъде избран, ако не присъства лично на парламентарното заседание. Ако пък реши да се върне в Испания, може да бъде арестуван още при влизането си в страната. От края на миналата година Пучдемон е в доброволно изгнание в Белгия, след опита да обяви независимост, последван от намесата на централното правителство в Мадрид, което пое управлението на областта и насрочи нови избори за декември. Пучдемон поиска съдът да му разреши да присъства на заседанието. Ако това не стане, председателят на каталунския парламент може да пренебрегне съдебното решение и да разреши гласуване на кандидатурата на Пучдемон или да предложи друг кандидат.", "date": "2018.01.30", "title": "Какво ще се случи с Пучдемон днес: лидер на Каталуния или затворник на Испания?"}
{"url": "http://www.faktor.bg/bg/articles/protest-v-zashtita-na-lavchetata-terez-i-masud-pred-ministerskiya-savet", "text": "Протест в защита на лъвчетата Терез и Масуд. На обяд неправителствени организации ще се съберат пред Министерския съвет, за да покажат недоволството си от преместването на лъвчетата в зоологическата градина  в Пазарджик. Първоначално обещанието беше двете животни да бъдат преместени от Разград в Холандия. За това вече са събрани 40 хиляди подписа. Според фондация \"Четири лапи\" за животните ще е по-добре да бъдат отглеждани в Холандия заради здравословното им състояние.", "date": "2018.01.30", "title": "Протест в защита на лъвчетата Терез и Масуд пред Министерски съвет"}
{"url": "http://www.faktor.bg/bg/articles/novini/balgariya/pravitelstvo-i-biznes-umuvat-shte-postigne-li-balgariya-ustoychiv-rast-dokato-gubi-choveshki-kapital", "text": "В София ще се проведе традиционната, 12-а поред, среща на бизнеса с правителството.  Организаторите формулират два основни въпроса на дискусията: Ще постигне ли България устойчив ръст, докато губи човешки капитал и Как българската икономика да стане атрактивна за работещите в чужбина? Въпреки че българската икономика расте устойчиво през последните месеци, бизнесът е изправен пред сериозно предизвикателство, което може да ограничи бъдещия ръст - недостигът на хора. Липсата на човешки ресурс се усеща от все повече сектори на икономиката. Огромният брой българи, които емигрираха през последните 15 години оставя сериозен дефицит на пазара на труда, а влошаващата се демография и неконкурентното образование изострят този проблем, пишат организаторите. Без възможност да се разрастват с хора, фирмите ще са принудени да замразят инвестициите си и да ограничат бъдещи планове за експанзия и растеж. Битката за таланти е глобална и може да се превърне в сериозна спирачка пред икономическия подем. Годишната среща на бизнеса с правителството традиционно ще събере ключови представители на властта със собствениците на най-големите компании в България.Те ще имат възможност да обсъдят какви са държавните политики, както и стратегии от страна на бизнеса, които могат да се противопоставят на негативната тенденция.Срещата се провежда в началото на българското председателство на ЕС - подходящ момент за България да предложи промяна в съюзни регулации и политики, така че да защити своя интерес.", "date": "2018.01.30", "title": "Правителство и бизнес умуват: Ще постигне ли България устойчив ръст, докато губи човешки капитал"}
{"url": "http://www.faktor.bg/bg/articles/revizoro-koy-e-tozi-sektor-na-ikonomikata-koyto-taka-barzo-se-razviva-che-horata-da-si-kupyat-ferari-i-lamborgini", "text": "Решението на прокуратурата за тримесечна проверка на собствениците на луксозни коли и имоти е правилно. Така компетентните органи имат време да направят проверките.  Представете си какви щяха да са заглавията, ако главният прокурор не беше направил това.   Никой не очаква всички да влязат в затвора, не би било справедливо. Тук говорим за превенцията. Това заяви пред \"Добро утро \" на Нова телевизия Емил Димитров- Ревизоро, председател на парламентарната комисия за наблюдение на приходните агенции, борба със сивата икономика и контрабандата.  Според него дори да не се конфискуват коли и имоти от някого, „хората около него ще се замислят дали пак да се качат на такива коли“. Като ги знаем какви са мислители...    \"Кой е този сектор на икономиката, който така бързо се развива, че хората могат да си купят „Ферари“ и „Ламборгини“? Това в Монако не се случва\", категоричен беше той. Около 500 собственици на луксозни имоти и коли ще бъдат проверени за срок от три месеца, съобщи вчера прокуратурата. Много често бизнесмени, които регистрират минимални печалби или почти работят на загуба, имат достатъчно доходи да си купят такива коли, но вероятно при повечето от половината ще излезе, че всичко е нормално, смята бившият шеф на митниците", "date": "2018.01.30", "title": "Ревизоро: Кой е този сектор на икономиката, който така бързо се развива, че хората да си купят „Ферари“ и „Ламборгини“ ?"}
{"url": "http://www.faktor.bg/bg/articles/novini/svyat/kremalski-doklad", "text": "Министерството на финансите на САЩ публикува дългоочаквания \"Кремълски доклад\" със 114 политици и 96 руски олигарси,  \"Списъкът Путин\" включва 114 физически лица, смятани за високопоставени руски политически фигури и олигарси, богатството на всеки от които възлиза на най-малко 1 милиард долара.  В списъка попадат лица от най-близкия кръг на Путин, които са имали пряко или косвено участие в агресията срещу Грузия, Чечня, Сирия и Украйна, както и в руската намеса в американските президентски избори, както и руснаци, за които се смята, че са натрупали богатство или са получили власт заради връзките си с президента Владимир Путин.  В списъка фигурират главният изпълнителен директор на \"Роснефт\" Игор Сечин, председателя на управителния съвет на \"Газпром\" Алексей Милер, председателят на Държавната дума Вячеслав Володин и председателят на горната камара на Думата Валентина Матвиенко, шефът на президентската администрация Антон Вайно, прес-секретарят на Путин Дмитрий Песков, директорът на ФСС Александър Бортников, президентът на Внешторгбанк Андрей Костин и президентът на \"Сбербанк\" Герман Греф, министърът на енергетиката Александър Новак, советниците на Путин Герман Клименко и Сергей Глазев, министърът на транспорта Максим Соколов, министърът на селското стопанство Александър Ткачев. В списъка, който вече наричат \"Списъкът на Путин\", са и всички ръководители от неговата администрация, неговите помощници и съветници, премиерът Дмитрий Медведев и цялото правителство. В \"Кремълския доклад\" са включени олигарсите, приближени до Путин, Роман Абрамович, Алишер Усманов, Сулейман Керимов, създателят на \"Лаборатория Касперски\" Евгений Касперский, Вагит Алекперов, Леонид Михельсон, Михаил Фридман, Михаил Гуцериев, Олег Дерипаска и Юрий Милнер. Срещу тях няма да бъдат въведени незабавно санкции, процедурата по определянето им предстои.", "date": "2018.01.30", "title": "114 политици и 96 руски олигарси, приближени до Путин, в \"Кремълския доклад\""}
{"url": "http://www.faktor.bg/bg/articles/novini/svyat/darzhavniya-departament-na-sasht-izrazi-nay-visoko-nivo-na-trevoga-zaradi-intsidenta-s-ruski-i-amerikanski-samoleti-nad-cherno-more", "text": "Държавния департамент на САЩ изрази „най-високо ниво на тревога” във връзка с инцидента с участието на руски и американски самолети на 29 януари над Черно море, предадоха осведомителните агенции.  „Както потвърдиха Военноморските сили на САЩ в Европа, руският Су-27 е извършил небезопасно взаимодействие с американския EP- 3 в международното въздушно пространство . приближил се е на разстояние до 5 фута (малко повече от 1,5 метр) и е пресякъл пътя на ЕР-3 точно пред носа му”, се казва в декларация на Държавния департамент на САЩ, публикувана на сайта на ведомството.  В документа Русия е обвинена в грубо нарушаване на международното право и конкретно споразумението от 1972 г. за предотвратяване на инциденти в открито море. „Американският самолет е действал съгласно нормите на международното право, а руската страна грубо е нарушила съществуващите споразумения и международни норми, в дадения случай, споразумението за предотвратяване на инциденти на и над открита вода от 1972 года (INCSEA)”, изтъкна говорителката на Държавния департамент Хедър Науърт. „Ние призоваваме Русия да прекрати тези небезопасни действия, които повишават риска от грешка, създават опасност от сблъсък във въздуха за екипажите”, се казва в декларацията. По-рано, както БЛИЦ вече информира, руското министерство на отбраната опроверга съобщенията на американски медии, сред които и CNN, за опасния инцидент в небето над Черно море.   \"Су-27 прихвана близо до границата на Русия самолет за радиоелектронно разузнаване ЕР-3Е \"Aries II\" на ВМС на САЩ. Преди това дежурните средства за контрол на въздушното пространство откриха неопозната цел над неутралните води на Черно море, която се движеше в посока на руската територия.  Су-27 се приближи до самолета на безопасно разстояние, идентифицира го и го съпровождаше, като не допускаше той да наруши руските граници\", се казва в съобщението на министерството на отбраната на Русия, цитирано от осведомителните агенции.  След като разузнавателният самолет на ВМС на САЩ е променил курса на полета си и е започнал да се отдалечава от руската територия, Су-27 се е върнал на летището, уточняват от МО на Русия.", "date": "2018.01.30", "title": "Държавния департамент на САЩ изрази „най-високо ниво на тревога”  заради инцидента с руски и американски самолети над Черно море"}
{"url": "http://www.faktor.bg/bg/articles/novini/balgariya/do-18-gradusa-dnes-1", "text": "Днес ще е ясно, а утре ще е предимно слънчево. Ще духа слаб до умерен вятър от запад-северозапад, който през деня временно ще се усили. Минималните температури ще са между минус 2° и 3°, а максималните – между 13° и 18°.  Ще духа слаб до умерен вятър от запад-югозапад, който до края на деня ще се ориентира от северозапад. Максималните температури ще са 12-15°, а температурата на морската вода ще е 6-7°. Вълнението на морето ще бъде 1-2 бала.  В планините също ще е предимно слънчево. Ще духа умерен, по билото на Стара планина силен северозападен вятър. Максималната температура на височина 1200 метра ще бъде около 8°, на 2000 метра – около 1°.", "date": "2018.01.30", "title": "До 18 градуса днес"}
{"url": "http://www.faktor.bg/bg/articles/novini/svyat/zaradi-brekzit-vazmozhno-e-namalyavane-na-kohezionnite-fondove-za-balgariya-i-rumaniya", "text": "Страните от ЕС от Централна и Източна Европа са изправени пред истинска битка за запазване на предоставяните европейски кохезионни фондове в социалната и в областта на селскостостопанство, с оглед на предстоящото излизане на Великобритания от Съюза и на фона на очертаната от ЕС нова многогодишна финансова рамка след 2020 година, показва анализ на независимата германска фондация Bertelsmann Stiftung, цитирано от новинарската агенция Balkan Insight. Документът на германския мозъчен тръст определя като ключови проблемите, които вероятно ще възникнат в предстоящите преговори по новата многогодишна финансова рамка, посочвайки, че България и Румъния ще бъдат сред страните от Централна и Източна Европа, които ще се окажат потенциално засегнати от мерките, наложени от Европейския съюз в резултат на предстоящата загуба на британския финансов ресурс в общия европейски бюджет.  Според Bertelsmann Stiftung излизането на Великобритания вероятно ще струва на ЕС около 6 млрд. евро годишно, тъй като Обединеното кралство допринася с близо 12 млрд. евро на година за общия европейски бюджет, след което под различни форми си връща обратно около половината от тази сума. Германската фондация припомня, че Европейската комисия заяви преди време, че половината от тази загуба – или около 3 млрд. евро годишно – трябва да дойде от икономии (спестявания), а другата половина трябва да дойде от нови източници на финансиране.  В документа се отбелязва, че страните от Централна и Източна Европа, включително България и Румъния, вече изразиха твърдото си противопоставяне на някои от идеите, представени от ЕК през юни 2017 година. Трябва да се има предвид, че Румъния и България са основните печеливши от общата селскостопанска и политика на кохезионните фондове на ЕС, докато Германия и Великобритания са най-големи нетни губещи от Общата селскостопанска политика (ОСП).", "date": "2018.01.30", "title": "Заради Брекзит: Възможно е намаляване на кохезионните фондове за България и Румъния"}
{"url": "http://www.faktor.bg/bg/articles/novini/svyat/rusiya-shte-se-opita-da-povliyae-na-izborite-v-sasht-prez-2018-g", "text": "Според директора на ЦРУ Майк Помпео, Русия ще се опита да повлияе на междинните избори в САЩ през 2018 г., предава BBC, цитирана от \"Фокус\". В интервю за телевизията, Помпео е заявил: „сигурен съм, че те (Русия) ще продължат да се опитват да правят това, но съм също така убеден, че в САЩ ще се проведат честни избори и че ние ще отвърнем по начин, достатъчен да подсигури малко или никакво влияние“. По думите на Помпео, който е един от близките съветници на Тръмп, в ЦРУ са убедени, че Русия е повлияла на президентските избори от 2016 г. чрез разпространяване на дезинформация и публикуване на открадни от хакери документи на Демократическата партия.  Въпреки общата борба срещу тероризма, Помпео смята Русия по-скоро за противник на САЩ, като според него не се наблюдава намаляване на опитите на Москва да организира подривна дейност в Европа и САЩ.", "date": "2018.01.30", "title": "ЦРУ: Русия ще се опита да повлияе на изборите в САЩ през 2018 г."}
