{"url": "https://www.faktor.bg/bg/articles/putin-pompi-muskuli-su-57-e-nay-dobriyat-voenen-samolet-v-sveta", "text": "Руският президент Владимир Путин смята, че руският самолет Су-57 е най-добрият военен самолет в света. Той заяви това на среща с победителите в конкурса \"Лидерите на Русия\", предаде ТАСС. \"Това е сега най-добрият самолет в света - по всички тактико-технически данни, по оръжията си. Никой не може да лети така, както нашият самолет\", отбеляза президентът. Су-57 е многофункционален изтребител от пето поколение. Първият му прототип направи първия си полет на 29 януари 2010 г., пилотиран от летеца-изпитател Сергей Богдан. В конструкцията му са използвани широко композитни материали. Самолетът може да извършва свръхзвуков полет без форсаж, слабо забележим е, има свръхманевреност и способност да извършва относително къси излитания и кацания. Въоръженията му се разполагат във вътрешни пространства и под крилата, отбелязва ТАСС.", "date": "2019.03.19", "title": "Путин помпи мускули: Су-57 е най-добрият военен самолет в света"}
{"url": "https://www.faktor.bg/bg/articles/gen-sabev-2", "text": "НАТО трябва да засили военното си присъствие в Черно море заради Русия. Тази категорична позиция изрази ген. Съби Събев от Атлантическия съюз на пресконференция, посветена на 5-годишнината от анексирането на Крим от Русия.  Русия се опитва да възстанови военнопромишлените комплекси в Крим от времето на Съветския съюз, предупреди генерала. По думите му в Крим е разположена руска авиационна техника, която може да носи ядрени бойни глави. \"Ние сме под прицел. Нека да няма съмнение, че в строго секретните военновременни планове на Русия, всичко е взето под прицел. Дали някога ще се реализират тези планове, това е съвсем отделен въпрос\", посочи ген. Събев. Затова той е категоричен, че България, заедно с партньорите си от Северноатлантическият пакт, трябва да вземе под внимание ситуацията. \"В Черно море трябва да има не адаптирано, а вече засилено военно присъствие на НАТО\", изтъкна генералът. До края на годината Украйна ще изпълнява всички условия за присъединяване към НАТО, стана ясно от коментара на Анна Тертична, съветник от украинското посолство у нас. \"В края на годината ще подадем заявка за избутване на плана за действие на НАТО\", допълни Анна Тертична. Тя настоя за още по-големи санкции срещу Русия заради анексирането на Крим преди пет години.", "date": "2019.03.19", "title": "Ген. Събев: Ние сме под прицела на Русия, силно НАТО в Черно море е задължително"}
{"url": "https://www.faktor.bg/bg/articles/kalfin-pensionnite-promeni-byaha-napraveni-sled-edna-godina-konsultatsii", "text": "Промените през 2015 г. бяха направени след една година консултации, припомни в предаването \"Още от деня\" на БНТ бившият вицепремиер и министър на социалната политика Ивайло Калфин. Целта беше държавата да спести пари от пенсионната система, допълни той и цитира данни, според които през 2015 г. държавната субсидия за пенсии в НОИ е била около 56% от стойността на изплатените пенсии, докато сега тя е около 38%. Държавната субсидия за пенсии в НОИ е била 4,5 млрд. лв., докато сега е 3,8 млрд. Това означава, че 700 млн. лв. държавата е \"спестила\" и плаща по-малко на НОИ днес. Тези 700 млн. трябва да отидат за актуализацията на пенсиите. При скорошното повишаване на пенсиите неравенството се е увеличило, изтъкна още Калфин. Трябва да има принцип на осигуряването, според който пенсиите да са изчислени спрямо внесените осигуровки, убеден е бившият социален министър. По думите му, може да се разбере със сигурност кой колко е внасял за годините след 1997 г., откогато започва да функционира информационната система на НОИ. Ивайло Калфин обясни още, че през 2015 г. за всеки 1 лв. изплатена пенсия държавната субсидия е била 56 ст., но сега субсидията е около 38 ст. \"Държавата плаща по-малко и НОИ е много по-стабилен, но този ресурс не трябваше да се спестява от пенсионерите, а да се преизчислят всички пенсии\", посочи Калфин. Той  прогнозира, че предстоящите евроизбори ще бъдат много трудни.", "date": "2019.03.19", "title": "Ивайло Калфин: Пенсионните промени бяха направени след една година консултации"}
{"url": "https://www.faktor.bg/bg/articles/veselin-mareshki-1-1", "text": "В този цирк - да сменим ГЕРБ с БСП, ние няма да участваме. Не трябва да има предсрочни избори, защото не искаме хаос и безвремие. Но правителството трябва да започне да работи по проблемите на хората. Това заяви в студиото на БНТ лидерът на \"Воля\" Веселин Марешки.  Той отново се похвали, че е единственият политик, който си изпълнява обещанията. А \"Воля\" е единствената и най-отговорна формация в парламента, която утре, след предстоящите разговори с ГЕРБ, ще вземе решение дали да останат в парламента или не. Марешки бе категоричен, че БСП не може да бъде алтернатива на управлението на ГЕРБ. Той изрази и своето недоумение, че избраната за водач на евролистата Елена Йончева се рекламира като човек, който се бори с корупцията и защитава свободата.  Има ли едно разследване на Елена Йончева срещу БСП, риторично попита Марешки и продължи: Това ли е лицето, борец с корупцията в България? Що се отнася до неговата прогноза за предстоящите евроизбори, Марешки обясни, че освен трите системни партии - ГЕРБ, БСП и ДПС, свой представител в Европейския парламент ще има коалицията \"Воля\" и българските родолюбци. Кой друг ще прескочи бариерата - провалените патриоти или разпиляните десни, риторично попита лидерът на \"Воля\" и допълни: Очаквам след тези избори да има размествания в политическия пъзел.", "date": "2019.03.19", "title": "Марешки: Какъв борец с корупцията е Йончева, която няма едно разследване срещу БСП?"}
{"url": "https://www.faktor.bg/bg/articles/zad-garba-na-maya-manolova-aleknadar-tomov-izdigat-kandidaturata-y-za-kmet-na-sofiya", "text": "Ако Мая Манолова се яви на избори срещу Йорданка Фандъкова, тя печели. Това заяви пред Канал3 Александър Томов – понастоящем член на движение \"Заедно\", което издигна кандидатурата на омбудсмана Мая Манолова за кмет на София, без тя да знае.  \"На София ѝ трябва голяма промяна. Направихме едно проучване и заради това, че Сафия е една трета от България. И ние направихме един анализ – сложихме няколко имена, направихме проучване от него стана ясно, че г-жа Манолова, ако се яви, тя ще победи. Ние не искаме да бъде наш кандидат, но ние трябва да ѝ подскажеме, че съществува такова проучване и че ако тя се яви срещу г-жа Фандъкова, тя печели\", обяви Томов и изрази позиция, че най-вероятно самата Манолова ще стигне до мнение по този въпрос след европейските избори. \"Гражданите я искат, ние я искаме. Освен това няколкото битки, които тя спечели направи впечатление. Спечелените битки с \"Топлофикация\", която е в практичeски фалит. Ако Мая Манолова каже не, ние имаме и други варианти. Ние не можем, не искаме да бъдем носител и инициатор. Просто казваме, че София има нужда от промяна. И ако ГЕРБ загуби в София, губи цялата власт\", коментира членът на движение \"Заедно\". По думите му Мая Манолова наистина работи добре с управляващите, но изразява опозиционност, а това, че тя работи добре с тях, говори само за нейния авторитет. Извън темата за Мая Манолова Александър Томов обяви, че движение \"Заедно\" има политически амбиции и те започват с евроизборите. Кои обаче биха били партньорите на движението. \"Категорично не партиите в този парламент. Не ги искаме тези партии поради много тежки грехове към нацията\", каза Томов и обяви, че шест партии вече са се присъединили към движението.", "date": "2019.03.19", "title": "Зад гърба на Мая Манолова Александър Томов издига кандидатурата й за кмет на София"}
{"url": "https://www.faktor.bg/bg/articles/makron-schupi-rekorda-v-maratonski-debat-s-46-intelektualtsi", "text": "Макар и свикнал с ораторски състезания, френският президент Еманюел Макрон снощи счупи собствения си рекорд с над 8-часови дебати за бъдещето на Франция с 64-ма видни интелектуалци, предаде Франс прес, цитиран от Дир.бг Дискусията с прекъсвания, състояла се в тържествената зала на Елисейския дворец, бе завършек на продължилите два месеца \"големи национални дебати\", подети от Макрон с надежда да се канализира гнева, излял се в протестите на \"жълтите жилетки\", и да се очертаят евентуални решения.  От 15 януари държавният глава кръстосва страната, за да участва в множество дебати, организирани в кметства, спортни зали и салони за тържества - от големите градове до селата.  Разпределянето на данъците, демокрацията с широко участие на населението, организацията на държавните служби - бившият инвестиционен банкер, който през 2017 г. стана най-младият президент в историята на Франция, предприе кампания в защита на политиката си, обявена за несправедлива от протестиращите.  \"Упражнението\", сметнато за безполезно от най-гневните участници в протестното движение, приключи на 15 март, но президентът поиска да завърши безпрецедентните дебати с най-известните френски интелектуалци, предавани пряко по общественото радио \"Франс кюлтюр\".  В отговор на писателя Паскал Брюкнер, който настоя за възстановяване на обществения ред, Макрон отбеляза, че насилието и вандализма в събота на \"Шанз-Елизе\", в сърцето на Париж, са били дело на рушители, а не на демонстранти.  Пред психолога Борис Сирюлник, икономиста Даниел Коен и социолога Люк Болтански президентът засегна и темите за задълбочаването на неравенството, реформата в закона от 1905 г. за разделянето на Църквата и държавата, както и за екологичния преход.  Според Макрон \"жълтите жилетки\" са \"пренасяне в реалността на това, което се случва в социалните мрежи\" - \"невъздържан език и крайно насилие, прикрити зад анонимността\".  Дискусиите продължиха до 2,30 ч. тази сутрин. Някои интелектуалци от левицата отклониха поканата.  Срещата отбеляза 11-ия дебат на държавния глава, който се срещна с кметове, граждани и младежи в десетина района.  Тези многократни прояви на президент, обещал в началото на мандата си рядко да взема думата, бяха разкритикувани миналата седмица от \"гарантите\", които трябваше да следят за независимостта на дебатите. Въпреки критиките обаче, тези два месеца на дебати изглежда помогнаха на френския президент да повиши малко популярността си, след като през декември миналата година тя спадна до най-ниската си стойност.  Според допитване на института \"Елаб\" доверието към Макрон в началото на март е достигнало 31 процента, с 8 процентни пункта повече, отколкото през декември.", "date": "2019.03.19", "title": "Макрон счупи рекорда в маратонски дебат с 64 видни интелектуалци"}
{"url": "https://www.faktor.bg/bg/articles/demokratichna-balgariya-sds-izbra-da-pregovarya-s-gerb-i-obezsmisli-partnyorstvoto-ni", "text": "След писмото на Джозеф Дол, в което призовава да бъде създаден общ фронт на всички партии в ЕНП, от Демократична България излязоха с позиция. В нея те изтъкват, че на предстоящите избори България има нужда от обединение на гражданите от демократичната общност, което да противодейства на антидемократичните и антиевропейски тенденции в днешното управление на ГЕРБ. В него обаче изразяват своето разочарование от позицията на СДС, чийто председател обяви, че започват разговори с десниците парти, като първата им среща е с партия ГЕРБ. “Бяхме длъжни да потърсим партньорство с други демократични политически сили. За нас подобно партньорство би могло да постигне тази цел единствено при две базови условия: висока степен на политическо единомислие и установяване на доверие помежду ни. Ние от Демократична България инициирахме този политически диалог, за да избегнем поредното разделение между хората от демократичната общност. Вложихме значително политическо време и усилия за изграждане на партньорство в името на голямата национална цел – защитата на европейския и демократичен модел на развитие на страната и установяването на друго управление, способно да възстанови държавността, чрез необходимите решителни реформи. За съжаление, чрез поредица от решения, изявления и действия от последните дни, настоящото ръководство на СДС очевидно избра страната на властта и  „модела Борисов”. Това прави окончателно невъзможно продължаването на процеса по търсене на формула за взаимодействие, с оглед на следните факти: Става все по-ясно, че корупционният „модел Борисов” е неразривно свързан с ДПС и невъзможен без Сараите на Доган и ДС; Ежедневно получаваме доказателства, че този модел се основава на все повече кражби, злоупотреби и все повече авторитаризъм – задушаващ свободата, медиите и върховенството на правото; Борисов не противодейства на руското влияние в страната ни и работи за реализирането на енергийния Шлем на Първанов и за запазване на руското енергийно влияние у нас и в ЕС; Вместо борба с корупцията, имаме изграждане на все по-репресивни органи, които се използват за натиск върху политически неудобни лица и бизнеси, и съпротива срещу изграждането на ефективни механизми за гарантиране върховенството на закона на ниво ЕС; Борисов не само, че отказва да реформира прокуратурата, но и се готви да спазари нов охранител на корупционния модел за поста на главен прокурор, включително и като подготвя почвата за назначаването на Цацаров за главен съдебен инспектор и правителството се противопоставя на избора на Лаура Кьовеши за европейски прокурор; Въпреки всички заклинания за скорошно присъединяване към Шенген, отказът от реформи в правосъдието, вътрешните работи и службите за сигурност само отдалечава тази перспектива; След дългогодишно прикриване на гнилите ябълки сред банките, застрахователите, пенсионните фондове и държавните дружества, управляващите направиха няколко полу-конспиративни смени по върховете на финансовите регулатори, с които дават пределно ясна индикация, че нямат никакво намерение да реформират финансовия ни сектор, така че България да има реален шанс за присъединяване към Еврозоната; ГЕРБ отказват да осъдят режима на Орбан или да вземат отношение към факта, че той подкрепя анти-европейските и антибългарски сили в Северна Македония; Борисов отказва да проведе реална и цялостна реформа на българската отбрана и служби за сигурност, и както стана ясно при посещението на Медведев, това е форма на необявен квази-неутралитет в полза на Русия; С отказа от реформи и ясен избор в полза на ЕС Борисов затъва във все повече скандали и зависимости и така постила пътя за едно управление на БСП. Декларираме, че наши опоненти са и ще бъдат всички носители на настоящия корупционен и авторитарен модел в лицето на днешните управляващи и така наречената парламентарна опозиция. Надяваме се, че все някога автентичните носители на емблемата СДС ще се върнат към своите корени и ще можем да продължим общата работа, за да имаме силно европейско и демократично отечество. В името на тази цел, призоваваме всички граждани от демократичната общност да подкрепят на предстоящите европейски избори листата на Демократична България, която ще обявим през следващата седмица. Трябва да сме единни и да следваме големите си политически цели, без конфронтация и разпалване на вражда между хората от демократичното пространство.   Доказахме, че сме отворени за принципно партньорство и поставяме интересите на хората преди партийния егоизъм. Истинските седесари, които искат промяна в управлението, имат кого да подкрепят на евроизборите и на местните избори. В лицето на Демократична България гражданите имат алтернатива и реален инструмент за промяна. Ние изградихме това обединение на здрава политическа основа, постигнахме високо ниво на доверие помежду си и доказахме своето единомислие, способност да поемаме отговорност за големи национални цели и за отстояването на свободата, демокрацията и върховенството на правото”, допълниха от политическото обединение.\"", "date": "2019.03.19", "title": "Демократична България: СДС избра да преговаря с ГЕРБ и обезсмисли партньорството ни"}
{"url": "https://www.faktor.bg/bg/articles/andrey-raychev-1-1", "text": "„Елена Йончева е острието на левицата две години вече. Груба грешка на властта беше да я направи герой. Гледах социологическо изследване какво мисли населението по въпроса дали Йончева е корумпиран човек, който си отмъщава на властта, или човек, който храбро се сражава и затова властта я напада. Съотношението беше 45 на 20 в полза на Йончева – това е силен играч, шанс за левицата. На всичко отгоре не е като Радев - външна за левицата кандидатура, а човек, който рамо до рамо се сражава с Нинова и то доста успешно“. Този коментар направи в ефира на БНР социологът Андрей Райчев по повод листата на БСП за европейските избори. Той посочи, че БСП не се държи на членовете си - около 200 000, а на симпатизантите си, които са около милион и които партията се надява, че Йончева ще успее да мотивира да гласуват за социалистите. Според Райчев ще има щета за партията заради атаките на лидера на ПЕС Сергей Станишев към Корнелия Нинова, но той „не остава с впечатление, че левицата е пълна със симпатизанти на Сергей Станишев, които сега ще изпитат жестоко разочарование и няма да ходят на избори“. Според него, ако нападенията над Нинова продължават, съюзниците на Станишев „пеят последната си песен тук, в България“. „Нинова налага нова линия – на подмладяване и изчистване на старите муцуни, по тази причина те доста активно са се съюзили и дават отпор. На мен ми се струва, че тяхната борба е безнадеждна, защото Нинова базира властта си върху една много широка основа - тя наложи на Конгреса преди година председателят на партията да бъде избиран пряко - всичките партийни членове гласуват. Там тя е много популярна и ако се сражава някой срещу нея на тази основа, ще се получи загуба от типа 90 на 10 или 80 на 20. Фактически тя владее играта“. Най-изгодният вариант за левицата е Станишев да получи място в листата на БСП и скандалът да се потуши, заяви социологът. Според него обаче, трусът в БСП е несравнимо по-слаб от сблъсъка, който беше между Първанов и Станишев в миналото. „Никакво разцепление на БСП няма да има. Това са сънища на техните противници“, отсече Андрей Райчев.", "date": "2019.03.19", "title": "Андрей Райчев: Разцепление в БСП няма, това са сънища на противниците им"}
{"url": "https://www.faktor.bg/bg/articles/radan-kanev-1-4", "text": "Винаги съм бил застъпник на максимално широко обединено явяване на партиите в център и вдясно, на тяхното окончателно обединение в една сила. Сътрудничеството и разговорите с ГЕГБ обаче могат да бъдат поредната причина за разделение вдясно. Надявам да не се стига до такъв резултат. Това каза за БНР зам.-председателят на ДСБ Радан Кънев по повод призива на председателя на ЕНП Жозеф Дол десните партии да се явят заедно на евровота. По думите му СДС е изправена пред сериозен политически избор. „Няма как да избереш две алтернативи едновременно. „Демократична  България“ се развива като алтернатива на управлението на ГЕРБ, като най-ярката в българската политика в момента опозиция на това управление, най-вече от принципни съображения. Няма как да бъдеш едновременно с ДСБ, с „Да, България“ и с ГЕРБ. Това не е възможно“, аргументира позицията си Кънев.  „Същевременно винаги съм бил на мнение, че изобщо изграждането, дори планирането на изграждане, на една единна десница преминава през категорично разграничаване от това, което представлява управлението на ГЕРБ през последните 10 години“. Радан Кънев изключи възможността за преговори със СДС, ако там надделее мнението, че синята партия трябва да се стреми към сближаване с ГЕРБ за евроизборите. Той отказа да даде подробности и за преговорите с движение „България на гражданите“, но намекна, че позициите му спрямо ГЕРБ са „същото толкова ясни и категорични, както и нашите“. Успехът за „Демократична България“ на тези избори би бил „представителство в ЕП“, категоричен е зам.-председателят на ДСБ.", "date": "2019.03.19", "title": "Радан Кънев: Сътрудничеството и разговорите с ГЕРБ могат да бъдат причина за поредното разделение вдясно"}
{"url": "https://www.faktor.bg/bg/articles/ivo-hristov-strategicheskiyat-savet-kam-prezidenta-shte-bade-alternativa-na-statukvoto", "text": "Шефът на президентския кабинет Иво Христов, който оглави новия Стратегическия съвет, обявен вчера от Румен Радев, разкри в предаването \"Лице в лице\" по бТВ  какви са целите на новосъздадения орган. \"Светът в момента се намира в период на динамични промени, които изцяло революционно променят стария заварен международен ред. Турция не крие своите амбиции. Свои национални стратегии не крият и нашите съседи - Северна Македония, Румъния. На този фон България не може да се похвали с ясен политически хоризонт, дори и с икономическа идея за своето развитие\", започна Христов, след което подсили черните краски. \"Правителството на Борисов-3 афишира същите амбиции като тези на Борисов-1 и Борисов-2. Големите инфраструктурни проекти пропаднаха. С мащабната инфраструктурна програма се стигна до Своге, ремонта на \"Граф Игнатиев\". Туризмът се задъхва тази година. Образованието очевидно деградира. Не знам българин, който да е доволен от здравеопазването. Завоеванията в зората на демокрацията - свободата на словото, е само спомен.  Няма ясна идея кой е драйвърът на националната икономика. На този фон се зароди нова идея за национално развитие\", продължи Христов. На въпрос дали със Стратегическия съвет се цели да бъде създадена бъдеща партия, Иво Христов отговори: \"Не, тъй като един съвет към президентството се учредява с указ, а една партия следва съвсем друга писта. Нямаме намерение да се създава като партия. Благодаря на тези достойни и куражлии българи, които се включиха. Те са в една трудна атмосфера. Някой да се реши да застане с името си се иска кураж. Това е екип, който е призван да бъде алтернатива на статуквото. Това не значи опозиция.\" Попитан как е подбрал екипа, Христов обясни: \"Този екип ми предложи президентът, защото той ми е началник. Призванието на съвета е да създаде алтернатива. Капацитетът на хората, които го съставляват, предполага той да създаде такъв продукт. Разбира се, една стратегия не може да изцели националния организъм Той има нужда от всенародно усилие, от синергия. Ако я няма, един анестезиран народ не може да бъде спасен. Но аз вярвам, че българският народ ще вземе съдбата си в свои ръце.\" На въпрос дали е сивият кардинал в президентството, ето какво отговори шефът на президентския кабинет: \"Това е удобен мит, създаден от опонентите на президента. Един летец изтребител, който трябва да взима решения за части от секундата, не се нуждае от алтер его, още по-малко от сив кардинал. Не съм достатъчно сив.\" За скъсаната връзка между президента, премиера Борисов и депутатите гостът в студиото коментира: \"Има определена институционална йерархия, която трябва да се спазва. Депутатите работят по законите, президентът ги връща, би могло да е безконфликтно, ако това, което произвеждат те, е качествено. Дали трябва да има среща между Борисов и президента? Тази среща ще допринесе ли за по-доброто функциониране на парламента, или ще доведели инвеститори, или ще подобри ли икономиката? Президентът помага с инструментите, с които разполага - да спре един порочен закон. Президентът е бил достатъчно ясен по тази тема - няма да има единство в името на корупцията\", отсече Христов. \"Президентът Радев със сигурност няма да даде морална подкрепа на власт, която е затънала в скандали, която отменя собствените си законопроекти в рамките на седмица, част от които депутати и министри са с неприети оставки. Да прегърне и опрости, да даде морална подкрепа? Той може само да коментира и да се противопостави.\" Попитан дали това означава, че битката продължава и разграничението е голямо и сериозно, Иво Христов отговори: \"Парламентът не е кафене, за да каниш президента на кафе. Това е несериозно като понятие. Има йерархия\", високомерно отговори Христов и поясни защо Радев прие Корнелия Нинова, а не приема министри от управлението. \"Защото Корнелия Нинова дойде заедно със своите парламентаристи. А Борисов да представи какво? Успехите? Къде са те? И какво ще си говори с Борисов и с неговите министри?\"", "date": "2019.03.19", "title": "Иво Христов: Стратегическият съвет към президента ще бъде алтернатива на статуквото"}
{"url": "https://www.faktor.bg/bg/articles/prokuraturata-poiska-dozhivoten-zatvor-za-severin-krasimirov", "text": "Прокуратурата внесе днес в Русенския Окръжен съд обвинителния акт срещу Северин Красимиров за жестокото убийство на телевизионната водеща Виктория Маринова през октомври миналата година. Преди минути от внесения обвинителен акт стана ясно, че 21-годишният Северин Красимиров отива на съд за три обвинения - блудство, изнасилване и умишлено убийство на телевизионната водеща Виктория Маринова. Престъпленията са извършени по особено жесток и мъчителен начин за жертвата. Тялото й беше открито на 6 октомври от случайни граждани близо до тенис кортовете в Русе. За три дни полицията успя да установи извършителя и да го задържи в германския град Щаде, където Северин се беше укрил при роднини. Заключението на съдебно-медицинската психиатрична експертиза е, че Северин е с лека умствена изостаналост, импулсивен е и емоционално нестабилен, но е вменяем и е разбирал какво върши, така че може да носи наказателна отговорност. Убийството на телевизионната водеща предизвика реакции на европейските институции и на неправителствени организации зад граница. За това говори днес в Русе и говорителят на главния прокурор Румяна Арнаудова. \"Случаят от 6 октомври миналата година разтърси България не само с жестокостта, с която бе извършено това престъпление, но и с още един изключително неприятен факт на внушения, които бяха направени от определени кръгове - българи срещу българи, срещу българските институции и държава\", каза Арнаудова. Внушения за това, че в България журналисти, които се борят срещу корупцията и извършват разследвания срещу корумпирани длъжностни лица, биват убивани. Този случай се оказа, че е чист криминален случай, заяви още Арнаудова. Още при гледането на мярката му в съда Северин Красимиров призна, че е извършил престъплението и че съжалява. Той поиска да остане в ареста, защото се страхува от отмъщение. Прокуратурата поиска най-тежкото наказание за Северин - доживотен затвор без право на замяна.", "date": "2019.03.19", "title": "Доживотен затвор за Северин Красимиров поиска прокуратурата"}
{"url": "https://www.faktor.bg/bg/articles/kultura/art-faktor/sbzh-i-vissh-kadar-na-bsp-legitimirat-u-nas-porednata-ruska-propaganda-za-krim", "text": "Съюзът на българските журналисти и висш кадър на БСП се включиха в поредната хибридна акция на Руското посолство и легитимираха анексирането на Крим. Повод за това стана откритата снощи в Руския културно-информационен център в София фотоизложба „Крим днес: поглед отвътре”. Според организаторите тя е посветена „5-та годишнина от връщането на Крим в състава на Русия”. Всъщност „връщане”, за което говори Русия е нямало, а подла окупация и провеждане на фалшив референдум под дулата на руските оръжия. Пропагандната цел на изложбата е да покаже как полуостровът се развил през последните години под крилото и грижите  на Кремъл. Според посланика на Русия в България   Република Крим днес живее пълноценен живот, а правата на всички кримчани, без различието от тяхната националност или вероизповедание, стриктно се спазват.  Според Руското посолство със свои слова при откриването на изложбата са се включили професор Ваня Добрева, която оглавяваше българската делегация на фестивала «Български срещи» в Крим миналата есен, както и председателят на Координационния съвет «България-Русия», председател на Съюза на българските журналисти Снежана Тодорова.  Ето какво казва проф. Добрева: „Днес ние отбелязваме петата годишнина от свободно проведения референдум в Крим за присъединяване на полуострова към Руската федерация. И тук трябва да заявя, че независимо от масираната демагогска и злостна пропаганда как Крим бил уж анексиран от Москва, българският народ не се подаде на този тип провокации. Не повярва на клеветата, че в Крим понастоящем се вихрят безпорядък и насилие, че тук през последните пет години жизненото равнище рязко е спаднало, че на полуострова всекидневно избухват остри конфронтации между етническите руснаци и малцинствата, най-вече с това на кримските татари”. Проф. Добрева съвсем не е случайно лице, а виден активист на БСП – била е депутат и зам.-министър на образованието от червената партия, но съвсем не става ясно, Социологически проучвания ясно показват, че над 72% от българите не подкрепят анексията на Крим. Още по-скандално на изложбата е присъствието на шефа на СБЖ Снежана Тодорова, ангажирайки с проруските си изяви огромната журналистическа гилдия, която никога не е гласувала позиция в подкрепа на руския Крим. Тодорова обаче, която е осветена като агент на ДС и няма нищо общо с професионалната журналистика, а винаги е била чиновник в казионната организация през последните години, се изявява като краен русофил, забърквайки по този начин и СБЖ в руските хибридни акции на наша територия. Само преди месец Тодорова, с букет цветя се поклони на паметника на съветските окупатори в „Борисовата градина” в чест на руския Ден за защита на отечеството, известен в годините на комунизма като празник на Червената армия.  В продължение на пет години от самата анексия на Крим българската позиция е категорична – Крим е на Украйна, отнет с насилие, а Русия трябва да го върне на украинците. Само преди ден станаха известни и последните позиции на САЩ и ЕС, които продължавата да разглеждат Крим като окупирана чрез военна сила територия. Именно заради това са и продължаващите вече пета година санкции срещу режима в Кремъл, заради които Русия е загубила милиарди. Кремълският пример за прекрояване на граници чрез сила и оръжие е изключително опасен за Балканите, но за нашите русофили националните интереси винаги са били на заден план, след московските. Опасното е и когато представители на политически и професионални институции легитимират руската агресия.", "date": "2019.03.19", "title": "СБЖ и висш кадър на БСП легитимират у нас поредната руска пропаганда за Крим"}
{"url": "https://www.faktor.bg/bg/articles/sport/klasiraha-50-te-nay-veliki-futbolni-trenyori-za-vsichki-vremena", "text": "Престижното френското издание France Football направи мащабно проучване, за да нареди 50-имата най-големи футболни треньори за всички времена. Авторитетната печатна медия аргументира избора си с постиженията на специалистите и приноса им към играта. На абсолютния връх застава холандецът Ринус Микелс, който промени разбиранията с Тоталния футбол, който прилагаше в \"Аякс\". Той оставя своята диря десетилетия напред, поставяйки основите на модерната игра. На второ място е живата легенда на Манчестър Юнайтед сър Алекс Фъргюсън, който води “червените дяволи” в продължение на 26 сезона, създавайки различни епохи на “Олд Трафорд”. Почетната стълбичка допълва италианският гений Ариго Саки, останал в съзнанието на футболните запалянковци със своя вълшебен Милан в края на 80-те години. Идеологът на философията на Барселона Йохан Кройф е поставен на четвърта позиция, следван от своя последовател Джосеп Гуардиола. С петото си място Пеп е най-висикопоставеният настоящ треньор. 1. Ринус Микелс 2. Сър Алекс Фъргюсън 3. Ариго Саки 4. Йохан Кройф 5. Джосеп Гуардиола 6. Валери Лобановски 7. Еленио Ерера 8. Карло Анчелоти 9. Ернест Хапел 10. Бил Шенкли 11. Мат Бъзби 12. Джовани Трапатони 13. Жозе Моуриньо 14. Мигел Муньос 15. Брайън Клъф 16. Марчело Липи 17. Нерио Роко 18. Луис ван Гаал 19. Отмар Хитцфелд 20. Бела Гутман 21. Фабио Капело 22. Зинедин Зидан 23. Виктор Маслов 24. Хърбърт Чапман 25. Юп Хайнкес 26. Боб Пейсли 27. Юрген Клоп 28. Албер Боту 29. Гуус Хидинк 30. Удо Латек 31. Диего Симеоне 32. Арсен Венгер 33. Висенте дел Боске 34. Джок Стейн 35. Теле Сантана 36. Вик Бъкингам 37. Рафа Бенитес 38. Хенес Вайсвайлер 39. Сър Боби Робсън 40. Детмар Крамер 41. Мирча Луческу 42. Томислав Ивич 43. Щефан Ковач 44. Луис Арагонес 45. Франк Рийкард 46. Ото Рехагел 47. Реймънд Гойтал 48. Марсело Биелса 49. Антонио Конте 50. Жан Клод \"Коко\" Сюдо", "date": "2019.03.19", "title": "Класираха 50-те най-велики футболни треньори за всички времена"}
{"url": "https://www.faktor.bg/bg/articles/nikoy-nyama-da-se-izmakne-zhiv-ot-tozi-svyat", "text": "Холивудската звезда Ричард Гиър написа кратко послание до своите близки, приятели, почитатели, в което разкрива своята философия за смисъла на човешкия живот: Никой няма да се измъкне жив от този свят, затова, моля ви, не се отнасяйте пренебрежително към себе си! Яжте вкусна храна! Разхождайте се под слънчевите лъчи! Гмуркайте се в морето! Споделяйте истините, които криете в сърцето си като съкровища! Бъдете глупави! Бъдете мили! Бъдете странни! За друго просто няма време...", "date": "2019.03.19", "title": "Никой няма да се измъкне жив от този свят..."}
{"url": "https://www.faktor.bg/bg/articles/ikonomika/turizam/zaradi-ruskata-agresiya-kruiznite-korabi-izbyagvat-cherno-more", "text": "Круизните компании продължават да не припарват до Черно море заради несигурната геополитическа обстановка след анексирането на Крим от Русия през 2014 г., пише в. \"Телеграф\". През 2017 г. у нас са акостирали два круизни кораба. През 2018 г. е записан тотален антирекорд с нито един кораб. През предстоящия летен сезон пък той ще е само един. В същото време при последната силна година за круизния туризъм в Черно море, 2014 г., на пристанище Варна са акостирали 36 кораба с близо 30 000 туристи. Средно до кризата в Крим те са били 25 на сезон. През 2013 г. пък е имало рекорден случай, в който във Варна са приети четири кораба в един ден. Приходите през 2014 г. от круизен туризъм са били 1,5 млн. лева само под формата на пристанищни такси. Тук не се включват разходите на туристите за храни, напитки, туристически атракции и входове в културно-исторически забележителности и музеи. Така пропуснатите ползи за икономиката ни от липсващите круизни кораби през последните пет сезона плюс настоящия надминават 10 млн. лв. Първият засега круиз, който е заявен за Бургас, е за пролетта на 2021 година, когато се очаква там да хвърли котва най-голямата частна жилищна яхта The World.", "date": "2019.03.19", "title": "Заради руската агресия круизните кораби избягват Черно море"}
{"url": "https://www.faktor.bg/bg/articles/konkursat-za-generalen-direktor-na-bnr-zapochva-v-sredata-na-may", "text": "Конкурсът за избор на генерален директор на БНР ще започне в средата на май. Това решиха членовете на Съвета за електронни медии (СЕМ) по предложение на председателя на медийния регулатор София Владимирова. Председателят на регулатора мотивира избора на дата за начало на конкурса с изборите за Европейски парламент, насрочени за 26 май, и с много почивни дни в края на април и началото на май. Мандатът на генералния директор на БНР Александър Велев изтича на 29-и май. Иво Атанасов, член на СЕМ, подчерта, че ако евентуално се появи натиск изборът на генерален директор на БНР да бъде направен след провеждането на евровота, то Съветът би трябвало да прояви характер и да спази сроковете.  Розита Еленова, член на СЕМ, категорично заяви, че регулаторът е независим орган и че за какъвто и да било натиск не може да се говори. На 9-и май предстои избор на нов председател на СЕМ.  Единодушно беше приет и годишният отчет на СЕМ за 2018 година, предстои внасянето в Народното събрание.  Членовете на СЕМ избраха Емилия Станева за изпълняващ длъжността „главен секретар“ на Съвета. На 17 март внезапно почина досегашният главен секретар Борислав Шабански. На заседанието днес колегите му почетоха паметта му с минута мълчание.", "date": "2019.03.19", "title": "Конкурсът за генерален директор на БНР започва в средата на май"}
{"url": "https://www.faktor.bg/bg/articles/spartan-ot-aviogrupa-vrazhdebna-na-vvs-izletya-dnes-s-meditsinski-ekip", "text": "Самолет \"Спартан\" от 16-а транспортна авиогрупа \"Враждебна\" на Военновъздушните сили изпълни днес, 19 март, донорска задача. В 6:30 часа сутринта самолетът излетя от летище София за летище Горна Оряховица с медицински екип от ВМА – София на борда за органна трансплантация от МБАЛ – Велико Търново, съобщават от пресслужбата на Министерството на отбраната. Осигуряването на въздушен транспорт за медицинския екип е било по искане на Министерството на здравеопазването и заповед на началника на отбраната. Самолетът кацна обратно на летище София в 11:17 ч. днес след успешно изпълнена задача.", "date": "2019.03.19", "title": "\"Спартан\" от авиогрупа \"Враждебна\" на ВВС излетя рано тази сутрин с медицински екип за Велико Търново"}
{"url": "https://www.faktor.bg/bg/articles/gotova-e-obshtestvenata-porachka-za-mashinnoto-glasuvane", "text": "Готова е обществената поръчка за машинното гласуване и може да бъде обявена в някое от следващите заседания на Централната избирателна комисия (ЦИК). Новината обяви председателят на ЦИК Ивилина Алексиева. Поръчката обаче ще трябва да бъде обявена от новия състав на комисията, защото мандатът на настоящата ЦИК изтича на 21 март, а на пленарното заседание в сряда се очаква парламентът да гласува кандидатурите на новите председател, заместник-председател и секретар на комисията. Останалите членове ще бъдат назначени с указ на президента. Правната комисия вече проведе изслушване на всички кандидати, излъчени от неправителствени организации, парламентарно представени партии и коалиции, както и тези, които имат представители в Европейския парламент. Според последните промени в Изборния кодекс, на предстоящите избори за Европейски парламент трябва да гласуваме с машини в 3 000 секции, а на местните – в 6 000. Успешно проведени 5 вида национални избори, 2 национални и 14 местни референдума, както и 119 частични и и нови местни избори отчете от своя страна ЦИК в края на мандата си. От комисията се похвалиха още с общо 5 170 решения, взети от настоящия състав на, както и с разкритите 61 664 избирателни секции. От изнесените данни стана ясно, че в този период у нас са гласували общо 22 982 916 българи и са отпечатани 78 000 000 бюлетини. В периода 2014-2019 г. за изборите в България са работели общо 333 097 души и са разгледани 2 575 жалби. \"Преди 5 години, на 21 март 2014 г., ние проведохме първото си заседание, изправени пред първото си предизвикателство – да организираме и произведем законосъобразни и честни избори за Европейски парламент. Някои от нас имаха солиден предходен опит, а други – не. Беше време, изпълнено с ентусиазъм, но и с тревога. Ще успеем ли? Ще се справим ли? Сега аз мога да направя тази оценка – справихме се добре\", заяви председателят Ивилина Алексиева. Тя очерта 8 приоритета, които според нея би трябвало да се следват, за да бъде подобрена работата на комисията. Те са свързани с обучение на избирателните комисии, информирането на избирателите за правата им, контрол върху отпечатването и доставката на бюлетините, точно отчитане на резултатите, използване на информационните технологии, прозрачност и отчетност на ЦИК, както и взаимодействието с други институции и граждански организации. Членовете на настоящата ЦИК определиха машинното гласуване като най-голямото предизвикателство пред следващите членове на комисията и пожелаха \"силна воля, упоритост и последователност\" в работата им.", "date": "2019.03.19", "title": "Готова е обществената поръчка за машинното гласуване"}
{"url": "https://www.faktor.bg/bg/articles/bdzh-sas-spetsializirani-vagoni-za-horata-s-uvrezhdaniya", "text": "\"БДЖ-Пътнически превози\" осигурява обслужване на хора с увреждания и лица с намалена подвижност, съобщиха от пресцентъра на компанията. От там напомнят на своите клиенти, че за да бъде осигурено обслужване със специализирани вагони, е необходимо услугата да бъде предварително заявена в Български червен кръст, откъдето се изпраща информацията за пътуването към националния железопътен превозвач. По този начин към съставите на влаковете се включват специализираните вагони за всяко заявено индивидуално пътуване. Те разполагат с обособени места и санитарни възли, отговарящи на международните стандарти. Някои от спалните вагони, които се движат в съставите на нощните бързи влакове, разполагат с по две кабини за превоз на хора с намалена подвижност. Дружеството извършва специализирано транспортно обслужване и с налични 15 дизелови и 21 електрически мотриси, които се движат по различни маршрути в страната. Всяка мотриса е оборудвана с подвижна сгъваема рампа. При пътуване с тези влакове не е необходима предварителна заявка. Обслужването при качване и слизане от влака се извършва от превозния персонал. За осигуряване на достъпна среда до железопътния транспорт Национална компания \"Железопътна инфраструктура\" е оборудвала тринадесет железопътни гари в страната - София, Пловдив, Стара Загора, Варна, Бургас, Горна Оряховица, Плевен, Шумен, Пазарджик, Сливен, Ямбол, Видин и Враца.", "date": "2019.03.19", "title": "Важно за хората с увреждания: БДЖ осигурява специализирани вагони"}
{"url": "https://www.faktor.bg/bg/articles/publikuvano-vav-fakti-bg-sdelkata-za-f-16-iztsyalo-prez-amerikanska-banka", "text": "България да плати за осем американски изтребителя F-16, блок 70 през американска банка. Това е един от вариантите, който се обсъжда между преговорните групи на България и САЩ, научи в. \"Труд\". Идеята е ние да внесем кеш договорена сума за изтребителите в US банка. При доставката на самолет производителят \"Локхийд Мартин\" си тегли съответната сума. Останалата част, докато е на влог в банката, да ни носи процент печалба от лихвите за депозита, които страната е направила.  Засега това е една от опциите за финансовата реализация на проекта за превъоръжаване на родните ВВС с нов тип боен самолет. Дали ще бъде възприета, е рано още да се каже. Все още не е договорена цената, на която ще купим американските бойни самолети. Първоначално парламентът гласува финансова рамка за 8 броя многофункционални изтребители от 1,8 млрд. лв. с ДДС.  Впоследствие се оказа, че офертата на САЩ надвишава с около половин милион основния финансов показател на проекта. При окончателното гласуване за избор на доставчик депутатите обаче решиха кабинетът да не се придържа към одобрените финансови показатели. Военният министър Красимир Каракачанов наскоро пак увери, че стремежът при договарянето ще е да се вместим в рамката от 1,8 млрд. лева.", "date": "2019.03.19", "title": "Сделката за F-16 - изцяло през американска банка"}
{"url": "https://www.faktor.bg/bg/articles/1/2-miliard-evro-otpuska-es-za-otbranata-na-es", "text": "Европейската комисия съобщи, че е одобрила програми за съфинансирането на съвместни промишлени проекти в областта на отбраната до 2020 година на стойност до 500 млн. евро, информира fakti.bg. Предвидени са допълнително 25 млн. евро за подпомагане на съвместни научноизследователски отбранителни проекти тази година. От 2021 г. Европейският фонд за отбрана ще насърчава отбранителната индустрия и ще допринася за стратегическата автономност на ЕС. Първоначално финансирането ще бъде насочено към развитието на технологии за безпилотни летателни средства, спътникови съобщения, системи за ранно предупреждение, изкуствен интелект, електронна отбрана и морско наблюдение. От посочените суми 80 млн. евро ще бъдат предназначени за създаването на способности за откриване на химични, биологични, радиологични и ядрени заплахи, както и за системи за противодействие на дронове. Общо 182 млн. евро ще бъдат насочени към осигуряването на осведоменост и защита на киберпространството, за способности за ранно предупреждение по отношение на космическото пространство и за морско наблюдение, се посочва в съобщението. За високотехнологични дейности ще бъдат отделени 71 млн. евро, с които ще бъдат разработени или обновени наземни средства за точен удар от следващо поколение, ще бъдат създадени способности за сухопътни, военновъздушни и военноморски бойни действия. За нови отбранителни технологии са предвидени 27 млн. евро. За разработката на нови дронове са предвидени 100 млн. евро, а още 37 млн. евро ще бъдат насочени към подпомагане на оперативно съвместимите и сигурни военни съобщителни средства. За тази година ще бъдат осигурени 25 млн. евро за научни изследвания в областта на превъзходството в електромагнитния спектър и бъдещите отбранителни технологии. Предвижда се Европейският фонд за отбрана да може да разпределя до осем процента от своя бюджет за революционни технологии. Първите проекти ще бъдат избрани до края на годината и ще бъдат финансирани безвъзмездно от ЕС. Миналата година ЕК предложи Европейският фонд за отбрана да разполага с бюджет от 13 млрд. евро.", "date": "2019.03.19", "title": "ЕК одобри 1/2 милиард евро за отбраната на Евросъюза"}
{"url": "https://www.faktor.bg/bg/articles/ninova-atakuva-pravitelstvoto-abv-i-patriotite-za-pensiite", "text": "Правителството на Борисов с различни партньори АБВ и Обединени патриоти провеждат такава целенасочена и последователна политика, с която ощетяват българските пенсионери и бъдещите такива. Това каза на пресконференция лидерът на БСП Корнелия Нинова, съобщава БГНЕС. „Както вече знаете, има огромен проблем с хората, които ще се пенсионират след 1 януари 2019 г. и това не е спекулация, както обявиха след брифинга от Министерски съвет, това са факти. От 68 000 души, които се очаква да се пенсионират от 1 януари 2019 г. 31%, около 1/3 от тях ще бъдат ощетени и ще получат по-ниски пенсии. Разбрахме, че волята на премиера била да няма ощетени, само че 2 пъти волята на премиера беше да има ощетени”, каза Нинова. Тя посочи, че през 2015 г. беше приета пенсионна реформа \"Калфин\", при управлението на „Борисов 2” с АБВ. Втората стъпка, по думите й, била предприета през 2018 от „Борисов 3” с различно мнозинство – ГЕРБ и Обединени патриоти. „Така на две стъпки беше взето това решение за пенсионната реформа и тъй като днес като чуваме, че се твърди, че това било консенсусно решение, извадих стенограмите от 2015 и 2018”, каза Нинова. Тя посочи, че 2015 г. на 32 страници стенограма БСП обяснява защо това не трябва да се приеме. Стенограмите от 2018 г. показват, по думите й, че решението е прието с мнозинство ГЕРБ-Обединени патриоти, отново след сериозни дебати, позиция и гласуване на БСП против тази реформа.", "date": "2019.03.19", "title": "Нинова атакува правителството, АБВ и Патриотите заради пенсионната реформа \"Калфин\""}
{"url": "https://www.faktor.bg/bg/articles/novini/balgariya/masoviyat-ubiets-ot-nova-zelandiya-izpovyadva-zelen-natsionalen-sotsializam", "text": "Макар и да е все още рано да се направят изводи от случилото се в Крайстчърч, няколко неща са вече ясни. Първо, за предумишлено убийство на невинни хора няма и не може да има извинение. Това, според мен, показва пълната несъстоятелност на забраната на смъртното наказание в Европа и Нова Зеландия. Ако прочетете „манифестът” на Брентън  Тарант, който междувременно вече е отстранен от социалните медии, ще видите, че той съвсем резонно очаква да излезе от затвора след 27 години, като през това време щял да “разпространява своите идеи посредством медиите”. Това е  Второто, което бие на очи е реакцията на международните медии, които са напълно доминирани от левичари, и които почти без изключение веднага обявиха виновника за крайно десен бял екстремист. В това, че е бял и екстремист - съмнение няма. Но дали е крайно десен - е много спорно, поне според неговият „манифест”. В него може да прочетете, че той мрази не само имиграцията, но и капитализма, и имал планове да се справи и с двете злини. Освен това, тези като него “убивали свръхнаселението” и по този начин помагали „да се спаси екологията”.  Що се отнася до неговата мечтана социална система - това е „зелен национален социализъм”, който цели да защищава правата на работниците и екологията. Крайно десен - може би, но крайно зелен е със сигурност кървавият терорист  Брентън Тарант. Манифестото му говори на дълго и широко за подбутите му. Това е според него имиграцията, която заплашва автентичното бяло население на Европа и страните, произлизащи от нея. Това е донякъде вярно, както един счупен часовник показва точното време два пъти на ден. Първопричината обаче не е имиграцията, а странното и неестествено нежелание на белите жени да раждат деца. Както е добре известно в почти всички страни от европейски произход раждаемостта е значително по ниска, (в някои от тях като България е катострофално по-ниска), за да има нормално възпроизводство. Това не значи, че имиграционната политика на повечето от тях е правилна и в това отношение убиецът, за съжаление, вероятно отразява преобладяващото мнение на населението на Европа, с изключение на елитите. Същият процес се наблюдава и в Нова Зеландия, където само за седем години (2006-2013) мюсюлманското население се е увеличило с 28%.  Ако има един урок, който би трябвало да се извлече от трагедията в Крайстчърч, то е че политиката на отворени граници, въведена от Меркел в 2015 година е    както бяха и жалките опити на Меркел и сие да решат проблема чрез договори с врагове на Европейската цивилизация, какъвто е Ердоган. Според Брюксел, пристигащите от Турция мигранти, въпреки официалните договори, са се увеличили само за 2018 с 20%. Тази провалила се политика неминуемо ще доведе до все по-голям разрив между населението и неизбраните елити в Брюксел. Трагедии, подобни на тази в Крайстчърч са последица на тази пагубна политика, колкото и елитите и медиите да ни втълпяват обратното.", "date": "2019.03.19", "title": "Масовият убиец от Нова Зеландия изповядва зелен национален социализъм"}
{"url": "https://www.faktor.bg/bg/articles/dimitar-manolov-za-pensiite-igrae-se-sas-strahovete-na-horata", "text": "Играе се със страховете на хората. Истинска драма няма. Това каза в предаването \"Плюс-минус\" по Нова телевизия президентът на КТ \"Подкрепа\" Димитър Манолов по повод новата формула за изчисление на пенсиите. Решението беше взето през 2015 година. Днес някои се събудиха и започнаха да плашат. Това решение касае приноса и правата на хората. Трябва да има пряко отношение в сиистемата - да получаваш това, за което имаш принос в системата. Такава е идеята, че трябва да бъдат обвързани правата с приноса. Това решение е стъпка в тази посока. Какъв ще е резултатът, никой не може да каже, добави той. Става дума за разлика от 1-2 лева и при изчисленията ще бъдат компенсирани от вътрешния бюджет на НОИ, посочи Манолов и добави: Става дума за 9 млн лв. Бюджетът на НОИ е 10 млрд. лв. Т.е. това може да бъде покрито от НОИ.  Преди 1997 г. надеждни данни за това кой как участва в системата няма. От друга страна, в България съществува организирана „индустрия” за фабрикуване на фалшиви права”, каза още Манолов и попита:  Кои са тези страхотни доходи преди 1997 г, които ще обърнат размера на пенсиите? Каквато и власт да е в България, за какъвто и проблем да става въпрос, хората винаги се сещат в последния момент, заяви Теодор Дечев, директор \"Индустриални политики\" в Асоциацията на индустриалния капитал в България. В случая става въпрос за трудовия им стаж, което прави реакцията им оправдана, добави той. Тук има някакъв момент на неяснота. Има елемент на промяна на правилата по време на мача за някои хора. С днешната среща при министър-председателя и всички други медийни изяви на политици целият шум ще бъде овладян, заяви Теодор Дечев. Създава се излишно напрежение, смята той.", "date": "2019.03.19", "title": "Димитър Манолов: Кои са тези \"страхотни\" доходи преди 1997 г., които ще обърнат размера на пенсиите?"}
{"url": "https://www.faktor.bg/bg/articles/yoncheva-dava-na-konstitutsionniya-sad-zakona-za-lichnite-danni", "text": "Водачът на листата на БСП за европейските избори и говорител на ПГ на \"БСП за България\" Елена Йончева и представители на ръководството на партията и парламентарната група ще внесат жалба в Конституционния съд във връзка с промените в Закона за защита на личните данни, които ограничават правото на свобода на словото, в 11.00 часа на 20 март 2019 г. (вторник). Това съобщиха от пресцентъра на БСП. Президентът Румен Радев върна промените в Закона за личните данни за ново обсъждане в парламента на 4 февруари. Той оспори приетите 10 критерия, по които журналисти, научни работници и писатели следва да доказват, че са използвали правомерно лични данни. Според него това създава ненужна свръхрегулация и представлява ограничение на свободата на изразяване и информация.  На 20 февруари президентското вето бе отхвърлено от мнозинството.", "date": "2019.03.19", "title": "Йончева трупа точки -  дава на Конституционния съд Закона за личните данни"}
{"url": "https://www.faktor.bg/bg/articles/sotsiologichesko-prouchvane-podkrepata-za-nato-raste-zaedno-s-doverieto-v-es", "text": "По думите на Симеонов, след индикациите за проблеми в доверието към НАТО през 2016 г.,  В последните две-три години доверието в НАТО у нас укрепна заедно с доверието в Запада въобще. Това коментира социологът Първан Симеонов след индикациите за проблем в доверието към Алианса. Като цяло обаче, на Европейския съюз се гледа с много по-добро око, отколкото на НАТО. Стойностите на доверие в Алианса при последното замерване са 38% доверие, срещу 41% недоверие. Това са близки стойности и на фона на доверието в българските институции всъщност са добри. Доказателство за последното е и фактът, че на експериментален въпрос да напусне ли България НАТО, 45% отговарят отрицателно, а 26% - положително. Сред младите хора нагласите са синхронни . Една трета от младежите (на възраст между 14 и 29 г.) в България имат доверие в НАТО. Сходно е отношението и към армията. Европейският съюз отново остава институцията, която провокира в най-голяма степен доверие сред младежта у нас. Данните са от наскоро публикуваното мащабно изследване за младежта у нас по поръчка на фондация „Фридрих Еберт“, проведено от „Галъп интернешънъл“ и анализирано от Института по социология „Иван Хаджийски", "date": "2019.03.19", "title": "Социологическо проучване: Подкрепата за НАТО расте заедно с доверието в ЕС"}
{"url": "https://www.faktor.bg/bg/articles/tsvetanov-za-noviya-si-imot-dal-sam-dva-apartamenta-za-edin", "text": "Председателят на ПГ на ГЕРБ Цветан Цветанов даде обяснение в парламента за апартамента с асансьор, за който \"Свободна Европа\" съобщи, че е купен на занижени  цени в столичния квартал \"Изток\". Жилището е \"Сграда на годината\" и е на строителя \"Артекс\". \"Дал съм две жилища за едно, добавил съм и съм платил 100 хиляди с кредит и спестявания и всичко това е документирано в нотариалния акт, а и всичко ще бъде упоменато в декларацията\", каза Цветанов на брифинг в Народното събрание. Новото жилище е със застроена площ от  239,90 кв./м и данъчна оценка на апартамент 342,852,40 лв. \"Няма нищо, от което да се притеснявам. Всичко е оформено е преведено по банков път, знаете, че всяка банка, за да направи превод, трябва да попълни декларация за произхода. Отговарям от уважение към вас, за да може всеки да е запознат и се надявам да се чуе от всички\", заяви Цветанов.", "date": "2019.03.19", "title": "Цветанов за новия си имот: Дал съм два апартамента за един"}
{"url": "https://www.faktor.bg/bg/articles/kremal-zasekreti-razgovor-mezhdu-putin-i-nazarbaev", "text": "Нашият президент Владимир Путин проведе телефонен разговор с оттеглилия се от поста казахстански колега Нурсултан Назарбаев, заяви прессекретарят на Кремъл Дмитрий Песков, предаде ТАСС. Говорителят на руския държавен глава заяви, че не разполага информация каква е била темата на разговора между двамата политици. \"Има някои неща, които не трябва да излизат светкавично в медийното пространство. Ние не коментираме решението на господин Назабраев\", посочи още той. По-рано председателят на Съвета на Федерацията (горната камара на парламента в Москва) Валентина Матвиенко определи оставката на казахстанския лидер като изненадваща.", "date": "2019.03.19", "title": "Кремъл засекрети разговор между Путин и Назарбаев"}
{"url": "https://www.faktor.bg/bg/articles/gerb-shte-obyavi-na-31-mart-kandidateti-za-evrodeputati", "text": "На 31 март ГЕРБ ще представи официално листата си с кандидати за евродепутати. Новината съобщи председателят на Националния предизборен щаб Цветан Цветанов по време на среща с областните координатори на партията в страната. \"В началото на април предстои да обявим и какъв ще бъде слоганът на ГЕРБ за предстоящата кампания за европейския вот. На следващ етап ще представим и платформата на партията за европейските избори, чрез която ще информираме обществото\", каза още Цветанов. Цветан Цветанов отчете пред всички присъстващи, че от началото на годината ГЕРБ може да се похвали с почти 1000 новоприети членове. Като пример той отличи община Куклен, където към партията са се присъединили 35 нови членове, а само към младежката структура са се присъединили нови 20 души. В тази връзка председателят на Цветанов отбеляза, че на предстоящите европейски избори всеки глас ще бъде важен и призова областните координатори и ръководените от тях структури в страната да продължат да водят активна комуникация лице в лице с хората. По думите му фалшивите новини ще бъдат най-големия проблем, защото според него вече се вижда, че БСП няма да се поколебаят да ги използват. \"Получихме обвинения, че сме фалшифицирали и предстои да фалшифицираме изборите, а какво се оказа в крайна сметка - хора от БСП твърдят, че е имало подмяна на гласовете при вътрешните избори за водач на листата\", отбеляза Цветанов. „Веднага след края на европейския вот стартира щателен анализ на резултатите. Той ще има за цел да покаже от една страна каква е била активността по време на кампанията на потенциалните ни кандидати за кметове и общински съветници, а от друга да разкрие с каква подкрепа се ползват те сред жителите на съответните населените места“, обясни председателят на ПГ на ГЕРБ. По думите му фалшивите новини ще бъдат най-големият проблем, защото според него вече се вижда, че БСП няма да се поколебаят да ги използват. \"Получихме обвинения, че сме фалшифицирали и предстои да фалшифицираме изборите, а какво се оказа в крайна сметка - хора от БСП твърдят, че е имало подмяна на гласовете при вътрешните избори за водач на листата\", отбеляза Цветанов.", "date": "2019.03.19", "title": "ГЕРБ ще обяви на 31 март кандидатети си за евродепутати"}
{"url": "https://www.faktor.bg/bg/articles/meditsite-ot-speshna-pomosht-v-ruse-otteglyat-zayavleniyata-si-za-napuskane", "text": "След среща с д-р Бойко Пенков - зам.-министър на здравеопазването, медиците от Спешна помощ в Русе оттеглят заявленията си за напускане. И последните 21 души от първоначално подалите заявления за напускане общо 44 служители ще оттеглят заявленията си, стана ясно след срещата.  Пенков обясни, че на срещата са били поставено много проблеми. Един от основните е преминаването на служителите на ЦСМП в Русе на седемчасов работен ден. Пенков ги уведомил, че новият директор на Спешна помощ в града д-р Иванка Маринова работи по този въпрос, като най-късно до две седмици заповедта ще е факт и от 1 май ще влезе в сила. Заместник-министърът обясни, че вторият проблем е с ограниченията в извънредния труд, който може да бъде полаган, предаде БТА. Той заяви, че ще бъдат намерени добри практики, за да може служителите да получават пари за всеки изработен час. За увеличението на заплатите той обясни, че в последните три години заплатите в Спешна помощ са увеличавани всяка година с по 10%.  Относно исканията за спешни мерки срещу агресията към медиците, Пенков коментира, че Министерството на здравеопазването е в много тясно сътрудничество с прокуратурата и с МВР, като се търсят начини, за да се ограничат до минимум подобни случаи.", "date": "2019.03.19", "title": "Медиците от Спешна помощ в Русе оттеглят заявленията си за напускане"}
{"url": "https://www.faktor.bg/bg/articles/zakonoproekt-spirat-semeynite-pomoshti-za-detsa-koito-ne-hodyat-redovno-na-uchilishte", "text": "ГЕРБ внесе предложения за законодателни промени, с които ще се спират семейните помощи за деца за цяла година, ако детето отсъства без причина повече от 3 дни от детска градина и повече от пет часа месечно от училище.  Целта на промените в Кодекса за социалното подпомагане и в Закона за семейните помощи е по-строго да се обвърже получаването на месечни помощи с редовното посещение на децата в учебни заведения. Министърът на образованието Красимир Вълчев мотивира законодателната инициатива с ролята на държавата и на родителите. \"Необходими са и санкции. Тези санкции са оправдани от гледна точка на това, че образованието е задължително до 16 години, именно и това, че правото на образование е универсално право на всяко дете, което пък, от друга страна, е задължение на родителя. За да бъде реализирано това право на детето, ние трябва да задължим родителите\". Социалният министър Бисер Петков обясни, че мерките включват и еднократната помощ за първолаците: \"По отношение на еднократната помощ, която се изплаща на семейство, чиито деца тръгват на училище, предложението е тя да се изплаща на две части – половината в началото на учебната година, втората половина в началото на втория срок, при положение че детето продължава да посещава училище\".", "date": "2019.03.19", "title": "Законопроект: Спират семейните помощи за деца, които не ходят редовно на училище"}
{"url": "https://www.faktor.bg/bg/articles/maya-manolova-dayte-pravo-na-grazhdanite-da-izbirat-formulata-za-pensioniraneto-si", "text": "Дайте право на гражданите да избират формулата за пенсионирането си. Това казва омбудсманът Мая Манолова в позиция по повод промените в Кодекса за социално осигуряване, съобщиха от пресофиса на омбудсмана. \"Като национален омбудсман заявявам категоричната си позиция срещу новата формула за изчисляване на пенсиите, която по данни от Националния осигурителен институт ще ощети над 31% от гражданите, които се пенсионират след 1 януари 2019 г. За този проблем алармирах още през октомври 2018 г. в становището си по проекта за Закон за бюджета на държавното обществено осигуряване, адресирано до председателя на Народното събрание и председателите на парламентарните комисии по труда, социалната и демографска политика и по бюджет и финанси\", казва Манолова. \"В позицията си предупредих, че при изчисляване на размера на пенсиите, с проекта се предвижда да се вземат предвид само доходи след 1 януари 2000 г., вместо от 1997 г., т.е. от момента, когато реално действа електронният регистър на НОИ. По този начин гражданите освен с невъзможността за избор на най-благоприятни години след 1997 г., са лишени и от допълнително още три години осигурителен доход\", посочва тя. \"В същото становище настоях всички важни решения и нормативни промени, особено тези, свързани с реформирането на такъв деликатен сектор като държавното обществено осигуряване, да бъдат извършвани по нормативно установения ред, след обществено обсъждане, както и при наличие на предварителна оценка на въздействието\", добавя Манолова.  \"От началото на годината в институцията на омбудсмана са постъпили жалби от засегнати граждани по същия проблем, за което своевременно съм сезирала министъра на труда и социалната политика. За съжаление предупрежденията ми не бяха взети предвид и резултатът е налице – силно обществено напрежение, тревога и обострено чувство за погазена справедливост и ограбване на осигурителния доход на гражданите. На този фон предварителните данни на НОИ за \"неутрален ефект\" от новата формула, въведена \"на тъмно\", са безпочвени, най-малкото защото тя ще засегне над 31% от бъдещите пенсионери\", отбелязва омбудсманът. \"По информация на НОИ през 2019 г. над 67 000 души ще придобият право на пенсия за осигурителен стаж и възраст, като от тях ощетени с по-ниски пенсии ще бъдат над 31%, или близо 21 000 души. Като решение на възникналия проблем смятам, че трябва да се предостави възможност за гражданите да имат право на избор по коя формула да бъде определен размерът на пенсиите им.  В случай, че не бъдат предприети законодателни промени за разрешаването на проблема, в качеството си на омбудсман ще сезирам Конституционния съд за установяване на противоречието на нормата с Конституцията на Република България\", посочва Манолова.", "date": "2019.03.19", "title": "Мая Манолова: Дайте право на гражданите да избират формулата за пенсионирането си"}
{"url": "https://www.faktor.bg/bg/articles/izdirvat-mazh-ubil-zhena-v-blagoevgrad", "text": "Полицията издирва 42-годишен мъж от Ботевград, съобщиха от пресцентъра на МВР. Към 17.30 часа на тел. 112 е получен сигнал за жена с прободна рана на улица в кв. „Васил Левски“ в Ботевград. На място незабавно са изпратени екипи на полицията и „Спешна помощ“. Установена е самоличността и е констатирана смъртта на 37-годишната жена. По първоначални данни 42-годишен мъж от града е нанесъл смъртоносни удари на съпругата си при битов скандал. Предприети са полицейски действия за издирване на заподозрения, както и процесуално-следствени действия на мястото на извършеното престъпление.", "date": "2019.03.19", "title": "Мъж убил жена си след свада в Ботевград, издирват го"}
{"url": "https://www.faktor.bg/bg/articles/kristalina-georgieva-propatuvah-dalag-pat-do-varha-na-svetovnata-banka", "text": "„Горда съм, че за известен период от време жена е била начело на Световната банка“, заяви в интервю за предаването на Би Би Си HARDtalk временният директор на Световната банка Кристалина Георгиева. „Аз идвам от другата страна на Желязната завеса. Все още си спомням как в България ставах в 4 часа сутринта, за да се редя на опашка, за да купя мляко на дъщеря си. За да съм сега човекът начело на Световната банка - пропътувах много дълъг път. И да - в някакъв момент трябва жена да е директор на банката. За мен е важно в ставащия все по-сложен свят да обединя всичките 189 акционери на Световната банка в обща кауза“, каза тя. Кристалина Георгиева не отрече, че Световната банка допуска грешки в определени проекти. „Разбира се, че се учим от опита. Не казвам, че банката е безпогрешна. И е вероятно да сме имали програми, които не са свършили достатъчно добра работа. Като организация ние се учим“, каза още Кристалина Георгиева.", "date": "2019.03.19", "title": "Кристалина Георгиева: Пропътувах дълъг път до върха на Световната банка"}
{"url": "https://www.faktor.bg/bg/articles/politika/hlyab-i-pasti/sabya-ili-krast-za-generala", "text": "В началото на тази година държавният глава Румен Радев обяви намерението си да създаде т.нар. Стратегически съвет. Речено-сторено: струпа го за два месеца. „Съветът е консултативен орган, работещ на обществени начала при президента на Република България, и има за цел изготвянето на документи със стратегическо значение, позиции, становища, анализи и др.“, се посочва в съобщение до медиите по случай създаването му. Кой знае защо, в него всеки от членовете на съвета с цитат разкрива и своето „кредо“. Разбира се, най-любопитно е в какво вярва председателя на съвета Иво Христов, който е и началник на кабинета на Радев. Нещо като негово „второ аз“. В политиката – може би и първо. Ако се вярва на прессъобщението, кредото на Христов е „Успехът е на острието на шпагата.“ (Шарл де Гол). Христов очевидно има предвид втората книга на де Гол, „Острието на сабята“, в която той преоценява военния занаят, отделяйки го от „позорния стълб на теорията и устава“. В тази книга де Гол търси у командирите характер, обаяние, военен гений и умение да побеждават. Тя е много важна за разбирането на поведението, мотивацията и стремежите на Шарл дьо Гол в неговата професионална и политическа кариера. Изследователите на де Гол и голизма смятат, че именно в “Острието на сабята” той концентрирано излага своите възгледи, макар че през 1932 няма никакво намерение да се забърква в политиката, камо ли да оглави държавата. Именно тези възгледи превръщат новатора-офицер в държавник, реформирал една залязла империя, за да гарантира бъдещото ѝ величие. Очевидно   Интересен избор, макар че не е особено оригинален. Още по-малко – особено подходящ. Преди 20 години имаше хора, които се опитваха да направят де Гол от покойния президент Желев. По-късно част от тях пробваха с Борисов. Сега е дошъл редът на Радев. Представям си как са го „посвещавали“ в голизма. „И де Гол е бил генерал, и ти си генерал. Де Гол е бил герой от войната с германците, ти си герой от войната с ГЕРБ. Той не е обичал партиите, и ти не обичаш партиите. Той е бил националист, и ти си националист. Той е искал силна държава, и ти искаш силна държава. Щом той е могъл, ще можеш и ти!” Ако това е планът за Радев, добре е да се знае какво и как е постигнал де Гол. Създал е силна централизирана държава, начело с президент, съсредоточил в ръцете си огромна власт. Президент, който назначава министрите и преди всичко министър-председателя. Президент, който създава Съвет на министрите и го председателства. Който приема всички важни решения под формата на декрети. Който назначава дължностните лица, офицерите и съдиите. С непосредствени права в областта на външната политика и националната сигурност. С конституционно право да води преговори и да сключва договори. Глава на въоръжените сили и председател на Съвета по отбрана. Човекът, който според чл. 16 от френската конституция, в случай на непосредствена опасност се натоварва с всички задължения в държавата, продиктувани от задачите на общественото спасение – само след консултации с премиера и председателя на парламента. Вече 60 години френският президент има такива правомощия – откакто де Гол превърна Франция в президентска република. Как обаче го е постигнал?  От излизането му на френската политическа сцена през 1940, до първия му президентски мандат през 1958, минават 18 години – време, през което мразещият партиите професионален военен става завършен политик. Първата си партия де Гол основава след първите си седем години в политиката –през 1947. Преди това обаче през 1940 напуска заместник-министерския си пост в прохитлеристкия кабинет на маршал Петен, за да основе надпартийното обединение „Свободна Франция”, което по време на войната се трансформира в „Сражаваща се Франция”, и което обединява дейци с различен произход, концепции и позиции в защита на общофренските интереси. И става национален герой. След освобождението на Франция около година – до изборите през есента на 1945 – де Гол е премиер на Временното правителство. Изборите са съпроводени с референдум за това дали бъдещото законодателно събрание да бъде учредително и временно. Събранието наистина е учредително, но благодарение на комунистическото мнозинство в него конституцията на Четвъртата република затвърдява партийното статукво, срещу което генералът се бори. Затова той напуска постовете си и през април 1947 създава Обединението на френския народ. Разказвам всичко това, защото ми се струва, че общественото одобрение, което върви в комплект с институцията, а не с личността,   Май вярва твърде много и на съветници, които му обещават гарантиран успех, ако повтори предишен успешен модел. Може и да има сходства между Франция през 1947 и България през 2019, но това за него е по-скоро зле, отколкото добре. Защото първата партия на де Гол – Обединение на френския народ (ОФН), бързо изгрява и бързо залязва. Ако следва нейния модел, с партията на Радев най-вероятно ще се случи същото. Наистина, началото на ОФН е впечатляващо и зрелищно. Митингите, на които героят от войната произнася първите си речи, са блестящо режисирани – с грамадни трибуни, от които той отправя пламенни речи, заобиколен от издигнати огромни мачти, на които се веят хоругви с лотарингски кръст. Бият барабани, скандират се лозунги. В изискан демагогски стил де Гол уверява французите, че новата партия не само е преодоляла делението на леви и десни, но и е наследила от левите стремежа към социален прогрес, а от десните – благородството и националните традиции. В Обединението се приемат и членове на други партии, защото де Гол твърди, че то самото не е партия, а „необятно обединение на всички французи”. Основните му задачи са независимост на Франция, чието величие трябва да бъде възстановено, раздяла с миналото, свободни избори, обновление на икономиката. За година и половина де Гол събира милион и половина сподвижници, и в края на 1947 Обединението на френския народ печели 40 процента от гласовете на местните избори. След този успех генералът продължава да масовизира партията си, като създава асоциации, обединяващи студенти, чиновници, ветерани от войната, женски организации, в които също се допуска двойно членство. Предлага дори създаването на асоциация между труда и капитала – първообраз на днешния колективен трудов договор.Създава множество организации „Работническо и професионално действие” във френските предприятия. През 1948 вече 15 процента от работническата класа във Франция членува в Обединението на френския народ, чиито основен лозунг е „борба против партиите”. Тласкат Радев по този път. Сигурен съм, че вече му правят нещо като „Обединение на българския народ”, чиято премиера ще е на местните избори. И ще последва крах. В оригиналния вариант – през 1951, когато ОНФ печели едва 20 % от местата в парламента, и де Гол разбира, че е загубил. В българската имитация – когато и да са следващите парламентарни избори. Радев ще ги загуби, защото дотогава партията му ще се е разпаднала – заради еклектичната си идеология, нееднородната социална база, твърде централизираното ръководство, и Господ знае още заради какво… Но нищо, няма лошо да опита. Както пише патронът му през 1932: „Време е военният елит да осъзнае отново своята най-висша роля, да се концентрира върху своето занятие, което съвсем просто казано е войната, да вдигне глава и поглед към върховете. За да се върне блясъка на острието на сабята, е време този елит да възстанови своята собствена философия. Там той ще открие върховни гледки, гордостта от своето предназначение, външния блясък – чакайки славата, която би могла да задоволи тези, които я заслужават“. Радев, за разлика от война, философа и аристократа де Гол,   Неговия ум никога няма да получи интуиция, комбинирайки инстинкта с интелигентността. Той няма как да ни тегли напред. Затова най-вероятно ще се опита да ни върне назад. Около 19 май 1934. Това би било една изключително опасна авантюра, за която неколкократно съм предупреждавал. Успокоява ме единствено факта (сам по себе си нерадостен!), че няма нито армия, която да направи преврата, нито администрация, която да извърши реформата на звенарите. Няма и президент, който поне да бъде противник на Америка като де Гол.", "date": "2019.03.19", "title": "Сабя или кръст за генерала"}
{"url": "https://www.faktor.bg/bg/articles/prezidentat-na-kazahstan-podade-ostavka", "text": "Президентът на Казахстан Нурсултан Назарбаев подаде оставка, предаде агенция „Интерфакс“. Държавният глава е взел решение да прекрати правомощията си като президент. В обръщение към своите сънародници, Нурсултан Назарбаев обяви решението си. Назарбаев, който тази година ще навърши 79 години, е първият и единствен президент на Казахстан, която обявява своята независимост през 1991 година. На последните избори през април 2015 година, Назарбаев събра 97.75% от гласовете. Настоящият мандат на казахстанския президент трябваше да изтече през 2020 година. През 2007 година парламентът му беше предоставил правото да се кандидатира за държавен глава неограничен брой пъти. „Взех решение да прекратя правомощията си като президент“, каза Назарбаев в обръщение към народа, излъчвано по националните телевизионни канали. „Бях удостоен с великата чест от моя велик народ да стана първия президент на независим Казахстан“, посочи държавният глава. Функциите на държавен глава ще изпълнява засега председателят на Сената Касим- Жомарт Токаев. От години големият въпрос е \"Кой е следващият\", кой ще наследи Назарбаев. Темата за наследника никога не била от приятните за него и той всячески се опитваше да я избегне. По наложена в централноазиатските страни традиция Назарбаев остана несменяем на поста си. Рецептата за политическото дълголетие включваше различни \"трикове\" - референдуми, промени във времето на провеждане на избори според по-добрата конюнктура, липса на опозиция и авторитарно управление, промени в конституцията, които да осигуряват нови и нови мандата, изборни измами и т. н. Официалната титла на Назарбаев беше елбаши, т. е. водач на нацията. През годините е наричан исторически гигант, философ-управник, мъж, чието сърце е отворено за любовта на всичките 8 млн. жени в страната. Въпросът за дълголетието сериозно вълнува Назарбаев, който през 2010 г. даже поръча на местни учени да създадат елексир, който удължава човешкия живот. Засега кой знае какви резултати уви липсват. Никой обаче не смееше на глас да обсъжда кой ще го наследи на президентския пост в богатата на нефт, но не особено демократична държава. Възможностите за династично наследяване, което включваше една от трите дъщери на Назарбаев, се изпариха преди години. Рахат Алиев, който беше женен за най-голямата дъщеря на Назарбаев Дарига и който беше преди време един от най-силните хора в държавата, изпадна в немилост, когато бракът му се разпадна. Отначало той беше изпратен като посланик в Австрия, но след това дипломатическият му имунитет беше отнет и беше арестуван. Той се самоуби в австрийски затвор в началото на годината, австрийският му адвокат обаче е убеден, че е бил убит.", "date": "2019.03.19", "title": "След 30 години на власт, президентът на Казахстан изненадващо подаде оставка"}
{"url": "https://www.faktor.bg/bg/articles/novini/svyat/aneksiraneto-na-krim-razdelenie-mezhdu-bratski-narodi-s-13-hil-zhertvi", "text": "\"Анексията на Крим е действие, което доведе до разделение и война между братски народи с 13 хил. жертви\", коментира Чавдар Стефанов, бивш кореспондент на БНР в Москва пред Bloomberg TV Bulgaria. \"След анексията беше изграден мост, който свързва Русия и Кримския полуостров. Този мост донякъде затваря Азовско море, тъй като ограничава височината на корабите, които могат да плават в него\". \"Цялото ръководство на Русия с президента Владимир Путин лъжеше най-откровено световната общественост. Първо нахлуха чужди войски без опознавателни знаци, като след време Москва призна за тях, коментира той. Президентът Путин призна, че специални части са гонили тогавашния украински президент Янукович, за да го изкарат, тъй като е щял да бъде разстрелян. А Янукович им трябваше да подпише, че кани руски войски в Украйна, за което Киев го съди за предателство\", каза още той. \"Репресии или терор срещу украинци или руснаци не е имало в Украйна преди 2014 г.\", заяви Стефанов. \"След 2014 г. патриотичният възторг в Русия мина всякакви граници и рейтингът на Путин се покачи рязко\". \"Нито един от големите руски мобилни оператори не иска да отиде в Крим заради санкциите, които са наложени. Санкциите удрят руския народ и населението в Крим доста тежко. Търговията е ограничена, а цените са се повишили. Туристическият поток в Крим също намалява\", посочи още той.", "date": "2019.03.19", "title": "Анексирането на Крим-разделение между братски народи с 13 хил. жертви"}
{"url": "https://www.faktor.bg/bg/articles/tomislav-donchev-nyama-da-ima-namalyavane-na-pensiite", "text": "Неверни са спекулациите, че ще се намаляват пенсиите. Никой няма намерение да намалява пенсията на нито един български пенсионер. Това заяви на брифинг в Министерски съвет вицепремиерът Томислав Дончев. Няма да има намаляване на пенсията на нито един български пенсионер, категоричен беше Дончев. \"Целта не е да се спестят 9 млн. Напротив. Имаме амбицията да осигурим над 50-53 млн. за великденски надбавки. Това се надявам да бъде взето като решение още тази седмица\", обясни Дончев. Най-важното е да успокоим хората, за които пенсията е единственият източник на доход, уточни още Дончев.", "date": "2019.03.19", "title": "Томислав Дончев: Никой няма намерение да намалява пенсията на нито един български пенсионер"}
{"url": "https://www.faktor.bg/bg/articles/bombena-zaplaha-izprazni-sgrada-v-bryuksel", "text": "Около 40 души бяха евакуирани от сграда в квартала на европейските институции в Брюксел, след като в компания, свързана с ЕС, постъпи бомбена заплаха, предаде Асошиейтед прес. Полицейска говорителка заяви, че тази сутрин в консултантски офис, работеща за Европейската комисия, е постъпила \"по телефона заплаха за бомба\". Тя добави, че заплахата е приета сериозно. Част от района е отцепен, на мястото са изпратени следови кучета.", "date": "2019.03.19", "title": "Опразниха сграда на европейска институция в Брюксел заради бомбена заплаха"}
{"url": "https://www.faktor.bg/bg/articles/tramp-google-pomaga-na-kitayskata-armiya-vmesto-da-satrudnichi-s-pentagona", "text": "Американският президент Доналд Тръмп обвини Google, че помага на китайската Народноосвободителна армия вместо да сътрудничи с Пентагона. По този начин президентът повтори твърденията на своя министър на отбраната Патрик Шанахън от преди няколко дена. Причината за тежките обвинения е отказът на Google да участва в изграждането на облачни услуги за Пентагона на стойност 10 милиарда долара, предава Mobile Bulgaria. Компанията обоснова отказа си с конфликт между поръчката на военните в САЩ и нейните корпоративни ценности. Именно това доведе до избухването на Тръмп в социалната мрежа Twitter. Той е на мнение, че Google чрез своите действия подкрепя Китай и отказва в същото време поддръжка на американската армия. Според Патрик Шанахън пък китайските военни печелели изключително предимство заради интеграцията между бизнес и армия, което не се случвало в САЩ. Твърденията, че Google помага на китайската армия не са подкрепени с доказателства, но според Пентагонът това е така, защото компанията развива бизнес в Китай, а по-късно китайците използват технологиите й за свои цели.", "date": "2019.03.19", "title": "Тръмп: Google помага на китайската армия вместо да сътрудничи с Пентагона"}
{"url": "https://www.faktor.bg/bg/articles/tsvetanov-provede-rabotna-sreshta-s-oblastnite-koordinatori-na-partiyata", "text": "На 31 март ГЕРБ ще представи официално листата си с кандидати за евродепутати. Това съобщи председателят на Националния предизборен щаб на ГЕРБ Цветан Цветанов по време на среща с областните координатори на партията в страната. „В началото на април предстои да обявим и какъв ще бъде слоганът на ПП ГЕРБ за предстоящата кампания за европейския вот. На следващ етап ще представим и платформата на партията за европейските избори, чрез която ще информираме обществото за нашите приоритети и идеи както за развитието на страната, така и за бъдещето на Европейския съюз“, информира Цветанов. По думите му предизборната програма на ГЕРБ ще акцентира върху сходството, което има между възгледите и амбициите на ГЕРБ и ЕНП, докато при други партии на преден план се подчертават противоречията им с тяхното политическо семейство. По време на разговора беше обсъдена готовността за предстоящите избори на структурите на ГЕРБ по места, календара с партийни мероприятия преди и по време на предизборната кампания и организационни въпроси. Разгледана беше актуалната политическа обстановка в България, както и хода на гражданските диалози под надслов „Европа в нашия дом“ по темите образование и регионално развитие. Цветан Цветанов отчете пред всички присъстващи, че от началото на година ГЕРБ може да се похвали с почти 1000 новоприети членове. Като пример той отличи община Куклен, където към партията са се присъединили 35 нови членове, а само към младежката структура са се присъединили нови 20 души. В тази връзка председателят на Цветанов отбеляза, че на предстоящите европейски избори всеки глас ще бъде важен и призова областните координатори и ръководените от тях структури в страната да продължат да водят активна комуникация лице в лице с хората. „Веднага след края на европейския вот стартира щателен анализ на резултатите. Той ще има за цел да покаже от една страна каква е била активността по време на кампанията на потенциалните ни кандидати за кметове и общински съветници, а от друга да разкрие с каква подкрепа се ползват те сред жителите на съответните населените места“, обясни председателят на ПГ на ГЕРБ. „Фалшивите новини ще бъдат най-големият ни проблем. Вече ясно се вижда, че БСП няма да се поколебаят да ги използват, за да осъществят целите си. Получихме обвинения, че сме фалшифицирали и предстои да фалшифицираме изборите, а какво се оказа в крайна сметка – хора от БСП твърдят, че е имало подмяна на гласовете при вътрешните избори за водач на листата“, отбеляза Цветан Цветанов. Той бе категоричен, че липсата на резултати от работата на БСП ги принуждава дори да си приписват заслуги за разрешени проблеми на граждани – в основата на които стои именно ГЕРБ.", "date": "2019.03.19", "title": "Цветанов проведе работна среща с областните координатори на ГЕРБ"}
{"url": "https://www.faktor.bg/bg/articles/brazilskiyat-prezident-da-slozhim-kray-na-komunizma", "text": "Президентът на Бразилия Жаир Болсонаро в хода на официалната си визита в САЩ, по време на вечеря с американски консерватори призовал \"да бъде сложен край на комунизма\", съобщава агенция Bloomberg. Пред високопоставените гости, сред които и съветникът на президента Тръмп - Стийв Банан, Болсонаро открито обявил, че отдавна мечтае Бразилия да скъса с лявата идеология. За това обаче трябва да бъдат извършени сериозни промени и той бил щастлив, че може да бъде движеща сила те да се случат. Болсонаро официално встъпи в длъжност президент на Бразилия на 2 януари 2019, като мандата му изтича на 31 декември 2022 година.  Той е известен с крайно десните си убеждения, отбелязва Reuters. По време на президентската кампания той се обяви като защитник на курса на \"твърдата ръка\" и обеща да се пребори с престъпността и корупцията.  Това е първа официална визита в САЩ на Жаир Болсонаро. Днес, 19 март, той ще се срещне с американския президент Доналд Тръмп, когото той винаги е подкрепял.", "date": "2019.03.19", "title": "Бразилският президент: Да сложим край на комунизма!"}
{"url": "https://www.faktor.bg/bg/articles/stenata-na-tramp-mozhe-da-osueti-amerikanski-voenen-proekt-v-novo-selo", "text": "Американското военно струпване по източния фланг на НАТО от балтийските страни и Полша до Румъния и България може да бъде съкратено, ако администрацията на Доналд Тръмп предпочете да отложи или да откаже планирани проекти за сметка и да отдели средствата за издигане на стена по границата с Мексико. Това съобщи днес американският в. \"Старс енд страйпс\", цитиран от БНР. В понеделник Пентагонът публикува списък с проекти на стойност 12,9 млрд. долара, които по някакъв начин може да бъдат съкратени, за да се освободят $3,6 млрд. за граничната стена. Сред тези проекти е строителство на склад за муниции в Ново село. Над 600 млн. долара са предвидени за възпиране на руската агресия в Европа и ген. Бен Ходжис, бивш командващ американската армия в Европа, заяви, че съкращаването на подобни средства ще е удар за усилията за противопоставяне на Москва.", "date": "2019.03.19", "title": "Ген. Бен Ходжис: Стената на Тръмп ще е удар срещу усилията за противопоставяне на Москва"}
{"url": "https://www.faktor.bg/bg/articles/es-odobri-globi-za-partii-zloupotrebili-s-lichni-danni", "text": "До 5 на сто глоба от годишния бюджет и отказ от  европейско финансиране за следващата година може да получи европейска политическа партия или фондация. Това може да се случи, ако се бъдат установени  злоупотреби с лични данни при провеждането на избори за Европейски  парламент. Решението с днешна дата е на Съвета. Мярката става  възможна с приетите изменения на регламента, с който се уреждат статутът и  финансирането на европейските политически партии и фондации. Така ще могат да  се налагат финансови санкции на тези от тях, които умишлено влияят или се  опитват да влияят на резултатите от изборите, като извличат ползи от  нарушаването на правилата за защита на данните.  Според процедурата, тези случаи  ще се установяват от национален надзорен орган и след това ще се отнасят до  комитета от независими изтъкнати личности, също създаден от въпросния  регламент. Санкциите се налагат от Органа за европейските политически партии и  фондации, след становище от комитета.", "date": "2019.03.19", "title": "ЕС одобри глоби за партии, злоупотребили с лични данни"}
{"url": "https://www.faktor.bg/bg/articles/novini/svyat/erdogan-iska-da-varne-smartnoto-nakazanie-v-turtsiya", "text": "Турският президент Реджеп Тайип Ердоган днес за пореден път изрази готовност за връщане на смъртното наказание в Турция, съобщи БТА.  \"Допуснахме грешка, когато отменихме смъртното наказание. Струва ми се, че това е било грешка. Защо? В нощта на 15 юли (2016 г., при опита за преврат) загинаха 251 наши граждани. Даже ако превратаджиите прекарат живота си зад решетките, ме дразни фактът, че трябва да ги храним. Ако в тази връзка парламентът ни вземе решение за отмяна на смъртното наказание, аз ще го одобря, каза Ердоган, който говори на предизборен митинг в град Ерегли\", информира турската телевизия НТВ. \"Ако правителството на Нова Зеландия не направи това, което е необходимо, ние ще го направим. В такъв случай ще водим преговори с правителството на тази страна. Терористът трябва да понесе най-сурово наказание\", добави Ердоган.", "date": "2019.03.19", "title": "Ердоган иска да върне смъртното наказание в Турция"}
{"url": "https://www.faktor.bg/bg/articles/liderat-na-bsp-v-karabunar-veche-e-klient-na-prokuraturata", "text": "Образуват досъдебно производство срещу лидера на БСП в Карабунар, съобщава Novini.bg. Причината, е че на 6 март 2019 г., в с. Карабунар, обл. Пазарджик, чрез използване на товарен автомобил, марка „Форд Транзит“ и техническо средство – кирка, е бил направен опит за отнемане на чужди движими вещи – 93 броя тротоарни плочки, 202 броя гранитни павета и едни брой бордюр, собственост на община Септември, обл. Пазарджик, без съгласието на собственика,с намерение противозаконно да бъдат присвоени – престъпление по чл.195 ал.1 т. 4 във вр. чл. 194 ал.1 и чл. 18 ал. 1 от Наказателния кодекс. До момента е установено, че на 6 март 2019 г., при извършване на текущ ремонт на улица в с. Карабунар, обл. Пазарджик, е бил направен опит за отнемане на горепосочените плочки, павета и бордюр. Те били натоварени в товарния автомобил и оставени в частен дом в селото, откъдето са иззети и приложени като веществени доказателства.  Като съпричастни към извършване на престъплението са били задържани две лица за срок от 24 часа по Закона за МВР. За привличането им като обвиняеми ще се прецени след извършването на множество процесуално-следствени действия - разпити на свидетели, изготвяне на експертизи, сред които оценъчна, и др. Досъдебното производство се води по общия ред, като срокът за приключването е двумесечен, съобщиха от пресцентъра на Апелативна прокуратура-Пловдив", "date": "2019.03.19", "title": "Лидерът на БСП в Карабунар вече е клиент на Прокуратурата"}
{"url": "https://www.faktor.bg/bg/articles/vnasyat-v-sada-obvinitelniya-akt-sreshtu-severin-krasimirov-za-ubiystvoto-na-viktoriya-marinova", "text": "Окръжната прокуратура в Русе внася в Окръжния съд в Русе обвинителния акт срещу Северин Красимиров за убийството на журналистката Виктория Маринова. Подробности по случая ще дадат говорителят на главния прокурор Румяна Арнаудова и наблюдаващите прокурори от 11 ч.  Прокуратурата в Русе назначи петорна комплексна съдебно-медицинска, психологична и психиатрична експертиза на обвиняемия, която сочи категорично, че Северин Красимиров е вменяем и може да носи наказателна отговорност за извършеното.", "date": "2019.03.19", "title": "Внасят в съда обвинителния акт срещу Северин Красимиров за убийството на Виктория Маринова"}
{"url": "https://www.faktor.bg/bg/articles/obshtestvo/ulitsata/pone-dvama-agenti-na-komunisticheskite-sluzhbi-maystora-i-velinov-lasnaha-v-strategicheskiya-savet-na-prezidenta", "text": "Президентът Румен Радев вкара най-малко двама сътрудници на тоталитарните комунистически служби в новия си Стратегически съвет, чието създаване с негов указ бе обявено вчера. Съветът има за цел да подготвя документи със стратегическо значение, позиции и становища. Той се оглавява от Иво Христов, началник на кабинета на държавния глава, бивш журналист. Негов заместник е Невин Фети, съветник на президента по правни въпроси. -   бившите депутати от БСП проф Александър Маринов и Еленко Божков; -   Атанас Пеканов –икономист в Австрийския институт за икономически изследвания, член е на Съвета за икономическо и социално развитие към президента; -   дипломатите Владимир Шейтанов и Петър Воденски; -   Румен Гълъбинов – икономист, бивш председател на Агенцията за застрахователен надзор; -   Калоян Методиев – политолог, бивш кадър на младежкия СДС (напуснал 2005 г.), преподавател в Софийския университет „Св. Климент Охридски” и Югозападния университет „Неофит Рилски”; -   Гергана Пирозова – театровед и театрален критик. Проверка на   показа, че най-малко двама от тях са сътрудници на тоталитарните комунистически служби. Единият е дипломатът Петър Воденски (1951), началник на кабинета на министъра на външните работи Соломон Паси в периода 2004-2005 г. Воденски е привлечен от Разузнавателното управление на Генералния щаб на БНА през 1984 г. като сътрудник под псевдонима „ВЕЛИНОВ”, а през 1990 г. е назначен за щатен служител на РУ-ГЩ. Неговата принадлежност към тоталитарните служби беше разкрита през 2010 г. при проверката на дипломатите. Воденски е заемал длъжностите генерален консул в Истанбул (1990-1991), посланик в Кишинев (1995-1999) и посланик в Никозия (2005-2009). Другият сътрудник на тоталитарните комунистически служби в Стратегическия съвет на президента Радев е социологът проф. Александър Маринов. Той е известен като народен представител от БСП в периода 1991-1997 г. в 36-то и 37-то Народно събрание и председател на Софийската организация на БСП (1991-1996). През юни 1996 г., по време на еднопартийното управление на БСП с кабинета Виденов, след различията с тогавашното ръководство на БСП и парламентарната група, той си подава оставката. Неговата принадлежност към Държавна сигурност е разкрита от Комисията по досиетата при проверката на народните представители през 2007 г. Той е вербуван от Софийско градско управление на МВР-ДС през 1983 г. като съдържател на явочна квартира под псевдонима „МАЙСТОРА”. Досието му е унищожено през 1990 г. при тайното прочистване на архива на ДС по време на управлението на БКП/БСП. Сред останалите членове на Стратегическия съвет има и такива, които не са проверени за принадлежност от Комисията по досиетата, показва справка на сайта на независимия държавен орган. Назначаването на сътрудници на тоталитарните служби не е прецедент за президента Румен Радев. Той вече назначи такива за свои съветници, както и за членове на правния си съвет.", "date": "2019.03.19", "title": "Поне двама агенти на комунистическите служби – „Майстора” и „Велинов”, лъснаха в  Стратегическия съвет на президента"}
{"url": "https://www.faktor.bg/bg/articles/obshtestvo/ulitsata/reketyorite-ot-pleven-zaplashvali-detsa-s-shte-izkaram-na-mayka-ti-chervata", "text": "Нови жертви на бандата за рекети в Плевен. Родители застанаха пред камерата на NOVA, за да разкажат за насилието над децата им. Бандата за рекет от четирима души вече е за постоянно в ареста, но наяве излизат още шокиращи подробности за случаи, при които деца са подлагани на системен тормоз.  “Заплашвали са ги с думите: \"Ще ти спя във входа, ще изкарам на майка ти червата”, разказва майка на рекетирано дете. \"Всички живеят под някакъв страшен страх. Те ни заплашват с оръжие и с побоища”, споделя друга майка. Родителите на тормозени деца от Плевен поискаха само едно – справедливост. Поискаха я плахо и със скрита самоличност. Две седмици, след разкритията за осъществяваните рекет, заплахи и побоища, родителите излизат с имената си, за да разкрият още скандални подробности за бандата. Една от осмелилите се майки е и Стелияна Станкова. 15-годишната й дъщеря е била обект на сексуални нападки. \"В момента, тя е уж малко по-спокойна, но непрекъснато е с деца около нея. Където и да отиде, все някой идва да изпраща, посреща. Все едно сме си наели бодигард”, разказва Станкова.", "date": "2019.03.19", "title": "Рекетьорите от Плевен заплашвали деца с \"ще изкарам на майка ти червата\""}
{"url": "https://www.faktor.bg/bg/articles/obshtestvo/otkriha-trup-na-mazh-v-stantsionnata-gradina-v-stara-zagora", "text": "Труп на мъж е намерен около 18:00 часа на 18 март в Станционната градина в Стара Загора. Мъжът е на видима възраст около 60 години, открит е на една от централните алеи на парка, прободен с нож в гърдите. До късно снощи се извършваше оглед на местопроизшествието. Една от версиите е, че става дума за самоубийство.", "date": "2019.03.19", "title": "Откриха труп на мъж в Станционната градина в Стара Загора"}
{"url": "https://www.faktor.bg/bg/articles/balgarin-bie-hora-v-rimski-park-posyaga-i-na-politsai", "text": "Български гражданин предизвика страх и паника в най-големия римски парк \"Вила Памфили”, съобщи в. ”Месаджеро”. Млад мъж, за когото впоследствие се установило, че е българско гражданство, нападнал без никаква причина по лицето двама възрастни минувачи на алея във \"Вила Памфили”. Той ударил по лицето единия от тях, след което друг минувач се впуснал след него, за да го спре, тъй като явно бил в объркано състояние. Щом го настигнал, последвал втори удар на българина, този път по лицето на друг възрастен минувач, след което пак се впуснал да бяга. Опитващият се да го спре италианец повикал случайно минаващата патрулна кола на полицията, които тръгнала по дирите на българина. Дошли на помощ и други 3 полицейски коли. Операцията по задържането му се оказала по-трудна от предвиденото, защото мъжът освен че бил в превъзбудено състояние, не говорел италиански и нямал документи у себе си. Петима полицаи били необходими, за да възпрат българина. Той обаче успял да рани и полицая, който му слагал белезниците. Едва по-късно се установило гражданството на нападателя.", "date": "2019.03.19", "title": "Българин бие хора в римски парк, посяга и на полицаи"}
{"url": "https://www.faktor.bg/bg/articles/obshtestvo/zakon-i-red/sadat-v-haskovo-ekstradira-kyurd-tarsen-za-terorizam", "text": "Съдът в Хасково допусна екстрадицията на 36-годишен кюрд, който е търсен от Турция за тероризъм. Пред съда Рустем Юзбаши днес заяви, че винаги се е борил за кюрдска държава и определи задържането си като политически въпрос. 36-годишният мъж заяви още, че никога не е участвал и не е планирал терористични актове. От Турция са изпратили документи в Хасково, според които в село до иракската граница са били открити взривни материали през 2004 г и свързват Юзбаши с тях.   Прокуратурата настоя Рустем Юзбаши да бъде екстрадиран. Според държавното обвинение няма никакво съмнение, че това е лицето, което се търси в южната ни съседка. Според адвокатът му Веско Георгиев, не трябва да се допуска екстрадирането на Рустем Юзбаши. По думите му Турция е изпълнила всички изисквания на закона, но доказателствата не са категорични. На делото днес в Хасково стана ясно, че в Административен съд София има две дела, с които Рустем Юзбаши е поискал убежище в България.  Чужденецът определи задържането си като политическо. Ако в южната ни съседка Юзбаши бъде признат може да получи до 30 години затвор. Делото бе наблюдавано от турски дипломати.", "date": "2019.03.19", "title": "Съдът в Хасково екстрадира кюрд, търсен за тероризъм"}
{"url": "https://www.faktor.bg/bg/articles/falstart-na-deloto-sreshtu-lekarya-zastrelyal-retsedivist-v-garazha-si", "text": "Фалстрат и отлагане на делото срещу д-р Иван Димитров за 13 май. Лекарят застреля на 2 март 2018 г. при опит за кражба в гаража си 40-годишния рецидивист Жоро Джевизов – Плъха. Причината за решението на съда стана неявяването в залата на жената, с която убития е живял на семейни начала – Надежда Стоева. Тя е една от страните по делото, но се оказа, че не е получила призовка за заседанието. Д-р Иван Димитров не отговори на нито един въпрос на медиите нито на влизане, нито на излизане . Срещу него са повдигнати обвинения за умишлено извършено убийство, като са били превишени пределите на неизбежна отбрана, както и за притежанието на огнестрелно оръжие без разрешение. Обвинителите, в лицето на прокурор Георги Пенев заяви, че Надежда, с която Плъхът е живял на семейни начала, му е осигурявала дрога. За да подкрепят д-р Димитров пред Съдебната палата в Пловдив дойдоха съседи на лекаря, както и негови колеги от болницата. Родителите на убития поискаха 300 000 лева за причинени неимуществени вреди, както и да бъдат конституирани като частни обвинители.", "date": "2019.03.19", "title": "Фалстарт на делото срещу лекаря, застрелял рецедивист в гаража си"}
{"url": "https://www.faktor.bg/bg/articles/pochina-bivshiyat-ministar-na-obrazovanieto-dots-igor-damyanov", "text": "Академичното ръководство на Университета за национално и световно стопанство  (УНСС) съобщава с дълбоко прискърбие, че почина доц. д-р Игор Дамянов - министър на образованието в правителството на НДСВ от 2003 до 2005 г. Поклонението ще бъде на 23 март, събота, от 12.00 часа в Ритуалната зала на Централните софийски гробища. Игор Дамянов е роден в Лом на 1 август 1953 години. Средното си образование е завършил в София. Дипломирал се е като историк в СУ \"Климент Охридски\", а от 1985 г. е доктор по история. От ноември 1978 г. е преподавател в катедра \"Международни отношения\" в Университета за национално и световно стопанство (УНСС), а от 1991 г. - редовен доцент по \"Нова и най-нова обща история\" към същата катедра \"Международни отношения\". От 1996 до 1999 г. е зам.-декан на факултет \"Международна икономика и политика\". През този период ръководи и дирекция \"Бакалавърска степен на обучение\". През ноември 1999 г. е избран за първи зам.-ректор на УНСС, отговарящ за учебната работа. От март 2001 г. става директор на Центъра по публична администрация към Института за следдипломна квалификация при УНСС.", "date": "2019.03.19", "title": "Почина бившият министър на образованието доц. Игор Дамянов"}
{"url": "https://www.faktor.bg/bg/articles/pusnaha-bashtata-na-tita-pod-garantsiya-tya-go-podkrepi-v-sada", "text": "Пуснаха бащата на Тита - Милен Пенчев под гаранция. Той беше обвинен, че е част от организирана група, която е осигурявала документи за получаване на по-високи пенсии. Заедно с него бяха задържани са още двама души, единият от които остава в ареста, тъй като съдът е счел, че може да извърши ново престъпление. На излизане от съдебната зала Тита и сестра й не пожелаха да дадат коментар и скриха лицата си. \"Трябва да съм само свидетел, а не и обвиняем\", каза в съда Пенчев. Той обясни, че два пъти е подавал сигнали в прокуратурата. Това било през септември и октомври м.г.", "date": "2019.03.19", "title": "Съдът пусна бащата на Тита под гаранция, тя дойде да го подкрепи"}
{"url": "https://www.faktor.bg/bg/articles/novini/svyat/uchenik-napadna-s-nozh-uchitel-i-trima-sluzhiteli-v-uchilishte-v-oslo", "text": "Ученик рани един учител и трима служители в училище в Осло, съобщи БГНЕС. Четиримата служители в учебното заведение \"Бринсенг\" бяха отведени в местни болници с леки наранявания. Момчето е арестувано, като полицията не е открила непосредствен мотив. Служителите на реда са започнали разследване и са разговаряли със свидетели, съобщи Свен Кристиан Лие от полицейското управление в Осло. Според проучване за образователната асоциация на Норвегия, миналата година един от всеки пет учители е бил жертва на насилие.", "date": "2019.03.19", "title": "Ученик нападна с нож учител и трима служители в училище в Осло"}
{"url": "https://www.faktor.bg/bg/articles/novini/svyat/feysbuk-zasilva-borbata-s-falshivite-novini-predi-evroizborite", "text": "Фейсбук засилва борбата с дезинформацията преди изборите за Европейски парламент, съобщава Евронюз. Социалната мрежа ще си партнира с германската информационна агенция ДПА, за да проверява по-ефективно кои новини са истински. Фейсбук се намира под значителен натиск да ограничи разпространяваните чрез популярното приложение фалшиви новини, което беше масова практика по време на предизборната борба за президент в САЩ през 2016 г. През февруари Европейският съюз обвини интернет гигантите Гугъл, Фейсбук и Туитър, че не изпълняват обещанията си да се преборят с фалшивите новини преди Евроизборите в края на месец май. В понеделник Фейсбук обяви, че започва работа оперативен център, в който ще има персонал 24 часа в денонощието. Инженери, анализатори на данни и експерти в политиката ще координират работата на Фейсбук с външни организации. Освен с ДПА, Фейсбук ще продължи да сътрудничи и със сдружението на разследващи журналисти Correctiv, което алармира Фейсбук за фалшиви новини в тяхната система от 2017 г. В медийна грамотност ще бъдат обучени и 100 хиляди студенти в Германия, които да опитат да предотвратят платените реклами да се използват с политическа цел, съобщава Канал 3. Германия е сред най-активните държави в борбата с речта на омразата в интернет, като миналата година прие закон, според който компании, които не премахват подобни постове, могат да бъдат глобявани до 50 милиона евро. Злоупотребата с постове в интернет се превърна в основен въпрос, след като американските разузнавателни служби обявиха, че Русия се е опитала да повлияе на изхода от изборите за президент в САЩ през 2016 г. чрез кампании в социалните мрежи.", "date": "2019.03.19", "title": "Фейсбук засилва борбата с фалшивите новини преди Евроизборите"}
{"url": "https://www.faktor.bg/bg/articles/novini/svyat/videoto-koeto-pokazva-ubiystvoto-na-desetki-hora-v-dzhamiyata-v-nova-zelandiya-e-gledano-milioni-pati", "text": "Докато Брентън Тарант бяга с колата си от новозеландска джамия, където предполагаемо попада на стрелба, само 10 души гледат видеото, което предава на живо във Facebook, сочи архивирана версия на страницата му. Но видеото, което показва убийството на десетки хора в джамията, вероятно е гледано милиони пъти в различни формати в интернет. Видеото е записано и препубликувано от множество сайтове, на места с по-слаби ограничения и в най-тъмните кътчета на интернет, където е достъпно само със специален софтуер, пише в свой анализ WSJ, цитиран от \"Инвестор\".  Този уикенд Facebook и YouTube на Google продължаваха да работят по това да държат видеото далече от платформите си. Масовото клониране на клипа подчертава каква е реалността в ерата на предаването на живо. Тези видеа просто не могат да бъдат изтрити. Софтуерът за изкуствен интелект не е достатъчно добре развит, за да засича напълно съдържание с насилие, докато то се предава, твърдят експерти. А широко разпространен софтуер позволява на хората на мига да запишат и да създадат копие на онлайн видео. Това означава, че въпросното съдържание в момента живее на телефоните и компютрите на хората, показвайки колко малък контрол имат големите технологични платформи върху съдбата на един клип, след като е публикуван. Архивираната версия на Facebook страницата на Тарант посочва, че видеото е било премахнато само няколко минути, след като той е спрял излъчването, твърди компанията за разследвания в социалните мрежи Storyful. Facebook твърди, че е била уведомена от полицията в Нова Зеландия малко след излъчването на живо. Но вече е късно. Всеки с линк към видеото е можел да го запише. Facebook твърди, че през първите 24 часа след атаката е блокирала или премахнала 1,5 млн. копия на клипа от своя уебсайт. Около 80% от тези видеа са били спрени още при качването им. Това означава, че 300 хил. версии на видеото все пак са се промъкнали. YouTube заяви, че е свалила десетки хиляди публикации на видеото, а Twitter коментира, че е спряла профила на Тарант и работи по премахването на клипа.", "date": "2019.03.19", "title": "Видеото, което показва убийството на десетки хора в джамията в Нова Зеландия, е гледано милиони пъти"}
{"url": "https://www.faktor.bg/bg/articles/koritatrov-ako-bsp-tragva-kam-evroizborite-s-ikonomicheski-trotskizam-po-dobre-da-ne-se-yavyava-i-da-si-stoi-izvan-parlamenta", "text": "\"Маргинални и социално слаби групи са в основата на едно от най-волунтаристките изказвания на Елена Йончева, която е водач на листата на БСП за европейските избори. Тя каза, че е нужна революция на доходите. Това е понятие, което не само илюстрира немощта на социалистическата партия, а и най-дълбоката и безогледна безотговорност, която са проявявали, когато БСП е била на власт\". Това заяви в предаването си \"Свободна зона\" по ТВ Европа Георги Коритаров.  \"Финансовата политика на Вълко Червенков преди 6 десетилетия изглежда направо икономически мотивирана, тъй като той безпричинно е повишавал доходи, но не е използвал понятия като „револиция на доходите“. Това е синоним на икономически троцкизъм\", категоричен е журналистът.  \"Ако БСП смята да тръгва към тези избори с икономически троцкизъм, с хаотичен натиск за сваляне на санкциите срещу агресора Русия и с всевъзможни опити за дискредитация на българския европейски имидж, по-добре е наистина да не явява на избори, да си стои извън парламента и да получи онзи резултат, който биха имали социалистите, ако интелигентните хора имаха право да определят това, кой да представлява България и как да изглежда нейното бъдеще\", каза още Коритаров.", "date": "2019.03.19", "title": "Коритатров: Ако БСП тръгва към изборите с икономически троцкизъм, по-добре да не се явява и да си стои извън парламента"}
{"url": "https://www.faktor.bg/bg/articles/novini/svyat/vuchich-otstapva-shte-amnistira-vsichki-arestuvani", "text": "Сръбският президент Александър Вучич е готов да амнистира всички задържани по време на протестите в събота вечерта, когато множеството влезе в сградата на държавната телевизия РТС, пише близкият до властите в. \"Блиц\", цитиран от \"Дарик\". \"Тези, които поискат амнистия ще бъдат освободени, но президентът няма съдебни правомощия\", казал пред изданието източник, близък до президента. Амнистията се отнася до всички, които са нахлули в сградата на РТС, без онези, които са влезли вътре с резачка за дърва и са заплашвали журналистите.   \"Няма да има амнистия за лицата, които биеха и нападнаха полицаите с ножове по време на протеста пред президенството\", пише още \"Блиц\".   По-рано стана ясно, че представителите на Съюз за Сърбия (СзС) са призовали отговорните лица и сръбския президент Александър Вучич да освободят арестуваните по време на предишните протести и обявили, че иначе ще организират мирни протести и бдения пред президентството.   „Вучич има законови и конституционни правомощия да взема решение за амнистията на тези хора и да спре производството срещу тях, като върне тези млади хора в техните семейства и училище”, каза един от лидерите на СзС на пресконференция.", "date": "2019.03.19", "title": "Вучич отстъпва: Ще амнистира всички арестувани"}
{"url": "https://www.faktor.bg/bg/articles/yordanka-fandakova-zadeystvame-spirane-na-dogovora-za-remont-na-gradinkata-i-sv-kliment-ohridski", "text": "\"Ще задействаме спиране на договора за ремонт на градинката и „Св. Климент Охридски“ заради некачествено изпълнение\". Това каза кметът на София Йорданка Фандъкова пред журналисти по време на проверката на ремонта на градинката „Св. Климент Охридски“. „Ще задействаме един от членовете на договора - чл. 12, който казва, че при констатиране на некачествено изпълнение възложителят може да спре изпълнението на договора до отстраняването на тези забележки, като за това не влияе върху срока за изпълнение на проекта т.е. след това те не могат да се оправдаят с тези дни“, заяви Фандъкова.  „Да направят всичко възможно, да се мобилизират и в рамките на колкото дни те преценят да отстранят всички бележки, които са им направени“, добави тя. Фандъкова обясни, че задействането на чл. 12 е предпоследната фаза при спирането на проекта и с това Столична община казва, че няма да допусне да се плащат пари за недобре свършена работа.  Ако те продължават така и срокът изтече, ще бъдат наложени санкции, коментира кметът.", "date": "2019.03.19", "title": "Йорданка Фандъкова: Задействаме спиране на договора за ремонта на градината „Св. Климент Охридски“"}
{"url": "https://www.faktor.bg/bg/articles/novini/svyat/britanski-ministar-shte-poiskame-otlagane-na-brekzit-predi-sreshtata-na-varha-na-es", "text": "Великобритания ще поиска отлагане на Брекзит преди срещата на Европейския съвет тази седмица и очаква на нея ЕС да вземе решение, заяви парламентарният държавен секретар в министерството за Брекзит Куази Куартенг, цитиран от Ройтерс. Миналата седмица парламентът гласува правителството да поиска удължаване на преговорния период и отлагане на Брекзит след определената със закон дата 29 март. \"Ще се опитаме да поискаме удължаване преди мартенския Европейски съвет, очакването на правителството е на тази среща Европейският съвет да реши дали да се съгласи с едно такова британско искане\", каза пред парламента Куартенг. \"Възможно най-бързо след договаряне на европейско равнище, ще прокараме необходимото национално законодателство за промяна на определената дата за напускане\", добави той, отбелязвайки, че то ще трябва да бъде одобрено и от двете камари в парламента. Куартенг каза, че според него все още има шанс парламентът да одобри тази седмица споразумението на премиера Тереза Мей за раздялата.", "date": "2019.03.19", "title": "Британски министър: Ще поискаме отлагане на Брекзит преди срещата на върха на ЕС"}
{"url": "https://www.faktor.bg/bg/articles/novini/svyat/turtsiya-razsledva-dali-atakata-v-utreht-e-motivirana-ot-lichni-podbudi-ili-ot-terorizam", "text": "Турското разузнаване разследва дали атаката в холандския град Утрехт е мотивирана от лични подбуди или от тероризъм, заяви президентът на Турция Реджеп Тайип Ердоган в телевизионно интервю, предаде Ройтерс. Турция решително осъжда нападението в холандския град Утрехт и изразява солидарността си с народа на Холандия, се казва в официалното изявление на турското Министерство на външните работи. „Ние осъждаме категорично днешното нападение в Утрехт, независимо от това кой е извършителят и какви са неговите мотиви. Изказваме съболезнования на роднините на загиналите и ранените в резултат на тази подла атака, желаейки скорошно възстановяване на ранените. Солидарни сме с правителството и народа на Холандия против това нападение”, се посочва още в заявлението. Холандската полиция задържа за нападението 37-годишния Гьокмен Танъш. Мотивите му остават неизвестни, заяви на пресконференция премиерът на Холандия Марк Рюте. Около инцидента остават много въпроси и слухове, каза той. Министърът на вътрешните работи Ферд Граперхаус заяви за Асошиейтед прес, че е прекалено рано да се каже дали заподозреният е имал терористичен мотив, но призна, че той има криминално досие. Министърът предупреди да не се избързва с предположенията за мотивите, като заяви, че е важно независимото разследване да проучи уликите. \"Да, заподозреният е познат на министерството на правосъдието. Той има криминално досие. Това е всичко, което знаем. Не мога да дам повече подробности\", каза министърът. Местни медии съобщиха, че срещу лицето са били повдигани различни обвинения няколко пъти през последните години - от опит за убийство до дребни кражби в Утрехт и околностите, а само преди две седмици мъжът отново бил в съда по обвинения за изнасилване на жена през 2017 г. Междувременно стана ясно, че холандските антитерористични власти са понижили нивото на терористична заплаха за провинция Утрехт с една степен - от пета на четвърта, след като бе задържан главният заподозрян за стрелбата. Във вторник знамената във всички държавни учреждения ще бъдат спуснати наполовина в знак на траур, съобщи премиерът.  Ситуацията обаче няма да засегне провеждането на изборите за съвети на провинциите, планирани за 20 март.", "date": "2019.03.19", "title": "Турция разследва дали атаката в Утрехт е мотивирана от лични подбуди или от тероризъм"}
{"url": "https://www.faktor.bg/bg/articles/biser-petkov-volyata-na-borisov-e-da-ne-se-oshtetyat-pensionerite", "text": "\"Волята на премиера е да не се допуска ощетяване на нито едно лице, ние ще продължим разговора за това, как ще се изпълни това решение\", каза министърът на труда и социалната политика Бисер Петков след среща с премиера Бойко Борисов и синдикати в Министерския съвет във връзка с новата формула за изчисление на пенсиите. Петков обясни, че по време на срещата управителят на НОИ е представил изчисления на ефекта от новата формула. По думите му данните показват, че около 60% от бъдещите пенсионери ще имат положителна промяна, за 11% няма да има, а за близо 30% пенсиите ще бъдат намалени. „Целта на реформата, беше да се обвърже по-тясно измерването на пенсиите и тя да се изчислява на база осигуряване“, изтъкна министър Бисер Петков. На тази среща бяха обсъдени всички възможности, за да няма бъдещи ощетени пенсионери. „Говорим за бъдещи пенсии и за ефекта от една промяна, която е от 2014 г. и влиза в сила тази година“, изтъкна той.  Промените в пенсионното законодателство бяха наложени в началото на 2019 г. Във връзка с измененията Националният осигурителен институт (НОИ) подготви последваща оценка на ефектите от влезлите в сила разпоредби, с фокус върху ефекта от отпадането на дохода за 1997-1999 г. при изчисляване на индивидуалния коефициент (ИК) на лицата с пенсии, които ще бъдат отпуснати след 31 декември 2018 г. ОТ НОИ отчитат, че изключването на доходите за 1997, 1998 и 1999 г. и налагането на ограничение върху крайната стойност на индивидуалния коефициент води до увеличение в размера на индивидуалния коефициент за 56,8% от обхванатите лица, без промяна остават размерите на индивидуалния коефициент на 11,9%, а при 31,3% се получава намаление в индивидуалния коефициент. Анализът показва, че в бъдеще се очаква делът на негативно засегнатите да продължи да намалява. В понеделник социалният министър Бисер Петков обясни пред журналисти, че ще се прави пълен анализ за влиянието на промените във формулата за изчисление на пенсиите. Тогава той уточни, че ще се изчакат заключителните данни на НОИ и след това ще се прецени дали има основания за отмяна на наложената формула и всъщност основателни ли са опасенията на института.", "date": "2019.03.19", "title": "Бисер Петков: Продължаваме разговорите, Борисов не иска ощетени бъдещи пенсионери"}
{"url": "https://www.faktor.bg/bg/articles/pravitelstvoto-shte-otpusne-velikdenski-dobavki-za-pensionerite", "text": "\"Имаме амбицията да осигурим 50-53 млн. лв. за великденски добавки за пенсионерите\". Това каза пред журналисти в Министерския съвет вицепремиерът Томислав Дончев. Той съобщи, че това вероятно ще бъде взето като решение още тази седмица.  Дончев участва в среща със социалния министър, управителя на НОИ, представители на синдикатите по темата за промяна в пенсионната формула и влиянието й върху размера на пенсиите.", "date": "2019.03.19", "title": "Правителството ще отпусне великденски добавки за пенсионерите"}
{"url": "https://www.faktor.bg/bg/articles/radev-nasrochi-za-26-may-2019-g-izborite-za-chlenove-na-evropeyskiya-parlament", "text": "Със свой указ президентът Румен Радев насрочи за 26 май 2019 година изборите за членове на Европейския парламент от Република България. Това съобщиха от прессекретариата на държавния глава.  Още миналата година Съветът на ЕС реши датите за евроизбори 23-26 май. Очаква се промяна в местата в парламента. Предложението е 27 от 73-те места на Обединеното кралство да бъдат разпределени към 14 държави членски в отговор на демографски промени. Досега европейските избори се провеждаха в дните между четвъртък и неделя в първата пълна седмица от месец юни.", "date": "2019.03.19", "title": "Радев насрочи за 26 май 2019 г. изборите за членове на Европейския парламент"}
{"url": "https://www.faktor.bg/bg/articles/novini/balgariya/hakeri-probiha-sayta-na-dost-obyaviha-ot-imeto-na-mestan-che-partiyata-se-zakriva", "text": "Вчера, в края на деня сайтът на политическа партия ДОСТ е бил пробит от неизвестни хакери. Те публикували от името на лидера Лютви Местан фалшиво обръщение, че партията се закрива. Това обяви няколко часа по-късно самият Лютви Местан: „Многократно администраторите на сайта премахваха фалшивото обръщение, но само след секунда то се появяваше отново. Наложи се да вземем крути мерки и да ограничим изцяло достъпа до сайта, за което се извиняваме на нашите постоянни анализатори. Принудени сме от обстоятелствата да продължим този строг режим.  Разбира се направихме екранни снимки на фалшивото обръщение, които ще бъдат приложени към наше писмо до Главния прокурор и Министъра на вътрешните работи, с което ще настояваме за пълно разследване на провокацията.  Явно определени среди в България са се притеснили от вчерашните решения, взети на заседание на Националния съвет на партията в град Пловдив. Уверяваме Ви, че ние няма да се откажем от тези решения и ще продължим смело напред, а провокациите само доказват, че сме на прав път”.", "date": "2019.03.19", "title": "Хакери пробиха сайта на ДОСТ , обявиха от името на Местан, че партията се закрива"}
{"url": "https://www.faktor.bg/bg/articles/novini/svyat/premierat-na-nova-zelandiya-ne-izrichayte-imeto-na-terorista", "text": "Новозеландският премиер Джасинда Ардърн обеща да не позволи нападателят, който уби 50 души в две джамии в град Крайстчърч в петък, да получи известността, към която се стреми, съобщават Асошиейтед прес и БТА. Австралийският десен екстремист Брентън Тарант реши да се защитава сам в съда. Новозеландският министър-председател обеща да направи всичко по силите си, за да не позволи на Тарант да дава израз на своите идеи. \"Мога да ви уверя в едно нещо - че няма да ме чуете да произнасям името му\", каза тя. Ардърн отбеляза, че нападателят \"очевидно е имал редица причини да извърши тази ужасяваща терористична атака. Една от тях е била да спечели популярност\", посочи тя и изрази увереност, че това може да не бъде допуснато. Стремежът на Тарант да придобие известност личи ясно от това, че той разпрати преди атаката манифест и показа на живо нападението в социални мрежи, отбелязва АП. На извънредно заседание на новозеландския парламент във вторник, свикано след най-смъртоносното нападение в историята на страната, министър-председателят обеща масовият убиец да \"понесе цялата строгост на закона\", предаде Франс прес. Ардърн откри заседанието с арабския поздрав \"Салам Алейкум\" (Мир Вам). Новозеландската премиерка призова жителите на страната да окажат подкрепа на опечалената мюсюлманска общност в страната, предаде Ройтерс. В Нова Зеландия се подготвят първите погребения на убити при атаката. Властите са издали 65 визи на роднини на жертви. Нападателят уби общо 50 души в две джамии. Още 50 души бяха ранени. 30 от тях остават в болницата в Крайстчърч. Девет от ранените са в критично състояние. Четиригодишно дете е било транспортирано в болница в Окланд в критично състояние.  Редица новозеландски компании премахнаха рекламите си от социалните мрежи, предаде ДПА. Те взеха това решение, след като нападателят от Крайстчърч показа на живо атаката във Facebook и постна в Twitter линкове към манифеста, в който изложи своите идеи. Джасинда Ардърн призова социалните мрежи да поемат по-голяма отговорност.  \"Не можем просто да седим със скръстени ръце и да приемем, че тези платформи просто съществуват и че това, което се казва в тях, не е отговорност на мястото, където е публикувано\", каза новозеландската премиерка в парламента. Тя обобщи, че социалните мрежи \"са издателят, а не просто пощальонът\". Те не може да се стремят само към печалба, без да поемат никаква отговорност, подчерта Ардърн.", "date": "2019.03.19", "title": "Премиерът на Нова Зеландия: Не изричайте името на терориста"}
{"url": "https://www.faktor.bg/bg/articles/islyamska-darzhava-se-zakani-da-otmasti-za-atakata-sreshtu-dve-dzhamii-v-nova-zelandiya", "text": "Групировката \"Ислямска държава\" се закани да отмъсти за атаката срещу две джамии в Нова Зеландия в петък, при която бяха убити 50 души, предаде ДПА. Нападението в новозеландския град Крайстчърч бе извършено от австралийския десен екстремист Брентън Тарант. \"Сцените на убийствата в двете джамии в Нова Зеландия ще събудят изпадналите в летаргия джихадисти и ще мотивират почитателите на халифата да отмъстят\", казва говорителят на \"Ислямска държава\" Аби ал Хасан ал Мухаджер на 44-минутен аудиозапис, качен на медийната платформа Нашир нюз.", "date": "2019.03.19", "title": "\"Ислямска държава\" се закани да отмъсти за атаката срещу двете джамии в Крайстчърч"}
{"url": "https://www.faktor.bg/bg/articles/prokurori-razsledvat-boing-zaradi-modela-737-mah", "text": "Прокурори в САЩ започнаха разследване на Боинг заради модела пътнически самолет 737 МАХ, пише вестник Гардиън. След 2 фатални катастрофи и стотици жертви в рамките на 5 месеца, Департамента по транспорта започна разследване на компанията Боинг и главния авиорегулатор на САЩ, който е дал позволение 737 МАХ да влезе в употреба. Необичайното в случая е, че разследването на департамента е съпътствано от призовка от прокуратурата, която изисква кореспонденция, имейли и други съобщения, свързани с разработката на 737 МАХ. Съмненията на прокуратурата се подхранват от изказвания на инженер в интервю за Уошингтън пост. Той твърди, че Федералната авиационна служба, която трябва да оцени годността на самолета, е бързала да даде положителни оценки, за да бъдат спазени крайни срокове на Боинг. Първата катастрофа на 737 МАХ показа, че нововъведена система за автоматично предотвратяване на загуба на скорост поради прекалено голям ъгъл на атака (MCAS), е допринесла за падането на самолета на Лайън еър. Грешните показания на само един сензор, карали автоматичната система на няколко пъти да накланя носа на самолета на долу, докато пилота се опитвал да го насочи нагоре. Системата променила и позицията на опашката, пак с цел насочването на самолета към земята. Първоначалните данни от \"черните кутии\" на катастрофиралия в Етиопия 737 МАХ показват подобно поведение на самолета.", "date": "2019.03.19", "title": "Прокурори разследват Боинг заради модела 737 МАХ"}
{"url": "https://www.faktor.bg/bg/articles/novini/balgariya/prodalzhava-izdirvaneto-na-2-godishnoto-dete-kray-selo-ravnets", "text": "Продължава издирването на изчезналото 2-годишното дете край бургаското село Равнец. Второ денонощие продължава операцията по издирването на момчето. Малкият Юлиян е в неизвестност от вчера следобед, когато играел с други деца на рожден ден в покрайнините на селото. Вечерта майка му, която има още 13 деца, забелязала, че го няма. Сигнал в полицията е подаден три часа по-късно. Близо 100 души се включиха в операцията по издирването на детето. От летището в Равнец беше изпратен хеликоптер, който направи облитане на района около пет населени места. До момента няма резултат от претърсването, съобщи бТВ. Полицията проверява и версията за отвличане, но до момента тя не е потвърдена.", "date": "2019.03.19", "title": "Продължава издирването на 2-годишното дете край село Равнец"}
{"url": "https://www.faktor.bg/bg/articles/dimo-gyaurov-evropa-da-spre-da-gleda-v-papa-si-a-da-vzeme-merki-sreshtu-marginalite", "text": "\"Европа се напълни с маргинали\". Това заяви бившият директор на Националната разузнавателна служба Димо Гяуров пред БНТ. Коментарът му беше по повод вчерашното нападение в холандския град Утрехт, при което бяха убити трима души, а петима бяха ранени. Припомняме, снощи холандската полиция задържа един човек за стрелбата, а днес стана ясно, че има и още двама заподозрени по случая. Мотивите им обаче все още се изясняват. Според Гяуров извършителят на нападението със сигурност е маргинал - човек с престъпни нагласи, който се е сблъсквал със закона многократно. По тази причина Гяуров логично пита защо след като толкова много пъти е бил подозиран и задържан с обвинения за различни престъпления, той продължава да бъде на свобода. Бившият шеф на Националната разузнавателна служба прогнозира, че скоро ще се появят и радикални групи, както и паравоенни структури, тъй като настоящото положение не можело да се търпи до безкрай. Не може Европа да продължава да е вгледана в пъпа си и да не взима ясни и трайни решения, категоричен бе Гяуров.", "date": "2019.03.19", "title": "Димо Гяуров: Европа да спре да гледа в пъпа си, а да вземе мерки срещу маргиналите"}
{"url": "https://www.faktor.bg/bg/articles/mihail-konstantinov-1-5", "text": "\"Време е в оставащите месеци до евроизборите политиците да обърнат внимание и на европейските теми\". Това каза пред \"Фокус\" политическият анализатор проф. Михаил Константинов. Според него за момента посланията на народните представители са свързани основно с вътрешнополитическата обстановка в страната.  „ГЕРБ набляга на устойчивото развитие, БСП естествено критикува властта. Българските политици смятат, че се отнасят отговорно към предстоящите избори за Европейски парламент, но всъщност виждаме пълно съсредоточаване върху вътрешни теми, а нашите представители в Европейския парламент трябва да решават общоевропейски проблеми, както и проблеми, свързани с България“, обясни проф. Константинов, припомняйки конфликтните ситуации, свързани с плана „Макрон“, в който интересите на България и Европа не са съпосочни. „Очаквам наистина силен дебат по темите, свързани с национализма, традиционните европейски ценности, тежките миграционни проблеми, които ни връхлетяха и тепърва ще ни връхлитат“, добави експертът. Според него България гледа на предстоящите европейски избори само като на лакмус на това дали ще има или не предсрочни парламентарни избори.", "date": "2019.03.19", "title": "Михаил Константинов: Време е политиците ни да обърнат внимание на европейските теми"}
{"url": "https://www.faktor.bg/bg/articles/klasiraha-sofiya-na-90-to-myasto-za-nay-skap-grad-v-sveta", "text": "Париж, Сингапур и Хонконг оглавиха заедно класация за  най-скъпите за живот градове, предаде Би Би Си. За първи път три града споделят  първото място в 30-годишната история на проучването на „Икономист интелиджънс  юнит“, което сравнява цените в  133 населени  места. Френската столица миналата година бе на второ място. Авторът на доклада Роксана Славчева посочва, че Париж  е в челната десетка от  2003 г. и е „изключително скъп“ за живот. Средната цена на дамска подстрижка  например е 119,04 долара. За сравнение тя струва $73,97 в Цюрих и $53,46 в  Осака. „Европейските градове имат по-високи цени за  домакинство, лична грижа и в категория забавление“, отбелязва Славчева. След трите класирани на първо място следват градовете  Цюрих, Женева, Осака, Сеул, Копенхаген, Ню Йорк, Тел Авив и Лос Анджелис. Най-евтиният град пък е венецуелската столица Каракас,  където едно кафе струва $0,62. Преди него са Дамаск и столицата на Узбекистан  Ташкент. София се е издигнала с 29 места в сравнение с миналата  година до 90-та позиция заради увеличението на цените на хранителни стоки,  комунални услуги и на забавленията.", "date": "2019.03.19", "title": "Класираха София на 90-то място за най-скъп град в света"}
{"url": "https://www.faktor.bg/bg/articles/voislav-sheshel-shte-podkrepya-vuchich-za-voenen-sayuz-s-rusiya", "text": "Сърбия трябва да потърси военен съюз с Русия. Това заяви председателят на Сръбската радикална партия Воислав Шешел в предаването „Свободна зона“ в ефира на телевизия Европа. По думите му протестите в Сърбия са подклаждани от западните държави, които искат да отдалечат Сърбия от Русия. „Западните сили започнаха акция за свалянето на Александър Вучич, която може да стигне и до опит за убийство. Вучич не изпълни очакванията на Запада и продължава твърдо да се бори за сръбските интереси и Косово, както и да поддържа приятелски отношения с Русия. Той изобщо не допусна да се помисли Сърбия да се присъедини към санкциите срещу Русия. Аз лично не подкрепям президента Вучич. Подкрепям конституционния ред в държавата и това, че не може да има смяна на властта без избори. Ако Вучив опита да укрепи връзките на Сърбия с Русия и влезе във военен съюз с Русия ще го подкрепям с всички сили“, каза още Воислав Шешел.", "date": "2019.03.19", "title": "Воислав Шешел: Ще подкрепя Вучич за военен съюз с Русия"}
{"url": "https://www.faktor.bg/bg/articles/tramp-dari-zaplatata-si-za-vatreshnata-sigurnost-na-sasht", "text": "Президентът на Съединените щати Доналд Тръмп дари 100 000 долара на Департамента за вътрешна сигурност. Това съобщи самият той в Туитър. Когато се кандидатира за президент през 2016 г., Тръмп обеща да не взима президентската заплата, която възлиза на 400 хиляди долара годишно, ако бъде избран. Въпреки че по закон президентът трябва да получава възнаграждение, откакто е встъпил в длъжност, Тръмп е дарил част от заплатите си на различни федерални министерства и агенции.", "date": "2019.03.19", "title": "Тръмп дари заплатата си за вътрешната сигурност на САЩ"}
{"url": "https://www.faktor.bg/bg/articles/novini/svyat/zadarzhaha-treti-zapodozryan-sled-strelbata-v-utreht", "text": "Трети заподозрян е арестуван след стрелбата в трамвай в холандския град Утрехт вчера, предаде ДПА, като се позова на в. \"Телеграф\". Вчера беше арестуван предполагаемият стрелец – роденият в Турция Гьокмен Танъш. 37-годишният мъж уби трима души и рани петима, някои от които тежко. Задържан бе и втори заподозрян, но за него не бяха дадени подробности. Първоначално беше обявено, че действията на Танъш са „терористичен акт”, но по-късно през деня прокуратурата не потвърди това. Разследва се дали той не е действал по лични подбуди. Веднага след стрелбата Холандия обяви най-висока степен на тревога, като затвори училищата и засили охраната на ключови обекти. Малко по-късно нивото на опасност беше понижено.", "date": "2019.03.19", "title": "Задържаха трети заподозрян след стрелбата в Утрехт"}
{"url": "https://www.faktor.bg/bg/articles/novini/svyat/poslanikat-na-guaydo-v-sasht-kontrolira-tri-imota-sobstvenost-na-venetsuela", "text": "Посланикът на венецуелския опозиционен лидер Гуайдо във Вашингтон обяви, че държи контрола на три дипломатически имота, собственост на Венецуела, предава AFP. Карлос Векио, назначен от самопровъзгласилия се за президент Хуан Гуайдо, е поел в сови ръце две от венецуелските военни сгради във Вашингтон, а министърът със съвещателен глас Густаво Каркано контролира консулската сграда в Ню Йорк.  \"Защитаваме активите на венецуелския народ, за да спрем кражбите на узурпаторския режим, който ги унищожава в последните 20 години“, е казал Векио. Външният министър на Венецуела Хорхе Ареаса, лоялен на президента Мадуро, заяви, че това е „насилствена и незаконна окупация.\" В съобщение в Туитър венецуелското правителство определи това действие като „крайно сериозно нарушение на международните задължение на американското правителство“ и заплаши да предприеме реципрочни мерки в Каракас.  Посланикът обяви в понеделник, че в най-скоро време, мисията му ще поеме контрола и на венецуелското посолство, макар че неговите сметки са замразени. Източник, близък до Векио, заяви, че Народното събрание, което е контролирано от опозицията, може да потвърди. Говорителят на Държавния департамент на САЩ потвърди, че президентът Доналд Тръмп подкрепя тези мерки: „Това е добра новина за развитието на двустранните ни отношения с Венецуела. Американската политика подкрепя демокрацията в тази странa, временния президент Гуайдо и Народното й събрание, което е единствената демократично избрана институция в нея“ е заявил той пред AFP. Векио обяви, че военното аташе във Вашингтон, полковник Хосе Луис Силва Силва, ще остане на поста си. До 26 януари Силва Силва представляваше Мадуро. Тогава обаче той се възползва от обещанието на Гуайдо за амнистия на военните, които отричат социалистическото правителство на Мадуро.", "date": "2019.03.19", "title": "Посланикът на Гуайдо в САЩ контролира три имота, собственост на Венецуела"}
{"url": "https://www.faktor.bg/bg/articles/novini/balgariya/leko-zahlazhdane-dnes", "text": "Над по-голямата част от страната ще е предимно слънчево. След обяд над планините и планинските райони и на отделни места в Южна България ще се развива купеста и купесто-дъждовна облачност и там ще превали краткотраен дъжд, възможно е и да прегърми. Вятърът ще се ориентира от северозапад, ще е слаб, в Северна България - до умерен. Дневните температури слабо ще се понижат и максималните ще са между 18 и 23 градуса.  Над Черноморието ще е предимно слънчево. Максималните температури ще са от около 12 градуса на север до 18 градуса на юг. Температурата на морската вода е 8-9 градуса. Вълнението на морето ще е 3 бала. Атмосферното налягане ще се повишава и ще е по-високо от средното за месеца.", "date": "2019.03.19", "title": "Леко захлаждане днес"}
{"url": "https://www.faktor.bg/bg/articles/remont-pokriv-petrich", "text": "В Петрич  обявиха обществена поръчка за ремонт на покрив, който вече е ремонтиран. Още преди да бъде избран изпълнител на обекта на стойност около 40 000 лв. Оказва се обаче, че строителна фирма вече е подменила старите с нови керемиди.  Ремонтираната сграда ще се използва като център за настаняване от семеен тип. Реконструкцията е разделена на няколко обществени поръчки. Последната е за цялостно обновяване на покрива – за близо 37 000 лв. без ДДС. Обявена е на 1 февруари. Няма избран изпълнител. Но има готов покрив. Покривът е направен от фирмата, спечелила предишната поръчка – за ремонт на самата сграда. Собственост е на съпругата на общински съветник. А кметът не знаел. „Изобщо не сме знаели, че ремонтът е извършен, защото обекта не е актуван по никакъв начин, тоест от страна на нас като инвеститорски контрол, не е имала проверка до този момент защото не е искано плащане до момента”, каза кметът Димитър Бръчков. Ръководителят на обекта твърди, че ремонтирал покрива на своя глава, защото течовете му пречели на работата по сградата. „В момента, в който съм получил сигнала, съм прекратил обществената поръчка, назначил съм комисия, комисията е установила и е направила докладна към нас”, коментира още кметът.", "date": "2019.03.19", "title": "Обявиха обществена поръчка за ремонт на покрив, който вече е готов"}
{"url": "https://www.faktor.bg/bg/articles/novini/balgariya/v-lecheva-ochakvah-sergey-sam-da-se-otkazhe-toy-mozhe-da-bade-polezen-i-izvan-listata", "text": "\"Може би някой очаква от БСП латино сериал, но много от номиниращите казаха, че няма как двамата Станишев и Йончева да са в една листа. Тук става дума за политика, за ценности, за характери\", коментира пред Нова телевизия депутатът от БСП Весела Лечева. \"Някои хора си мислят, че са незаменими, изпадат в опиянение от себе си\", заяви тя по повод репликата на Станишев, че \"победа на един крак е невъзможна\". \"Дългото лидерство в партията и управлението на страната натрупа недоволство срещу него, как можеш да заложиш на човек, без да разчетеш обективните обстоятелства\", продължи да коментира личността на Станишев. \"Нашите членове ме изпратиха с апел да помоля от името на Велико Търново Сергей да отстъпи настрани\", разказа тя. Лечева не пожела да коментира твърденията за натиск върху делегатите за кого да гласуват. \"Бях готова да се закълна, че Сергей сам ще се откаже да участва в листата, очаквах да го каже и на пленума. Той може да бъде полезен и извън листата, само като президент на ПЕС. Трябва да прецениш докъде можеш да продължаваш, кота се откажеш\", коментира тя възможността Станишев изобщо да не бъде в листата.", "date": "2019.03.19", "title": "В. Лечева: Очаквах Сергей сам да се откаже, той може да бъде полезен и извън листата"}
{"url": "https://www.faktor.bg/bg/articles/novini/balgariya/aleksandar-simov-bsp-e-razdelena-samo-spored-mediite-ne-mi-haresva-povedenieto-na-stanishev", "text": "\"БСП трябва да вземе решение дали Сергей Станишев да бъде водач в листата за евроизборите и дали да участва в нея. Той предложи на последния пленум да бъдат подредени първите две места като план за мир. Това обаче не звучеше като идея за обединение, а като предложение за сделка, тъй като очакваше, че ще го направим втори в бюлетината\". Това заяви пред БТВ депутатът от БСП Александър Симов.  \"Не схващам нетърпението на Станишев да бъде избран за второто място в листата точно на последното ни събрание. След няколко седмици ще има пленум, на който да се реши кои ще са кандидатите в листата. Партията е консолидирана, медиите пишат колко е разделена, но ще бъдат неприятно разочаровани от резултатите на вота\", каза още Симов и опроверга, че вотът на \"Позитано\" 20 в неделя е бил манипулиран, както подозира Михаил Миков.   \"Когато Станишев твърди, че има натиск чрез телефонни обаждания на социалисти, да каже кои са конкретните хора. При него има партийна завист заради загубата на вътрешния вот в БСП. Трябва да помисля, дали Сергей Станишев да присъства в листата. Към момента започвам да размислям, не ми харесва като поведение това, което демонстрира. Ако се беше оттеглил за избора на първото място в листата, щеше да запази авторитета си. Обвиненията срещу Елена Йончева за пране на пари са опит да бъде запушена устата ѝ. Тези обвинения са като орден за работата и разследванията ѝ\", каза още червеният депутат.", "date": "2019.03.19", "title": "Александър Симов: БСП е разделена само според медиите, не ми харесва поведението на Станишев"}
{"url": "https://www.faktor.bg/bg/articles/novini/svyat/sporazumenieto-za-brexit-nyama-da-bade-glasuvano-bez-sashtestveni-promeni", "text": "11 дни преди датата за Brexit, сагата претърпя неочаквано развитие. Председателят на Камарата на общините Джон Бъркоу, обяви, че споразумението за напускане не може да бъде подложено на ново гласуване, ако в него не бъдат нанесени съществени промени. Британското правителство се надява утре сделката за Brexit да бъде одобрена Министър-председателят Тереза Мей имаше намерение да подложи договорената от нея сделка на трето гласуване в Камарата на общините до 20 март.", "date": "2019.03.19", "title": "Споразумението за Brexit няма да бъде гласувано без съществени промени"}
{"url": "https://www.faktor.bg/bg/articles/novini/svyat/trima-zaginali-i-hilyadi-evakuirani-zaradi-navodneniya-v-sasht", "text": "Трима души загинаха, а хиляди бяха евакуирани заради наводнения в Съединените щати, пише Би Би Си, цитирана от БГНЕС. Двама мъже на 50 и 52-годишна възраст са загинали в придошлите води в Айова и Небраска, които са залели пътищата. 80-годишна жена е загинала в дома си в Небраска, след като спасители не успели да достигнат имота й достатъчно бързо.  Още двама души са в неизвестност. Топящият се сняг в комбинация с проливни дъждове доведоха до рекордно високи нива на водите на много реки в Небраска, Уисконсин, Минесота и Южна Дакота. На много места коритата на реките са преградени от огромни натрупвания на лед, което води до разливането им върху пътища, къщи и ниви. Река Мисури достигна рекордни нива в няколко града в Айова и Небраска.", "date": "2019.03.19", "title": "Трима загинали и хиляди евакуирани заради наводнения в САЩ"}
