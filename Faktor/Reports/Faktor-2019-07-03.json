{"url": "https://www.faktor.bg/bg/articles/novini/svyat/ursula-fon-der-layen-ot-bryuksel-i-do-bryuksel", "text": "Урсула фон дер Лайен е родена в околностите на Брюксел. Сега, почти 60 години по-късно, като политик тя отново ще трябва да се върне в столицата на Белгия и целия Европейски съюз. Нейната кандидатура беше издигната на 2 юли за председател на Европейската комисия, пише Кристоф Щрак от \"Дойче Веле\". Фон дер Лайен е член на германската Християндемократическа партия, в голямата политика е вкарана от канцлера Ангела Меркел. В един момент тя дори беше разглеждана като вариант за наследник на Меркел, но най-вероятно ще й бъде отредено да оглави Еврокомисията. Окончателно този въпрос трябва да се реши тези дни от Европейския парламент. Първите 13 години от живота си Урсула фон дер Лайен е прекарала в Брюксел. Нейният баща, който по-късно става министър-председател на провинция Долна Саксония, Ернст Албрехт първоначално заема ръководни постове в Европейската общност за стоманата и въглищата, а след това в Европейската икономическа общност, т.е. в структурите, които са в основата на днешния Европейски съюз. По тази причина фон дер Лайен, за разлика от много други берлински политици, свободно говори английски и френски езици и се чувства уверено на международната политическа сцена. В правителствата, оглавявани от Меркел, фон дер Лайен заема различни министерски постове. От 2005 до 2009 г. майката на седем деца е била министър по въпросите на семейството. Със своя решителен подход по въпроса тя изпращаше ясни сигнали на берлинския политически елит и често беше подложена на критика. Фон дер Лайен стартира изплащането на детски надбавки. Тя настояваше да се увеличи финансирането за възпитателните учреждения на федерално ниво. През 2009 г. във второто правителство на Меркел дипломираният лекар фон дер Лайен стана министър на здравеопазването. А след 4 години, през декември 2013 г. тя оглави министерството на отбраната. Запази поста си на военен министър и през 2017 г. след трудните преговори за съставяне на управляваща коалиция, в която влязоха представители на ХДС/ХСС и ГСДП. Никой от нейните 17 предшественици мъже не е успявал да се задържи като министър на отбраната в течение на 6 години. Преди да оглави министерството на отбраната, политическата кариера на амбициозната фон дер Лайен въвреше гладко. Тя винаги беше лоялна на Меркел, а канцлерката виждаше в нея своя опора както в правителството, така и на партийните конгреси на ХДС. На поста министър на отбраната пред Урсула фон дер Лайен стояха множество трудни задачи. Бундесверът остро се нуждаеше от съвременни оръжия, професионално планиране и нови квалифицирани кадри. Новият министър започна да настоява за увеличаване на разходите за отбрана. И тя успя да промени правителствения курс на свиване на армейския бюджет и да постигне увеличение на броя на военнослужещите – за пръв път от обединението на Германия през 1990 г. Ликвидирайки квотата от 185 хиляди военнослужещи, фон дер Лайен постигна задачата отбранителната политика да стане част от външната политика на Германия. Тези промени отговаряха на духа на времето: Бундесверът по това време вече участваше в борбата, която международната общност водеше с терористите от „Ислямска държава“. \"Ние излязохме от фазата, когато държавата не обръщаше внимание на проблемите на Бундесвера“, заяви министърката през 2017 г. И посочи две, според нея, важни промени, които са се случили през това време в сферата на отбраната: \"Положението в сферата на сигурността се промени до такава степен, че Бундесверът се сблъска с множество задачи: от операцията в Сирия, Ирак, Мали и мисиите в Средиземно море до помощта за бежанците и охраната на източните граници. И едновременно с това ние успяхме коренно да променим ситуацията с финансирането, въоръжението и кадрите“, обобщи своята дейност фон дер Лайен. Но нейният престой на поста министър на отбраната опетни в някаква степен безупречната й преди това политическа репутация. Вина за това имаха кадровите решения, които тя взимаше, и скандалите около ведомството. Осъществяването на много важни проекти за превъоръжаването се забавиха. В редовете на армията бяха открити десни екстремисти и насилие над по-младите войници. Министър фон дер Лайен много повече, отколкото нейните предшественици, се дистанцира от армията и до голяма степен изгуби доверието на своите подчинени. Към това се добавиха и други пропуски, например, непланираните гигантски разходи за ремонта на учебния германски платноход на ВМС „Горх Фок“ или сключването на супер скъпи договори за консултантски услуги за Бендесвера от един от нейните най-доверени лица. Въпреки всичко това, Урсула фон дер Лайен има множество предимства, за да заеме поста председател на Еврокомисията. Освен знанието на езици и вътрешнополитическата кухня на Евросъюза, тя успешно е участвала в изграждането на Европейския отбранителен съюз. „Европейската армия, като дългосрочна цел, и НАТО – това са двете страни на един медал. Важното е европейците да се превърнат в стабилна опора на НАТО не само, за да се запази доверието към алианса, но и за да звучи по-уверено гласът на ЕС“, смята фон дер Лайен. През 2016 г. тя активно подкрепи мисията на НАТО в Егейско море край турското и гръцко крайбрежие, която трябваше да подкрепи европейската гранична агенция „Фронтекс“ в борбата й с каналджиите на мигранти в Европа. Урсула фон дер Лайен, която вече беше разглеждана като наследник на канцлера Меркел, не се страхува да заеме висок политически пост. През 2010 г. след внезапната оставка на федералния президент Кристиан Вулф, когато бързо трябваше да се посочи името на човек, способен да заеме този пост, тя бе сред кандидатите. Сега започва нейната кариера в Брюксел. /БГНЕС", "date": "2019.07.03", "title": "Урсула фон дер Лайен – от Брюксел и до Брюксел"}
{"url": "https://www.faktor.bg/bg/articles/novini/svyat/vuchich-iska-razmrazyavane-na-dialoga-mezhdu-sarbiya-i-kosovo", "text": "Продължаването на преговорите с Прищина ще помогне за намаляване на напрежението в Косово, заяви сръбският президент Александър Вучич след среща с председателя на комисията по външна политика към Камарата на представителите на американския Конгрес Елиът Енгъл, предаде ТАСС. \"Колкото по-скоро подновим диалога, толкова повече това ще помогне за намаляване на напрежението на територията на Косово, което е важно за всички нас\", каза Вучич. Той подчерта, че продължаването на преговорите е необходимо за подобряване на отношенията между Сърбия и Косово и за поддържане на стабилността в региона. Вучич каза, че тъй като Енгъл се смята за един от най-изявените и активни албански лобисти във Вашингтон, неговата позиция може да окаже голямо влияние за създаване на условия за подновяване на диалога между Белград и Прищина. Затова според Вучич Сърбия трябва да поддържа активни контакти лично с Енгъл и с ръководената от него комисия. Диалогът между Белград и Прищина беше замразен, след като Косово въведе 100-процентови мита за сръбски стоки.", "date": "2019.07.03", "title": "Вучич иска размразяване на диалога между Сърбия и Косово"}
{"url": "https://www.faktor.bg/bg/articles/novini/svyat/panika-na-ostrov-stromboli-vulkan-izrigna-turistite-se-hvarlyat-v-moreto", "text": "Вулкан изригна на италианския остров Стромболи, предаде ДПА, като се позова на съобщение на италианския Национален институт за геофизика и вулканология. Туристи, изплашени от неочакваното изригване, са започнали да се хвърлят във водата, предава БТА. В последните десетилетия, островът, който беше декор на филм от 50-те години с участието на Ингрид Бергман, заедно с околните острови се превърна в предпочитано място за летуване за богаташите и знаменитостите, които имат вили там.", "date": "2019.07.03", "title": "Паника на остров Стромболи: Вулкан изригна, туристите се хвърлят в морето"}
{"url": "https://www.faktor.bg/bg/articles/sin-prebil-do-smart-mayka-si-zadarzhaha-go", "text": "Мъжът убил майка си в Кюстендил, след  като й нанесъл жесток побой. По тялото на 72-годишната жена са открити и прободни наранявания, казаха от полицията.  Убийството е извършено днес, посочиха от прокуратурата. От там не съобщиха извършителят да е имал някакви криминални деяния до този момент. Срещу 49-годишния мъж ще бъде повдигнато обвинение по чл. 116 от НК. След изтичане на първоначалната мярка за неотклонение, от държавното обвинение ще внесат искане за постоянно задържане, казаха още от прокуратурата, предаде БТА. И в момента текат разпити на свидетели и хора, които имат отношение към случая, допълниха от прокуратурата. Убийството е извършено днес преди обяд. То е било разкрито, след като в полицията в Кюстендил постъпил сигнал, че приятели на жената нямат връзка с нея, а жилището й е заключено. Адресът бил посетен от полицаи и служители на Регионалната служба \"Пожарна безопасност и защита на населението\". При влизането служителите открили мъртва 72-годишната жена. След по-малко от час е задържан 49-годишният й син, който е извършил престъплението, допълниха от полицията.", "date": "2019.07.03", "title": "Син пребил до смърт майка си, задържаха го"}
{"url": "https://www.faktor.bg/bg/articles/problemi-vav-feysbuk-i-instagram-v-sasht-i-evropa", "text": "Потребители на \"Инстаграм\" сигнализират за проблеми с платформата, информира \"Дейли мейл\". Повечето потребители в Европа и в някои региони на САЩ алармират за проблеми с приложението на \"Инстаграм\", съобщава news.bg. Първите технически проблеми са започнали около 13,00 часа по Гринуич, според сайта Downdetector. Съобщава се и за проблеми с достъпа до \"Фейсбук\" и WhatsApp, особено в източната част на САЩ, Европа и Бразилия.", "date": "2019.07.03", "title": "Проблеми с Фейсбук и Инстаграм в САЩ и Европа"}
{"url": "https://www.faktor.bg/bg/articles/stanishev-atakuva-ninova-koyto-kopae-okopi-mezhdu-pes-i-bsp-se-prostrelva-v-krakata", "text": "\"Разчитам БСП да бъде надежден партньор на ПЕС. На предпоследния конгрес на БСП казах, че този, който изкопава ровове, окопи между БСП и ПЕС, се прострелва в крака\". Това заяви лидерът на европейските социалисти Сергей Станишев в ефира на Нова ТВ в отговор на въпрос дали БСП може да е солиден партньор на ПЕС. \"Българското общество е проевропейско в своето мнозинство. Ако създадеш за себе си образ, че си евроскептичен, вредиш на себе си и стесняваш своята подкрепа. Въпросът е дали БСП говори на 60% проевропейски ориентирани граждани, или на 20% евроскептици. Откъде търси подкрепа за доверие?\", аргументира позицията си лидерът на ПЕС. Според него, ако се сравнят \"Визия за България\" на БСП и \"Визия на Европа\" на ПЕС ще се открие 95% препокриване, като политиката на  европейските социалисти е много ясна, последователна и прозрачна политика. \"В основата на тази политика стои това, че трябва да се уважи гласът на европейските избиратели. Имаме висока рекордна активност - 51% от европейските граждани гласуваха на тези избори\", посочи той, като обясни, че на места е била дори и по-висока.", "date": "2019.07.03", "title": "Станишев атакува Нинова: Който копае окопи между ПЕС и БСП, се прострелва в краката"}
{"url": "https://www.faktor.bg/bg/articles/novini/balgariya/babh-potvardi-vtoro-ognishte-na-afrikanska-chuma", "text": "Огнище на Африканска чума бе установено при домашните свине в лично стопанство в плевенското село Жернов, съобщи Българската агенция по безопасност на храните (БАБХ.  Пробите за вируса са потвърдени като положителни от Националната референтна лаборатория. От агенцията съобщават, че са предприети мерки за контрол и ликвидиране на заболяването съгласно правилата на европейското и националното законодателство. Болните животни са в лично стопанство с 14 свине, две от които вече са умрели. Труповете на животните са заровени в близост до стопанството, а на мястото е извършена дезинфекция. Утре в 3-километровата зона около огнището започва принудително убиване по хуманен начин на всички домашни свине, а в 10-километровата надзорна зона ще започнат клинични прегледи и лабораторен надзор на животните. Това е второто огнище на чума при домашни свине, първото беше в Тутраканско.", "date": "2019.07.03", "title": "БАБХ потвърди второ огнище на Африканска чума"}
{"url": "https://www.faktor.bg/bg/articles/novini/balgariya/balgarski-evrodeputati-poiskaha-ot-ursula-fon-der-layen-podkrepa-za-shengen-i-evrozonata", "text": "Българските евродепутати от Европейската народна партия са поискали на среща с кандидата за председател на Европейската комисия Урсула фон дер Лайен подкрепа за страната ни за Шенген и еврозоната, съобщи пред БНР евродепутатът Андрей Ковачев.  „Тя обеща, че в най-скоро време ще дойдат вече детайлите по темите, които повдигнахме – сигурност, отбрана, външна политика, Шенген, еврозоната, които повдигнахме ние от Източна Европа и от България по-точно“, каза Ковачев. На въпрос дали смята, че гласуването за Фон дер Лайен и следващата Европейска комисия може да не мине в Европейския парламент, българският евродепутат отговори: „Това е компромис. При един компромис никой не е достатъчно доволен. И при социалистите има недоволство, и при либералите има недоволство, а и при нас има недоволство. Ние ще изслушаме Урсула фон дер Лайен, не само при ЕНП, но и другите колеги от другите политически групи, ще разберем по-подробно за нейните приоритети и какво тя ще отстоява. За нас е важно да има единен, силен, интегриран, ефикасно действащ Европейски съюз и съответно ще подкрепим на 15-и тези политики“.  Ковачев определи новия председател на Европейския парламент Давид-Мария Сасоли като „умерен и професионален политик“. „Той самият е бил християндемократ, след това в Демократическата партия на Италия, така че ние нямаме никакъв проблем с него“, каза българският евродепутат.", "date": "2019.07.03", "title": "Български евродепутати поискаха от Урсула фон дер Лайен подкрепа за Шенген и еврозоната"}
{"url": "https://www.faktor.bg/bg/articles/novini/balgariya/dopalnitelni-sluzhiteli-shte-badat-komandirovani-na-gkpp-kulata", "text": "Допълнителни служители на \"Гранична полиция\" ще бъдат командировани на граничния пункт \"Кулата\" заради натоварения трафик от автомобили през последните дни. Вътрешният министър и главният секретар на МВР инспектираха пункта. Днес трафикът към Гърция беше сравнително спокоен. За по-бързото пропускане на автомобилите, преминаващи през граничния пункт \"Кулата\" в посока Гърция освен на гишетата, документите ще се обработват и мобилно. \"Това, което ще направим, е да пратим допълнително хора. Дирекция КИС ще създадат организация за пускане на мобилни модули, които да могат извън КПП-то да обслужват, когато става въпрос за автобуси да ги обслужват на място, това ще повиши пропускателността\", заяви министър Младен Маринов. \"Работата ще бъде на самото трасе, отделно ще има хора тука в началото на КПП-то, които да пренасочват, ако е възможно в зависимост от трафика да се разделят гражданите на трети страни и български и европейски граждани. Мислим, че няма да има проблем петък събота и неделя с трафика в момента\", обясни и Главен комисар Ивайло Иванов, главен секретар на МВР. \"Сигурността е много важна , тъй като от вчера имаме случай на вход на камион с дини, в който са открити нелегални имигранти. Не трябва пропуски в контрола да застрашават нашата сигурност. До момента в сравнение със същия период на миналата година трафикът само през ГКПП-Кулата се е увеличил с 25 %, а 65 % от пътуващите са били с деца\", добави министърът на вътрешните работи.", "date": "2019.07.03", "title": "Допълнителни служители ще бъдат командировани на ГКПП \"Кулата\""}
{"url": "https://www.faktor.bg/bg/articles/ek-ottegli-zaplahite-kam-italiya-sled-kato-rim-vleze-v-krachka-s-fiskalnite-pravila-na-es", "text": "В сряда Европейската комисия оттегли заплахата си за предприемане на дисциплинарна процедура срещу Италия, след като управляващите в Рим предприеха действия за привеждане на растящия италиански дълг в съответствие с фискалните правила на ЕС, предава БНР.  ЕК заяви, че очаква Италия да се придържа към пакта за стабилност и растеж на единния блок през настоящата година. Комисията отбеляза, че италианското правителство е предприело допълнителни усилия тази година, за да компенсира частично влошаването на структурния баланс през 2018 година.  Европейската комисия също така призова Италия да спази ангажимента си да подготви бюджет за 2020 година, който да е в съответствие с фискалните правила на ЕС, за да се избегне допълнителна несигурност. Италианският проектобюджет за догодина трябва да бъде представен на ЕК до 15 октомври.  Повод за оттеглянето на заплахата на ЕК за наказателна дисциплинарна процедура дават обявени от властите в Рим нови шестмесечни данни, които показват, че прогнозният дефицит за 2019 година ще бъде с около 7 млрд. евро по-малък от планирания през април благодарение на по-ниски от очакваните разходи и на по-високи приходи.  Според агенция Ройтерс италианското правителство също така е изготвило постановление за ограничаване на бюджетния дефицит през 2020 година, което вероятно ще уталожи отчасти опасенията на Европейската комисия.", "date": "2019.07.03", "title": "ЕК оттегли заплахите към Италия, след като Рим влезе в крачка с фискалните правила на ЕС"}
{"url": "https://www.faktor.bg/bg/articles/obshtestvo/ulitsata/kabinetat-reshi-zakrivat-natsionalniya-tsentar-po-narkomanii", "text": "Националният център по наркомании (НЦН) спира да съществува. Решението на Министерския съвет е от днес, но в съобщението не става дума за закриване, а за \"структурни промени в системата на здравеопазването\". Правителството се разпореди центърът да се влее в Националния център по обществено здраве и анализи (НЦОЗА). Причината - сходни дейности се изпълнявали от специализирана дирекция на Министерството на здравеопазването. Персоналът на НЦН ще премине в НЦОЗА. Става дума за 20 души по щат, от които 5 са администрация, а 2 от местата не бяха заети към началото на юни месец.  Правителството е решило още да бъде увеличена щатната численост на Националната експертна лекарска комисия. Броят на работещите в Държавната психиатрична болница за лечение на наркомании и алкохолизъм също ще порасне - целта е запазването на лабораторния комплекс. Това ще се случи за сметка на закрити щатни бройки в системата на домовете за медико-социални грижи за деца, става ясно от правителственото съобщение.  Идеята породи недоволство преди седмици, когато бе обявена за обществено обсъждане. Реакция имаше и от Тихомир Безлов от Центъра за изследване на демокрацията. По думите му НЦН е направил пробив в лечението на зависими от хероин и благодарение на програмите там зависими от наркотика са оцелели. Той припомни, че намерение за закриване на звеното е имало още през 2014 г. (в разгара на протестите срещу назначението на Делян Пеевски за председател на ДАНС - б.р.). Още тогава се е появила информация, че може да има задна мисъл в основата на решението, а именно разпореждане в апетитния имот в широкия център на София, където се помещава досега НЦН. Решението за закриването му от правителството \"Орешарски\" бе на косъм да мине буквално в последните дни преди оставката на самия кабинет. Сега промяната е финализирано от третия кабинет на Бойко Борисов.", "date": "2019.07.03", "title": "Кабинетът реши: Закриват Националния център по наркомании"}
{"url": "https://www.faktor.bg/bg/articles/kashta-za-gosti-otglezhda-kanabis", "text": "Канабис е открит в двора на къща за гости в с. Могилица, съобщиха от ОД на МВР- Смолян. Растението с наркоефект е намерено при рутинна полицейска проверка на местата за настаняване в района.  В двора на туристическия обект е открит засаден един стрък канабис, достигнал височина 1.6 метра. \"Тревата\" била отгледана заедно с другите култури в градината.", "date": "2019.07.03", "title": "Къща за гости си отглежда канабис"}
{"url": "https://www.faktor.bg/bg/articles/gartsiya-ostava-dnes-bez-feriboti-za-24-chasa", "text": "Заради стачка на докерите, Гърция остава без фериботи днес. За 24 часа всички острови ще бъдат откъснати от света. Няма да работят и фериботите между Гърция и Италия. Синдикатът на работещите по пристанищата отказа последното предложение за размера на заплатите и броя и състава на отделните екипажи. Така беше обявена днешната стачка, която ще продължи едно денонощие.", "date": "2019.07.03", "title": "Лоша новина за туристите: Всички гръцки острови днес са откъснати от света"}
{"url": "https://www.faktor.bg/bg/articles/turoperatori-izbivat-evtini-noshtuvki-s-mineralna-voda-za-11-lv-i-zlatni-pitsi", "text": "Родни туроператори са намерили нов начин да приберат парите на туристите. По курортите това лято са пуснати атрактивни оферти за нощувки от по 30 лв. За сметка на това обаче парите се избиват от умопомрачителни цени за храна, шезлонг и чадър. Проверка на БТВ показа, че на първа линия на плажа в Каваците трябва да платим 70 лв. В Албена пък в един от ресторантите пица 450 грама струва 30 евро.  Минералната вода от литър и половина буквално е безценна. Соственици на заведението са преценили, че 11 лв. за водата е съвсем адекватна цена. Хора от бранша коментират, че именно заради подобни изцепки все повече българи бягат от родното Черноморие и предпочитат сигурността, която дава Гърция. Там цените и това лято или са подобни на нашите, или дори по-ниски. Оказва се, че и тази година българските курорти ще разчитат на чужди туристи и младежи, които се очаква да спасят сезона. Хотелиери все пак коментират, че има светлина в тунела. Няколко години подред вече имало и наематели на плажни ивици у нас, които дават безплатен чадър срещу минимална консумация. Те обаче били все още малко, а мнозинството продължава да надува цените.", "date": "2019.07.03", "title": "Хотелиери избиват евтини нощувки с минерална вода за 11 лв. и \"златни\" чадъри"}
{"url": "https://www.faktor.bg/bg/articles/400-000-v-m-ofic-ploshti-ce-ctpoyat-v-cofiya-ocha-va-ce-bym-v-xladilni-a", "text": "B пpoцec нa изгpaждaнe ca 405 000 ĸв. м oфиc плoщи в Coфия, пoĸaзвaт дaнни нa МВL. Дpyги 454 000 ĸв. м ca плaниpaни, ĸaтo гoлямaтa чacт oт тяx мoгaт дa бъдaт зaвъpшeни дo ĸpaя нa 2022 г. Зa cpaвнeниe, ĸъм мoмeнтa oбщитe плoщи ca oĸoлo 2,1 милиoнa ĸв. м., ĸoeтo oзнaчaвa yвeличeниe oт близo 50% в cлeдвaщитe гoдини, съобщава money.bg.  Haй-гoлямa ĸoнцeнтpaция нa oфиc пpoeĸти имa пo пpoтeжeниeтo нa бyл. \"Цapигpaдcĸo шoce\". B cлeдвaщитe няĸoлĸo гoдини щe cтaнeм cвидeтeли нa мнoгo aĸтивнa cтpoитeлнa дeйнocт и в ĸвapтaл \"Xлaдилниĸa\", ĸaзвaт oттaм. Πpoyчвaнeтo нa МВL e нaпpaвeнo cpeд coбcтвeници и инвecтитopи нa 52 oфиc cгpaди в Coфия, пpeдcтaвлявaщи близo 40% oт пaзapa, или 774 000 ĸв. м. 60% oт yчacтницитe пoтвъpждaвaт плaнoвeтe cи дa зaпoчнaт нoв пpoeĸт, ĸaтo пoвeчeтo oт тяx вeчe paзпoлaгaт c пoдxoдящ пapцeл, a 44% ca взeли paзpeшитeлнo зa cтpoeж. Eднa тpeтa oт интвepвюиpaнитe oбмиcлят инвecтиция в дpyги гpaдoвe в Бългapия или в чyжбинa, ĸaтo 67% oт тeзи, ĸoитo ca ce нacoчили ĸъм бългapcĸия пaзap, ce интepecyвaт oт пaзapи ĸaтo Πлoвдив и Bapнa. Дивepcифиĸaция нa aĸтивитe cъщo e в плaнoвeтe нa 72% oт нaeмoдaтeлитe, ĸaтo нaй-paзпpocтpaнeни ca инвecтициитe в жилищни пpoeĸти (59%), пocлeдвaни oт cĸлaдoвe (28%), xoтeли (17%) и тъpгoвcĸи плoщи (14%). Ocвeн cтapтиpaнeтo нa нoви пpoeĸти, 23% oт интвepвюиpaнитe aĸтивнo тъpcят дa зaĸyпят вeчe зaвъpшeн, въвeдeн в eĸcплoaтaция и гeнepиpaщ пpиxoди aĸтив, ĸaтo тyĸ интepecнoтo e paзлиĸaтa oт нaд 100 бaзиcни пyнĸтa мeждy дoxoднocттa, нa ĸoятo ca cĸлoнни дa ĸyпyвaт (8.75%) и pecпeĸтивнo дa пpoдaвaт (7.50%) тaĸивa имoти. Peзyлтaтитe oт пpoyчвaнeтo нa МВL илюcтpиpaт, чe пoвeчeтo (78%) нaeмoдaтeли виждaт пaзapa ĸaтo cтaбилeн и ce чyвcтвaт ĸoмфopтнo c нaeмнитe нивa, ĸoитo пpeдлaгaт (€12-€14 нa ĸв.м). Hяĸoлĸo coбcтвeници (27 000 ĸв.м) миcлят, чe мoгaт дa пocтигнaт нaeмни нивa нaд пaзapнитe. 88% oт нaeмoдaтeлитe ĸaзвaт, чe дo ĸpaя нa 2019 гoдинa нe oчaĸвaт пpoмянa в нaeмитe, a caмo няĸoлĸo миcлят, чe щe пpoдължaт дa ce пoĸaчвaт. Kapтинaтa зa 2020 гoдинa e мaлĸo пo-пecимиcтичнa - 79% oтгoвapят, чe oчaĸвaт нaeмнитe нивa дa ocтaнaт cтaбилни, a 12% пpeдвиждaт cпaд.", "date": "2019.07.03", "title": "Строят 400 000 ĸв. м oфиc плoщи, oчaĸвa ce бyм в \"Xлaдилниĸa\""}
{"url": "https://www.faktor.bg/bg/articles/sotsialniyat-ministar-shte-bori-s-tri-novi-merki-bezrabotitsata", "text": "Новите условия на пазара на труда изискват и нови мерки. Безработните намаляват и като абсолютно число. Това каза министърът на труда и социалната политика Бисер Петков по време на изслушване в Комисията по труда, предаде Novini.bg, който разкри и какви нови мерки ще предприеме Агенцията по заетостта срещу безработицата. \"От началото на юли Агенцията по заетостта предлага нови услуги. Една от тях е осигуряване на устойчивост на новоназначените лица. Много от новоназначените лица се отказват бързо от работните си места. Вече ще има ментори, които да подсигурят трайна заетост на такива хора\", разкри още той. \"Друга услуга са мобилните бюра по труда. Така ще се осигури една по-добра среща между търсенето и предлагането\", допълни Петков.  \"Нова услуга ще са и семейните трудови консултанти – те ще са насочени към семействата, в които и двамата възрастни не работят. Това създава проблем и за децата. Семейните трудови консултанти ще помагат поне един от възрастните в семейството да работят. С тези три нови услуги Агенцията по заетостта реагираме адекватно на новите условия на пазара на труда\", завърши Бисер Петков.", "date": "2019.07.03", "title": "Социалният министър ще бори с три нови мерки безработицата"}
{"url": "https://www.faktor.bg/bg/articles/ikonomika/turizam/turisticheskite-avtobusi-veche-nyama-da-badat-dopuskani-v-tsentara-na-parizh", "text": "Първият заместник-кмет на Париж Еманюел Грегоар заяви в интервю за вестник „Паризиен”, че туристическите автобуси вече няма да бъдат допускани в центъра на френската столица, съобщава Нова телевизия. Той отбеляза, че парижани се притесняват, че туризмът причинява неудобства. \"Вече не искаме пълна анархия с туристическите автобуси в Париж. Ще създадем спирки за паркиране, така че автобусите да спират преди да влезат в центъра на Париж. Автобусите в центъра на града вече не са добре дошли\", каза заместник-кметът, цитиран от РИА Новости. Как да изберем безопасно колело за детето си В отговор на забележката на интервюиращия, че това е \"радикална мярка\", Грегоар отговори, че туристите могат да използват други транспортни средства, например обществен транспорт. Той отбеляза също, че всеки трябва да \"адаптира професията си към нуждите на града\". Така че, според официалните лица, туристическите водачи трябва да „развиват работата си”. Той намекна, че туристите могат да се движат из града с велосипеди или да ходят пеш. В същото време Грегоар увери, че той не е против груповия туризъм като цяло, тъй като той е \"необходим за възрастните хора”, но тези туристи също ще трябва да се адаптират към градските ограничения.", "date": "2019.07.03", "title": "Туристическите автобуси вече няма да бъдат допускани в центъра на Париж"}
{"url": "https://www.faktor.bg/bg/articles/izklyuchiha-6-ti-blok-na-aets-kozloduy", "text": "В 13.50 часа шести блок на АЕЦ \"Козлодуй\" бе изключен от енергийната система на страната след задействане на електрическа защита, съобщиха от централата. Всички системи на блока са сработили съгласно проектните алгоритми. В момента екипите на атомната централа отстраняват причините за задействане на електрическата защита. След като бъде потвърдена работоспособността на оборудването, шести блок ще бъде включен в електроенергийната система.", "date": "2019.07.03", "title": "Изключиха 6-ти блок на АЕЦ \"Козлодуй\""}
{"url": "https://www.faktor.bg/bg/articles/ikonomika/biznes/aets-kozloduy-otnovo-e-vaveden-v-elektroenergiynata-sistema", "text": "Шести блок на АЕЦ \"Козлодуй\" е въведен в електроенергийната система на страната в 17.52 часа, съобщи министърът на енергетиката Теменужка Петкова на пресконференция днес във ведомството. Към 18.30 часа блокът е влязъл в паралел. До 22.00 часа той ще достигне мощност от 700 мегавата. Поетапно, в рамките на денонощие, блокът ще достигне и пълната си мощност, каза министър Петкова. Теменужка Петкова припомни, че днес, в 13.50 часа, Шести блок на АЕЦ \"Козлодуй\" е бил изключен от енергийната система на страната след задействане на електрическата защита. Проверката е показала, че причината за изключването на блока е било късо съединение. Системата на централата е автоматизирана и прецизна. Тя веднага е подала сигнал къде е бил възникнал проблемът. Затова екипите на централата са отстранили бързо повредата, обясни министър Петкова. \"Енергийната система на страната е стабилна\", увери Теменужка Петкова. По думите й хората трябва да бъдат спокойни.", "date": "2019.07.03", "title": "АЕЦ \"Козлодуй\" отново е въведена в електроенергийната система"}
{"url": "https://www.faktor.bg/bg/articles/mazh-hvarli-dete-ot-most-kray-gabrovo-zaplashi-che-shte-se-samoubie", "text": "Баща хвърли 5-годишно дете от мост в Габрово, заплашвал да се самоубие. По-късно беше задържан. Той е заплашвал да скочи от мост край града, открито е тялото на детето. Това съобщиха от пресцентъра на МВР. Към 6.30 часа в полицията в Габрово е получен сигнал за мъж, който се готви да скочи от мост на околовръстния път на града. Към мястото незабавно са насочени екипи на МВР и Спешна помощ с готовност за бърза реакция. С усилията и на психолог от Института по психология на МВР в Плевен към 10.00 часа мъжът е убеден да се изтегли от опасното място. Той е задържан в ареста на полицията, с него работата на психолози и медици продължава.  При първоначалния оглед в местността под съоръжението е открито тяло на дете. И в момента екипи от криминалисти са на местопроизшествието и извършват допълнителни огледи. Разследването по образуваното досъдебно производство продължава под ръководството на Окръжна прокуратура - Габрово.", "date": "2019.07.03", "title": "Баща хвърли сина си през мост край Габрово, заплаши, че ще се самоубие"}
{"url": "https://www.faktor.bg/bg/articles/tsatsarov-varna-na-helzinkskiya-komitet-godishniya-im-doklad-za-pravata-na-choveka-1", "text": "За втора поредна година главният прокурор Сотир Цацаров отказа да приеме и да се запознае с годишния доклад на Българския хелзинкски комитет (БХК) за състоянието на правата на човека в България, който организацията публикува и предоставя на българските институции от 1992 г. насам. Главният прокурор е получил изпратения от БХК доклад, както и две други публикации — нови издания на комитета за практиката по антидискриминационни дела и наръчник по антидискриминационно право. Цацаров обаче ги върнал, извадени и поставени в пощенски плик на главния прокурор, посочват в съобщение до медиите от правозащитната организация. От БХК определят като озадачаваща реакцията на зам. главния прокурор Иван Гешев, който не е върнал получените от него бройки, а вместо това изпратил ученически издания на книгите \"Под игото\" на Иван Вазов и сборник разкази на Йордан Йовков. В първата заместник главният прокурор е отбелязал глава двадесет и втора, \"Батареята на Зли дол\", в която борещите се за свободата българи се изправят срещу цяла могъща империя с едно-единствено черешово топче. Във втората е отбелязал разказа за циганката Божура, който започва с описание на това как майката на Божура, Калуда, се възползва от състраданието на хората към дъщеря ѝ, за да печели от търговията си. \"Ние сме силно изненадани от реакцията на главния прокурор вече втора година подред. Той, изглежда, или не желае да бъде запознат със състоянието на правата на човека в България, или не намира, че този въпрос засяга институцията на главния прокурор, и го демонстрира по този начин\", коментира председателят на БХК Красимир Кънев. \"Още по-озадачаващо е посланието на заместник главния прокурор Иван Гешев\", заяви още Кънев. \"Предполагаме, че то е свързано с етническите малцинства в България, но какво е точно — остава неясно\", допълва той. БХК ежегодно изпраща безплатни бройки от годишния си доклад за правата на човека до много институции и лица на законодателната, изпълнителната и съдебната власт, до представители на академичната общност и медии. Никоя институция досега обаче не е отказвала да приеме бройки, нито е отговаряла със символични жестове, информират от комитета. В последния си годишен доклад от БХК констатират, че състоянието на правата на човека бележи цялостно влошаване през 2018 г. Институциите нямат достатъчно капацитет за работа по подобряване състоянието на правата на човека. Целенасочено се развива националистическа и ксенофобска пропаганда, пише БХК в годишния си доклад за миналата година.", "date": "2019.07.03", "title": "Иван Гешев прати на Хелзинкския комитет гл. 22 от \"Под игото\" - \"Батареята на Зли дол\""}
{"url": "https://www.faktor.bg/bg/articles/razlikata-v-zaplashtaneto-mezhdu-zhenite-i-mazhete-u-nas-e-namalyala-do-13-6", "text": "Разликата в заплащането на жените и мъжете в България намалява за трета поредна година - от 15,4% през 2015 г. до 13,6% през 2017 г. Това показват данни на Евростат, цитирани в Доклад за равнопоставеността на жените и мъжете за 2018 г., който беше приет от правителството, съобщиха от правителствената информационна служба. Средната разлика в заплащането в ЕС през 2017 г. е 16%. Докладът за равнопоставеността между половете отразява и резултатите от изпълнението на политиките за повишаване на участието на жените на пазара на труда, насърчаването на равенството в процесите на вземане на решения. Сред приоритетните области в документа са още борбата с насилието, основано на биологичния пол и промяната на обществените стереотипи спрямо жените и мъжете. В доклада се посочва, че през 2018 г. средногодишният брой на безработните лица на възраст 15-64 навършени години е 170 800 души. От тях 100 200 са мъже, а 70 600 са жени, което е с 33 400 по-малко от 2017 г. Броят на безработните жени се е понижил с 21 000. Акцент в доклада е поставен върху изпълнението на Закона за равнопоставеност между мъжете и жените, който регламентира институционалната рамка, стратегическите и оперативни документи за управление на политиката по равнопоставеност на жените и мъжете и върху представянето на темата по време на Българското председателство на Съвета на Европейския съюз. Докладът отчита също дейността на Националния съвет по равнопоставеност на жените и мъжете към Министерския съвет, който е орган за осъществяване на консултации, сътрудничество и координация между централните и териториалните органи на изпълнителната власт и структурите на гражданското общество.", "date": "2019.07.03", "title": "Разликата в заплащането между жените и мъжете у нас е намаляла до 13,6%"}
{"url": "https://www.faktor.bg/bg/articles/obshtestvo/zakon-i-red/otlozhiha-deloto-za-dobiv-na-priroden-gaz-v-dobrudzha-za-oktomvri", "text": "Административният съд във Варна отложи заседанието по делото за добив на природен газ в Добруджа за началото на октомври.  Делото беше образувано по жалба на фирмата инвеститор срещу решението на Регионалната инспекция по околната среда и водите във Варна за спиране на тяхното предложение за разработването на 41 сондажа в землищата на 18 населени места в Община Генерал Тошево. Причината за отлагането на заседанието е заболяване на едно от вещите лица, чиято експертиза беше поискана от съда. Това налага замяната му с друг хидрогеолог и изготвянето на ново заключение.  Административният съд във Варна дава 14-дневен срок на страните по делото да направят своите предложения за специалист.  Инвестиционното предложение за разработването на находище „Спасово“ с площ от 219 кв.км. в блок „Добрич“ беше прекратено от екоинспекцията във Варна поради опасност от замърсяване на подпочвените води, които са и единствен водоизточник за северна България.  Припомняме, че в Община Генерал Тошево беше проведен референдум, на който близо 97 процента от гласоподавателите се обявиха срещу добива на подземни природни богатства в региона. Новата дата на заседанието е 8 октомври.", "date": "2019.07.03", "title": "Отложиха делото за добив на природен газ в Добруджа за октомври"}
{"url": "https://www.faktor.bg/bg/articles/bivsh-operator-kandidat-za-shef-na-bnt-iska-zatvaryane-na-televiziyata", "text": "Да се затвори БНТ отвътре - това е основната идея на бившия оператор и настоящ кандидат за генерален директор на БНТ Никола Тодоров.  След неубедителното представяне на Сашо Йовков пред СЕМ, изслушванията на кандидатите продължиха именно с Тодоров, съобщават topnovini.bg. Той отказа да говори за концепцията, с която е кандидатствал. По думите му информациите за нелекото състояние на обществената телевизия налагат той да говори не как ще я развива, а как ще я спасява. Тодоров стартира представянето си с дълъг сегмент, в който разказа за миналото си в БНТ, държавните глави и исторически събития, които е снимал. След това кандидатът се прехвърли върху работата си за ВТК (заедно с Ани Илинчева, чието първо име му отне време да си припомни), както и в създаването на радио “Мила”. Пари непрекъснато се топят. Ще затворя тези непрекъснати източвания чрез външни продукции. Те трябва да се избират на конкурентен принцип, в конкуренция и с вътрешните, отбеляза Никола Тодоров. В не особено стройната му и убедителна презентация дори заговори за спиране на външните продукции - нещо, което по закон не може да си позволи. Кандидатът се обяви за създаването на нов филмов канал и за възстановяване на телевизионния театър по нов, модерен начин. Откъде ще намери финансиране за подобна идея и едновременно ще се бори със задълженията на телевизията - не стана ясно. По думите му обаче БНТ може да заснема постановките, които театрите свалят от афиша си. Те могат да се субтитрират и да се предложат и на международния пазар. Тодоров направи паралел с 60-те, когато четири дни актьори са репетирали в телевизията, а на петия ден се е снимало на живо. Това кандидатът за директор на БНТ нарече “златно време”.", "date": "2019.07.03", "title": "Бивш оператор, кандидат за шеф на БНТ, иска затваряне на телевизията"}
{"url": "https://www.faktor.bg/bg/articles/novini/balgariya/karayancheva-kam-noviya-shef-na-ep-sasoli-poslaniyata-vi-sa-povod-za-optimizam", "text": "Председателят на Народното събрание Цвета Караянчева поздрави Давид-Мария Сасоли по повод избирането му за председател на Европейския парламент, съобщиха от пресцентъра на НС. Всички внимателно проследихме първата Ви реч след избирането Ви за председател на Европейския парламент, отбелязва в поздравителното си писмо председателят на Народното събрание. Цвета Караянчева посочва, че посланията, които Сасоли е отправил, са повод за оптимизъм, че колкото и бурни и критични да са времената, които Европейският съюз преживява днес, силното лидерство и новата институционална мъдрост ще надмогнат трудностите. Напълно споделям мнението Ви, че европейските граждани очакват промяна и политически решения, които да преодоляват егоизма и да правят нашия съюз по-силен и единен, подчертава председателят на българския парламент. Цвета Караянчева изразява увереност, че под ръководството на новия председател Европейският парламент ще намери работещи решения по темите, свързани с миграцията, борбата с тероризма, климатичните промени, защитата и сигурността на европейските граждани, увеличаването на икономическия растеж, на работните места и на инвестициите. Нуждаем се от силни и ефективни институции, които да бъдат гарант за европейската демокрация и за жизнеността на европейския проект, се посочва в писмото на председателя на Народното събрание.", "date": "2019.07.03", "title": "Караянчева към новия шеф на ЕП Сасоли: Посланията ви са повод за оптимизъм"}
{"url": "https://www.faktor.bg/bg/articles/parlamentat-gotvi-proekt-svarzan-s-direktivite-na-es-v-balgarskoto-zakoni", "text": "В Народното събрание ще бъде представен проект, който предвижда да бъде събрана, структурирана и анализирана информацията за въвеждането на директивите на ЕС в българските закони. Проектът на Народното събрание, който е получил финансова подкрепа по Оперативна програма „Добро управление“, ще бъде представен на 4 юли 2019 г. Пресконференцията ще бъде открита от главния секретар на Народното събрание Стефана Караславова, а проекта ще представят експерти от администрацията на законодателната институция. Той е на тема „Повишаване на ефективността при въвеждане на директивите и мерките по прилагането на актовете на Европейския съюз в българските закони“. Проектът е на обща стойност 1 366 828, 51 лв., а срокът за изпълнение е до 31 декември 2020 г. Предвижда се при изпълнението на проекта да бъде извършен пълен преглед на транспонирането и въздействието на директиви и мерки по прилагането на актове на ЕС и да се обобщи цялата информация, свързана с въведените конкретни разпоредби. Цялата информация ще бъде напълно достъпна за широката общественост и представителите на бизнеса, като заинтересованите лица и институциите ще имат безплатен достъп до нея през интернет портала на парламента.", "date": "2019.07.03", "title": "Парламентът готви проект, свързан с въвеждането на директивите на ЕС в българските закони"}
{"url": "https://www.faktor.bg/bg/articles/novini/balgariya/spukanata-tsisterna-v-hitrino-e-tryabvalo-da-bade-brakuvane", "text": "\"Цистерната, която предизвика експлозията в Хитрино през декември 2016 г., не е трябвало да бъде в експлоатация\", заяви пред съда инж. Евгени Димов.  Той бе единственият изслушан свидетел по време на днешното заседание в шуменския съд, съобщи БНР. \"Ако дебелината на стените на спуканата цистерна бе като на другите в композицията, вероятно нямаше да има проблеми\", коментира в съдебната зала инж. Евгени Димов.  Ултразвуково обследване, направено от вещото лице през 2017 г., показва, че дъното и стените на цистерната са с 6 милиметра по-тънки от изискваната на Международния правилник за превоз на опасни товари. \"Цистерната, произведена през 1971 г., е трябвало да бъде бракувана или допълнително защитена. Такива мерки обаче не са взети. Отговорност носи наемателят, който е необходимо да знае каква техника ползва, както и контролната фирма, която е позволила тази цистерна да бъде използвана\", добави инж. Димов. \"Превишената скорост, с която се е движила влаковата композиция, е причината за инцидента\", каза прокурор Маргарита Георгиева. Тя се позова на наличните експертизи. Следващото заседание по делото е насрочено от съдия Румяна Райкова за 19 юли.", "date": "2019.07.03", "title": "Спуканата цистерна в Хитрино е трябвало да бъде бракуване"}
{"url": "https://www.faktor.bg/bg/articles/deyvid-sasoli", "text": "Италианецът Давид Сасоли, новият председател на Европейския парламент, е бивш журналист, започнал през 2009 г. нова кариера на евродепутат под флага на левоцентристите, предаде БТА, цитирайки АФП. 63-годишният Сасоли беше кандидатът на социалдемократите, второто политическо семейство в парламента, за наследник на друг италианец - Антонио Таяни, близък до Силвио Берлускони и член на дясната Европейска народна партия. Изборът му позволява на Италия да запази един от трите важни европейски поста, след напускането на Марио Драги (от Европейската централна банка) и Федерика Могерини (като ръководител на дипломацията), но той очевидно няма да е съюзник на управляващото в Рим популистко правителство. Давид Сасоли е роден на 30 май 1956 г. във Флоренция, Тоскана, и след като следва политически науки, започва да сътрудничи на малки вестници и информационни агенции. През 1992 г. е взет на работа от обществената радио и телевизия РАИ и бързо се изкачва в йерархията, за да стане познато лице за милиони италианци, когато представя вечерната информационна емисия на първия обществен телевизионен канал, на който става и заместник-директор. Любовта от пръв поглед с политиката се случва през 2009 г., когато бившият кмет на Рим от левицата Валтер Велтрони организира сливането на две големи партии - от левицата и център-ляво. Сасоли се присъединява веднага към проекта, от който се ражда Демократическата партия (ДП). Кандидат на изборите за Европейски парламент, той беше избран с листата на ДП с повече от 400 000 гласа, успех, който окончателно го отдалечава от телевизионните екрани и той посвещава политическата си кариера на Европарламента. Ръководител на делегацията на ДП в Брюксел и Страсбург, той се опива да пробие на националната политическа сцена като се явява на първичните избори на ДП за поста кмет на Рим през 2013 г., но е изпреварен от Иняцио Марино, който по-късно ще бъде избран за кмет. След този неуспешен опит той се посвещава на Европейския парламент. Преизбран през 2014 г., става зам.-председател на законодателния орган и отговаря за бюджета и евро-средиземноморската политика. \"Като ръководител на тази политика, представлявах Европарламента по множество официални поводи, като развивах диалог с институциите в държавите от Средиземноморието и Близкия изток\", пише той на страницата си в интернет. Той претендира също, че е баща на \"най-значимата железопътна реформа на Европейския съюз - европейския закон Сасоли-Дийксма, приет през 2017 г. след три години сложни преговори\". \"Не съм се отказал напълно от кариерата си на журналист, все още сътруднича активно на различни вестници и списания\", признава той. Сасоли е съавтор, заедно с Франческо Саверио Романо, на книга за министерските заседания по време на отвличането на Алдо Моро през пролетта на 1987 г. \"Ако ми гласувате доверие, ще се борим заедно за съвременен парламент, по-прозрачен, екологично устойчив, достъпен за гражданите\", обеща той пред колегите си преди началото на гласуването. \"Нищо не е възможно без хората, нищо не е трайно без институциите\", добави той, като цитира фраза на Жан Моне - един от бащите основатели на ЕС. Давид Сасоли е женен и има син и дъщеря.", "date": "2019.07.03", "title": "Веруюто на Дейвид Сасоли: Нищо не е възможно без хората, нищо не е трайно без институциите"}
{"url": "https://www.faktor.bg/bg/articles/novini/svyat/sloveniya-iska-posta-evrokomisar-po-razshiryavaneto", "text": "Словения проявява интерес към поста еврокомисар по разширяването в бъдещия състав на Европейската комисия, заяви днес словенският премиер Марян Шарец, предаде Танюг. \"Един от ресорите, които ни интересуват, е този за разширяването. Няколко пъти подчертахме, че познаваме Западните Балкани и тук можем да дадем своя принос\", каза Шарец пред журналисти, предаде БТА. Премиерът добави, че Словения е доволна от разпределението на ключовете позиции в европейските институции на завършилата неотдавна среща на върха на ЕС, и подчерта, че от новата Европейска комисия очаква \"повече действия за разширяването към Западните Балкани\", както и напредък в някои други области.", "date": "2019.07.03", "title": "Словения иска поста еврокомисар по разширяването"}
{"url": "https://www.faktor.bg/bg/articles/novini/balgariya/d-kirilov-byal-haker-da-testva-sistemata-za-razpredelenie-na-dela-v-sada", "text": "\"Т.нар. \"бял хакер\" да направи тестове на Централизираната система за случайно разпределение на делата в съдилищата, за да предупреди за различни рискове\", препоръча министърът на правосъдието Данаил Кирилов. Той беше във ВКС по покана на Лозан Панов, за да наблюдава как се разпределят делата там. Кирилов избра да посети деловодството на Търговската колегия. В присъствието на експерти от ВКС му бе показано как стават нещата технически. \"Имаме един сървър, който е във Висшия съдебен съвет, и имаме потребители, които са отделните съдилища. Ние не видяхме нищо, видяхме един сценарий от обичайното ежедневие на деловодството на Търговското отделение. Оттук нататък не знаем тази система как реагира на вътрешни технически предизвикателства. Не знаем доколко тя е стабилна, ако се атакува и външно\", коментира той. Кирилов заяви, че е чувал поне 5 сценария как може да се режисира списъкът на съдиите, които се избират или как да се заличават данни конкретен съдия да не участва в \"джуркането\". През април пленумът ВСС реши да се направи одит на системата, пише \"24 часа\".", "date": "2019.07.03", "title": "Д. Кирилов: \"Бял хакер\" да тества системата за разпределение на дела в съда"}
{"url": "https://www.faktor.bg/bg/articles/balgariya-i-severna-makedoniya-shte-predsedatelstvat-berlinskiya-protses", "text": "България и Северна Македония съвместно ще ръководят Берлинския процес в подкрепа на регионалното сътрудничество и европейската интеграция на региона през следващите 12 месеца. Това ще бъде обявено в рамките на срещата на върха на Западните Балкани в Познан. Според пресслужбата на македонското правителство на годишната среща на върха за Западните Балкани, която тази година се провежда в Познан, македонската делегация ще бъде водена от премиера Зоран Заев. На срещата на върха за Западните Балкани в Познан на съвместната пресконференция на премиера Заев с министър-председателя на Полша Матеуш Моравецки, канцлерът на Федерална република Германия Ангела Меркел и премиерът на България Бойко Борисов, която ще се проведе в петък в 15.00 часа, ще бъде обявено, че Република Северна Македония и Република България ще ръководят съвместно Берлинския процес през следващите 12 месеца. Борисов ще участва в срещата на страните от Западните Балкани в Познан Председателството на Северна Македония и България ще приключи през юли 2020 г. с годишната среща на върха, организирана съвместно в София и Скопие, информира македонското правителство.", "date": "2019.07.03", "title": "България и Северна Македония ще председателстват Берлинския процес"}
{"url": "https://www.faktor.bg/bg/articles/spetsaktsiya-v-kat-kazanlak-razsledvat-koruptsionna-shema", "text": "Корупционна схема в КАТ-Казанлък разследва отдел Вътрешна сигурност на МВР. Претърсват се офиси и домашни адреси на служители от Пътната полиция, предаде БГНЕС. Четирима униформени са заподозрени в корупция, към момента няма арестувани. Разследването се води под наблюдението на окръжния прокурор на Стара Загора. Разследването започнало след приключването на проверка на самоубийството на началника на КАТ Казанлък. Тогава до автомобила му бяха намерени разпръснати банкноти с различен номинал. „Тогава в нас възникна възприятието, че може би има някаква корупционна схема измежду служителите на РУ Казанлък и в частност КАТ Казанлък. Касае се най-вероятно за извършени длъжностни престъпления от общ характер”, коментира окръжният прокурор Дичо Атанасов. кору", "date": "2019.07.03", "title": "Спецакция в КАТ-Казанлък, разследват корупционна схема"}
{"url": "https://www.faktor.bg/bg/articles/novini/balgariya/k-valchev-u-detsata-ne-tryabva-da-se-vazpitava-ravnodushno-otnoshenie-kam-diktaturata-i-totalitarizma", "text": "\"Първоначално помислих, че сигналите за представянето на комунизма в учебниците по история са преувеличени. Но след като ги видях, помолих и колеги да ги прегледах стана ясно, че е подменен духа на учебника. Не са толкова важни дори фактите, а нагласите, които се създават. Ние имаме обща ценностна база, която трябва да формираме в децата\", коментира пред БНТ министърът на образованието Красимир Вълчев. По думите му, е имало две тези при обсъжданията: едната, че комунизмът е тоталитарна система, която подлежи на осъждане и друга, която настоявала за \"обективно\" отношение. \"Не може в учебниците има няколко думи за \"Белене\" и цели страници за Живковата конституция, как тя произлиза от народа. Ние не смятаме, че у децата трябва да се възпитава равнодушно отношение към диктатурата\", категоричен беше министърът. \"Учебниците са много различни, в три от тях можем да говорим за съответствие като съдържание и учебна програма\", каза още той и добави, че са получили позитивна оценка от експерти-оценители. Министър Вълчев призна, че процедурата, особено по такива дискусионни въпроси, допуска подобни казуси.", "date": "2019.07.03", "title": "К. Вълчев: У децата не трябва да се възпитава равнодушно отношение към диктатурата и тоталитаризма"}
{"url": "https://www.faktor.bg/bg/articles/kontresat-na-sasht-gotvyat-sanktsii-za-turski-potok-i-severen-potok-2", "text": "Конгресът на САЩ придвижва законопроект, чрез който да санкционира руските енергийни проекти в Европа. Комисията за външна политика към Камарата на представителите вече одобри текстовете, които позволяват на Вашингтон да наложи санкции на фирми и физически лица, чиито плавателни съдове участват в доставката или полагането на тръбите за газопроводите \"Северен поток 2\" и \"Турски поток\", пише Бенкеръ.  Американските законотворци разглеждат общо четири проектозакона, които са насочени срещу руските енергийни проекти на Стария континент. Те предвиждат въвеждане на санкции срещу руския енергиен износ, производството на петрол, подкрепяни от държавни компании, както и за намесата на Русия в американския изборен процес.  Очакванията са почти всички законопроекти да преминат през гласуване до края на лятото.  Миналия месец президентът на САЩ Доналд Тръмп заяви, че разглежда възможностите за налагане на санкции срещу компаниите, ангажирани с проекта \"Северен поток 2\". Според енергийния министър Рик Пери санкционирането на фирмите пък е въпрос на време.  Проектът се изпълнява съвместно от руския \"Газпром\", френската фирма Engie, австрийската OMV AG, холандската Royal Dutch Shell и германските Uniper и Wintershall.", "date": "2019.07.03", "title": "Контресът на САЩ готви санкции срещу руските енергийни проекти в Европа"}
{"url": "https://www.faktor.bg/bg/articles/ministar-valchev-1-1", "text": "Изпитът след 7 клас показа, че има проблем с функционалната грамотност на учениците. Това каза министърът на образованието и науката Красимир Вълчев на пресконференция във връзка с резултатите от националното външно оценяване след 7 клас, предаде „Фокус“. „Ясно е, че тазгодишния випуск не е по-различен от миналогодишния. Ясно е, че системата не е започнала да работи различно. Ясно е, че новите учебни програми, които бяха въведени, не са дали драматични разлики в резултатите“, заяви Вълчев. Той посочи, че проблемите са ясни и не са от днес. „Имаме проблем с резултатите по математика, които са от години. Децата днес много трудно се мотивират да учат математика и природни науки. Но основният фактор за доброто обучение си остава добре мотивираният учител“, каза Вълчев и уточни, че е нужна по-голяма подкрепа и повече квалификация за преподавателите.", "date": "2019.07.03", "title": "Министър Вълчев: Новите учебни програми не дават резултат - проблемът с неграмотността на учениците остава"}
{"url": "https://www.faktor.bg/bg/articles/obshtestvo/zakon-i-red/povdigat-obvineniya-na-trima-moldovtsi-za-vzrivyavane-na-bankomati", "text": "Окръжна прокуратура-Стара Загора внесе в съда обвинителен акт на тримата граждани на Република Молдова, за взривяване на банкомати, съобщават от пресцентъра на Апелативната прокуратура в Пловдив. Грабежите са извършени през август и септември, миналата година, в Стара Загора и Казанлък. Щетите са за над 150 хиляди лева. Тримата обвиняеми са приятели, пристигнали през лятото на 2018 г. от Молдова в България, за да потърсят работа. Те наели квартира в гр. Пловдив. Не успели да си намерят работа и поради тази причина решили да откраднат пари, като взривят банкомат, е установило разследването.  Обвиняемитеса с мярка за неотклонение \"задържане под стража\".", "date": "2019.07.03", "title": "Повдигат обвинения на трима молдовци за взривяване на банкомати"}
{"url": "https://www.faktor.bg/bg/articles/burya-vrahletya-sofiya-ulitsite-y-se-prevarnaha-v-reki", "text": "Буря с пороен дъжд връхлетя София. За броени минути булевардите се превърнаха в реки. Малко по-късно удари и градушка. Парчетата лед са с големи размери и много шофьори се втурнаха да крият колите си, за да не пострадат ламарините.   Четете още новини от България и света   Заради наводнените улици на много места се образуваха задръствания. Много коли отбиха встрани, за да изчакат края на стихията.", "date": "2019.07.03", "title": "Буря връхлетя София, улиците й се превърнаха в реки"}
{"url": "https://www.faktor.bg/bg/articles/novini/svyat/vodata-pogalna-selishta-v-irkutska-oblast-v-rusiya", "text": "Жертвите от наводненията в руската Иркутска област в Източен Сибир достигнаха 18, съобщи губернаторът й Сергей Левченко, цитиран от ДПА. Съдбата на 13 души, сред които и едно дете, е неизвестна. Предишно съобщение на министерството на извънредните ситуации съобщаваше за 17 изчезнали, но по последни данни 4-ма от тях са открити живи. Проливните дъждове в района започнаха в края на миналия месец и много реки излязоха от коритата си. В областта е обявено извънредно положение. Наводнени са над 100 общини и около 10 000 домове, съобщава местната администрация. Хиляди жители са евакуирани. Около 200 души са настанени в болница, съобщава БТА. Миналата седмица двама жители на малкото градче Евдокимова загинаха, след като отказаха да напуснат домовете си при обявената евакуация, казаха от администрацията и настояха местните жители да се вслушат в предупрежденията за евакуация.", "date": "2019.07.03", "title": "Водата погълна селища в Иркутска област в Русия"}
{"url": "https://www.faktor.bg/bg/articles/novini/svyat/ruskiyat-poslanik-v-es-vaprosat-za-krim-e-okonchatelno-reshen", "text": "Постоянният представител на Русия в ЕС Владимир Чижов заяви в интервю за \"Известия\", че броят на хората, които \"разбират, че въпросът за Крим е окончателно решен, се увеличава\". По думите му, идеята за втори референдум е неактуална. Той направил сравнение между \"окончателното решение за Крим\" със съдбата на прибалтийските републики в СССР, които западните лидери не признават през целия период на окупацията. \"Западът не признаваше присъединяването им към Съветския съюз. И това попречи ли им да развиват отношенията си със СССР? Не! Е, не отиваха там лидерите на западните държави. Голяма работа\".", "date": "2019.07.03", "title": "Руският посланик в ЕС: Въпросът за Крим е окончателно решен"}
{"url": "https://www.faktor.bg/bg/articles/shoygo-prizna-ima-otseleli-pri-pozhara-v-batiskafa", "text": "Руският министър на отбраната Сергей Шойгу потвърди днес появилите се в някои местни медии догадки, че няколко членове на екипажа са оцелели при пожара, при който загинаха 14 техни колеги на борда свръхсекретен руски дълбоководен апарат, предаде АП. Шойгу не уточни колко души от екипажа са били спасени при пожара в понеделник по време на дълбоководни изследвания на дъното на Баренцево море в Арктика. Министърът говори в базата на руския Северен флот в Североморск, където е и щабът на флота. Той похвали екипажа на съда, за \"героичните му действия\", като отбеляза, че те са пожертвали живота си, за да спасят цивилен експерт и самия батискаф след избухването на пожара. Министърът на отбраната, изпратен лично от президента Владимир Путин да надзирава разследването на трагичния инцидент, обаче отново не разкри колко души е имало на борда на съда, който е докаран в Североморск за оглед и за разследване на причините за пожара. Данните за инцидента остават твърде оскъдни и руските власти с явна неохота дават някоя и друга подробност. Съобщено бе само за броя на жертвите, за това, че те са загинали от отровните газове, отделени при пожара, че това е станало при изследвания на морската дълбочина в руски териториални води в Баренцево море, че жертвите са \"големи професионалисти\", двама от тях \"Герои на Русия\", и че самият пожар е бил \"геройски потушен\". Тази потайност дава поводи за всякакви спекулации в медиите. За пожара, възникнал на борда на съда в понеделник, и за трагичните му последици, бе съобщено чак във вторник вечерта - с ден и половина закъснение. Все още не е съобщено и името на свръхсекретния батискаф, който според някои руски медии се нарича \"С-12 \"Лошарик\" и е предназначен за тайни проучвания на големи дълбочини в световния океан. Предполага се, че е създаден през 2003 г. и е влязъл в експлоатация през 2010-а. Знае се, че през 2012 г. е участвал в изследване, целящо да докаже руските претенции върху обширни части от дъното на целия (Северен ледовит) океан. Събирал е образци от дъното на дълбочина 2500 м според официални руски съобщения от онова време. Обикновените подводници не могат са се потапят по-дълбоко от 600 м, предаде БТА, цитирайки АП. Според някои медии този руски апарат има редица сходства с американския съд за дълбоководни проучвания NR-1, който бе \"пенсиониран\" през 2008 г. след 40-годишна \"служба\". За разлика от американския батискаф, който бе проектиран да се спуска на дълбочини до 910 м, \"Лошарик\" може да се потапя много по-дълбоко - според някои спекулации до 6000 м. Най-много спекулации от вчера обаче се ширят относно това дали руският \"Лошарик\" е имал ядрен двигател. Новинарският сайт \"Газета.ру\" дава утвърдителен отговор на този въпрос. Според медията, която цитира неназован източник, пожарът вероятно е възникнал заради късо съединение. Някои руски медии сравняват руското официално мълчание по случая с ядрената катастрофа в Чернобил през 1986 г. \"Близо ден и половина без информация за инцидента с ядрен обект и нуждата да търсим съобщения от Норвегия за нивата на радиация кара да тръпнат онези, които помнят Чернобилската ядрена трагедия\", писа сайтът \"Бел\", който често е критичен към руското правителство. Норвежките власти съобщиха вчера, че не са засекли някакви необичайни равнища на радиация. А коментаторът на Радио \"Ехото на Москва\" Евгений Бунтман отбеляза: \"Ние не знаем абсолютно нищо до момента - кой, какво . Не разбирам едно нещо: защо трябваше да мине цял ден, преди да бъде направено съобщение за жертвите? Защо не знаем техните имена? Това нормално ли е?\", попита той. Днес руските медии успяха да идентифицират някои от загиналите, включително капитана на подводния съд Денис Долонски, който бе награден със званието \"Герой на Русия\" за изследователската мисия по арктическото дъно през 2012 г. Впрочем, няколко часа преди официалното съобщение, руският блогър Евгений Карпов съобщил за пожар на борда на съд на руския Северен флот, но трябвало да свали новината от блога си по искане на флота. Това каза самият той пред новинарския сайт \"Медуза\". Говорител на Ватикана съобщи днес, че Папа Франциск, който утре ще се срещне с гостуващия руски президент Владимир Путин, \"е информиран за трагедията\" и \"изразява своите съболезнования\".", "date": "2019.07.03", "title": "Сергей Шойгу призна: Има оцелели при пожара в батискафа"}
{"url": "https://www.faktor.bg/bg/articles/novini/balgariya/otkriha-5-ma-nelegalni-migranti-v-kamion-na-gkpp-kulata", "text": "Във вторник, при извършена проверка от служители на ГКПП-Кулата, в товара на камион са установени укрити 5-ма души, без документи за самоличност. Те са се идентифицирали като граждани на Афганистан. Представили са бежански документ, издаден от гръцките власти, съобщи Нова телевизия. При влизане в страната товарният автомобил с полска регистрация, управляван от полски гражданин е спрян за проверка. По документи той е превозвал дини от Гърция за Полша. За случая е уведомена гръцката страна и дежурен прокурор от РП-Петрич. 27-годишният водач на тежкотоварния автомобил е задържан. Образувано е досъдебно производство. След приключване на процесуално - следствените действия чужденците ще бъдат върнати по реадмисионната спогодба на Република Гърция.", "date": "2019.07.03", "title": "Откриха 5-ма нелегални мигранти в камион на ГКПП-Кулата"}
{"url": "https://www.faktor.bg/bg/articles/stanishev-edinstveno-dovolen-ot-izbora-na-sasoli-i-viktor-orban", "text": "Това, което се постигна, обслужва единствено Виктор Орбан. Той може би е единственият доволен човек от избора на Давид Сасоли за председател на ЕП. Това Това коментира лидерът на ПЕС Сергей Станишев пред Нова ТВ. Благодарен съм на колегите социалисти, които са поставили моето име за обсъждане. Това, че бях предложен за президент на ЕП, е голяма чест. За мен по-важното е какви са политическите последици от тази сделка, този пакет, който беше постигнат. Балансите са много трудни и между семействата на различните партии и географски, посочи още Станишев. По думите му има твърде много въпроси за политиките, които се провеждат. Има въпроси към кандидата за председател на ЕК, защото номинираната за поста Урсула фон дер Лайен е непозната за европейския политически елит, обясни лидерът на ПЕС. Това, към което се стремихме, е социална Европа, Европа на равноправието и Европа, която е демократична. Имахме много прозрачна позиция - че трябва да се уважи гласа на европейските избиратели, коментира той. Според Станишев Тимерманс е единственият кандидат, който има ясен план как да се промени Европа. За председател на Съвета нещата са ясни, той се избира от Съвета. Президентът на ЕК, обаче, се избира от парламента и въпросът не е решен и не е затворен, не само за социалистите, но и за зелените. Събирането на мнозинство не е гарантирано в този момент, каза още Сергей Станишев.", "date": "2019.07.03", "title": "Станишев: Единствено доволен от избора на Сасоли е Виктор Орбан"}
{"url": "https://www.faktor.bg/bg/articles/demokratichna-balgariya-koshlukov-da-bade-diskvalifitsiran-ot-konkursa-za-shef-na-bnt", "text": "а бъде дисквалифициран Временно изпълняващият длъжността директор на БНТ Емил Кошлуков да бъде дисквалифициран от конкурса за нов генерален директор на БНТ. Това  иска \"Демократична България\", която разпространена до медиите своя позиция. В нея от партията излагат своите аргументи, заради която считат като неуместна неговата кандидатура за шеф на обществената телевизия. \"В следващите два дни предстоят изслушванията за нов генерален директор на БНТ и предвид  наличните кандидатури,  това ще бъде едно от най-предвидимите изслушвания в историята на българските обществени медии. Правилата, или направо липсата на правила, видимо обслужват един от кандидатите и настоящ временно изпълняващ длъжността – Емил Кошлуков. Затова не става ясно защо губим време в конкурси и кандидатури, като СЕМ може да премине към директно назначаване. Но понеже по закон е така и СЕМ има нужда от смокиновия лист на публичния конкурс, за да назначи  верния страж на медийния магнат Пеевски, такъв формално ще се проведе. Да припомним фактите: Кошлуков беше кандидат и на предходния конкурс, където  мястото за шеф на БНТ спечели Константин Каменаров, напуснал поста след като получи присъда. Тогава Кошлуков не беше  назначен поради липса на достатъчно професионален опит. Но когато е необходимо да бъде назначен поредният слуга на Пеевски, който освен това е негов дългогодишен авер, този критерий е лесно преодолим. Бързо се появи подходящ стаж, като програмен директор на ТВ АЛФА. Припомняме, че когато на Пеевски му трябва слуга в БНТ, първият когото се сеща да помоли за малко липсващ стаж се оказва не случайно Сидеров, в продължение на практиката АТАКА да осигурява постове под аренда за Пеевски (справка – Емил Караниколов, Нено Димов, Петър Николов). Кошлуков е доказан кадър в това да бъдат „усвоени“ бюджети още от времето, в което злополучната ТВ 7 се управляваше в съсобственост от Пеевски и Цветан Василев. Неговата компания „Ноу Фрейм“ преточи милиони преди да фалира. Кошлуков, като програмен директор на Канал 1, е солидарно отговорен с Каменаров за натрупания по време на този екип дълг от близо 50 милиона лева. В резултат от това обществената телевизия е във фактически фалит. Но Кошлуков удобно прехвърли вината на Управителния съвет и чист като момина сълза смята да увери СЕМ в мениджърските си умения. Всеки от тези факти би трябвало да е напълно достатъчен, за да може СЕМ изобщо да не допусне Кошлуков до конкурс или да го дисквалифицира. Иначе, няма нищо ново, нито странно в огромното влияние на ДПС, Доган и Пеевски в националната телевизия. Припомняйки тези факти и в навечерието на конкурса за избор на генерален директор на БНТ, ние от Демократична България настояваме: Да бъде дисквалифициран временно изпълняващият длъжността директор на БНТ Емил Кошлуков. Да се създадат условия за провеждането на  честен, професионален и с ясни критерии избор, валиден за всички участници. Да се извърши пълен външен одит на фактическото финансово състояние на медията и да бъде представен пред обществеността. Най-добре от организация като Европейския съюз за радио и телевизия (EBU). Българска национална телевизия да бъде управлявана от лишен от зависимости от властта екип, който да пази обществения интерес. Да отразява безпристрастно и професионално случващото се и да функционира като коректив на фалшивите и зависими новини. Да разходва нашите пари прозрачно и в полза на зрителите, а не на частния корпоративен или политически интерес. Сега СЕМ е под прожектора на общественото внимание!\" Изслушванията за генерален директор на Българската национална телевизия ще състоят днес и утре. Те ще бъдат предавани пряко по БНТ2. В началото на миналия месец документи по конкурса за генерален директор на БНТ предадоха 8 кандидати. Двама от тях отпаднаха.", "date": "2019.07.03", "title": "\"Демократична България\": Кошлуков да бъде дисквалифициран от конкурса за шеф на БНТ"}
{"url": "https://www.faktor.bg/bg/articles/natovski-korabi-navlyazoha-v-cherno-more-rusiya-zorko-gi-sledi", "text": "Руските военни са започнали да следят действията на британския разрушител „Дънкан“ и канадската фрегата „Торонто“, съобщи РИА Новости. Новината беше обявена от руския Национален център за управление на отбраната. Двата кораба са навлезли в акваторията на Черно море. Наблюдението се извършва от кораба за борба с подводници „Касимов“. Той е придружаван от патрулния кораб „Пилтивий“. В определени райони кръжат и самолети на руската военноморска авиация. Провежда се и радиоелектронно проследяване. Корабите „Дънкан“ и „Торонто“ пътуват към Украйна. Там те ще участват в съвместни военни учения със САЩ. По-рано по същата причина в Черно море навлезе и американският разрушител „Карни“. Руското външно министерство вече се обяви срещу ученията и се очаква те да са под сериозно наблюдение.", "date": "2019.07.03", "title": "Натовски кораби навлязоха в Черно море, Русия зорко ги следи"}
{"url": "https://www.faktor.bg/bg/articles/novini/balgariya/ministarat-na-pravosadieto-uvolnyava-shefa-na-zatvorite", "text": "Шефът на затворите и арестите Васил Миладинов ще бъде освободен от длъжност. Това обяви министърът на правосъдието Данаил Кирилов ексклузивно, след като пристигна във Върховния касационен съд да проследи как се разпределят дела.  Кирилов обаче не посочи мотиви за отстраняването на Миладинов, съобщава \"24 часа\".  Министърът е бил на проверка в следствения арест на бул. \"Г. М. Димитров\" в столицата в понеделник, след като получил жалба в 18 страници от арестантката Евгения Банева, в която подробно се посочвали недостатъците в килиите. Васил Миладинов пое важния пост през 2018 година, след като дълго време дирекцията бе с временен началник.", "date": "2019.07.03", "title": "Министърът на правосъдието уволнява шефа на затворите"}
{"url": "https://www.faktor.bg/bg/articles/cherveniyat-georgi-mihaylov-gotov-sam-da-se-otkazha-ot-imuniteta-si", "text": "Депутатът от БСП Георги Михайлов заяви, че е готов да се откаже от имунитета си. В началото на седмицата главният прокурор Сотир Цацаров поиска отново от Народното събрание снемане имунитета на Михайлов, за да бъде разследван за данъчни престъпления, след като в края на миналата година имунитетът му беше поискан заради разследване за безстопанственост. Според прокуратурата Михайлов не е декларирал 44 хил. лева от лихви по заем от 200 хил. евро.  \"Това се случва за втори път. Както и предишният път казах, не считам, че съм нарушил законите на републиката\", коментира Георги Михайлов пред журналисти в парламента. Той каза, че плаща данъци от много години, тъй като притежава много имоти, а от седем години е регистриран по ДДС. Всички мои имотни декларации през годините отразяват данъците, които съм плащал, посочи Михайлов. \"Проверката е установила това, което твърди прокуратурата, а в хода на следствените и правни действия ще бъде установена истината, и аз смятам, че истината е, че нищо не е извършено незаконно\", заяви Михайлов.", "date": "2019.07.03", "title": "Червеният Георги Михайлов: Готов съм да се откажа от имунитета си"}
{"url": "https://www.faktor.bg/bg/articles/putin-okonchatelno-iztegli-rusiya-ot-dogovora-sas-sasht-za-yadrenite-raketi", "text": "Руският президент Владимир Путин подписа закона за прекратяване на Договора за ликвидиране на ракети със среден и малък обсег, сочи сайтът за официална правна информация на страната. Изтеглянето от договора вече бе одобрено от двете камари на руския парламент. Вашингтон първи обяви оттеглянето си (но то ще бъде финализирано през август 2019 г.) след решение на президента Доналд Тръмп в края на миналата година. Тогава Тръмп цитира системно нарушаване на условията в него, като посочи разполагането на ракетната система 9M729 като скорошен пример. След обясненията на Тръмп, че САЩ ще разработят нови оръжия със среден и малък обсег, ако Русия не изпълнява условията или ако заедно с Китай не предложи нов договор, Москва заплаши с огледална мярка. Така изтеглянето и на двете страни бе на практика потвърдено в началото на февруари тази година. По това време НАТО призоваваше Русия за диалог и изпълнение на договора. Договорът се смяташе за един от най-важните за баланс на силите в света. Тръмп същевременно настоява, че в документа, подписан от Съединените щати и Съветския съюз (с правоприемник Русия) през 1987 г., трябва да бъдат въвлечени и други държави.", "date": "2019.07.03", "title": "Путин окончателно изтегли Русия от договора със САЩ за ядрените ракети"}
{"url": "https://www.faktor.bg/bg/articles/namushkaha-s-nozh-mazh-pri-semeen-skandal-v-ardino", "text": "38-годишен мъж е бил намушкан с нож в раменната област при семеен скандал в Ардино. Нападението е извършено снощи около 22.30 часа, съобщават от ОД на МВР – Кърджали. Пострадалият е настанен в местната болница. За деянието е арестувана 36-годишната приятелка на мъжа. По първоначални данни скандалът избухнал след семейно тържество, причините са в процес на изясняване. Образувано е досъдебно производство по случая.", "date": "2019.07.03", "title": "36-годишна намушка мъжа си при семеен скандал"}
{"url": "https://www.faktor.bg/bg/articles/goreshta-yulska-sryada", "text": "Ще бъде слънчево, около и след обяд - горещо. Максималните температури ще бъдат 34-39 градуса, в отделни райони - и по-високи. Жълтите кодове за опасно високи температури остават и утре за цялата страна. По-късно след обяд над северните и планинските райони ще се образуват купести облаци, на отделни места - и купесто-дъждовни, и ще превали краткотраен дъжд. Възможни са локални гръмотевични бури и градушки. По Черноморието ще бъде слънчево и горещо. Максималните температури ще са 30-33 градуса. Над планините ще е предимно слънчево. След обяд ще се развива купеста облачност, а до полунощ на места ще превали и прегърми. Над планините ще е предимно слънчево. След обяд ще се развива купеста облачност, а до полунощ на места ще превали и прегърми. Вятърът ще е слаб, предимно от изток-североизток, привечер ще се ориентира от север-северозапад. Максималната температура на височина 1200 метра ще е около 29 градуса, на 2000 метра - около 22 градуса. В четвъртък и петък над много райони ще се развива купесто-дъждовна облачност и ще има краткотрайни валежи и гръмотевични бури. Очакват се локални интензивни валежи и градушки. Температурите ще се понижат и максималните в петък ще бъдат между 27 и 32 градуса.", "date": "2019.07.03", "title": "Опасно гореща юлска сряда"}
{"url": "https://www.faktor.bg/bg/articles/mahat-emblematichnata-mandzha-striyt-v-studentski-grad", "text": "Карето от обекти за бързо хранене в „Студентски град”, добило национална известност като „Манджа стрийт”, скоро ще отиде в историята. Това става ясно от публикации в социалните мрежи на граждани, както и на част от собствениците. Към момента павилионите за дюнери, бургери, палачинки и т.н. са опразнени, а на някои има и надписи, канещи клиентите да заповядат на нови локации в района, уточнява bTV. „Манджа стрийт” е една от своеобразните емблеми на „Студентски град” повече от десетилетие, въпреки не твърде представителния си вид. Комбинацията от евтина и денонощно достъпна храна, дискотеки и голям брой младежи с активен социален живот дълги години беше нещо характерно за вероятно най-младия като население столичен квартал.  През последните години обаче „Студентски град” се променя. Той е все така далеч от това да бъде цялостен университетски кампус (макар да се правят и стъпки в тази посока), но множество строителни проекти постепенно превръщат големи части от него от леко неугледното място за забавления, което всички познаваме, в поредния столичен квартал под Витоша с голям брой нови жилищни сгради. Опасенията на онлайн потребителите са, че и на мястото на „Манджа стрийт” може да се появи кооперация. Интерактивната карта на Подробния устройствен план, по който се работи от няколко години, показва, че зоната поне към 2014 г. е предвидена за \"Комплексно обществено обслужване\", като е възможно това междувременно да се е променило.", "date": "2019.07.03", "title": "Махат емблематичната \"Манджа стрийт\" в Студентски град"}
{"url": "https://www.faktor.bg/bg/articles/v-bansko-napalno-premahvat-plastmasovite-izdeliya-za-ednokratna-upotreba", "text": "За пълно премахване на пластмасовите изделия за еднократна употреба на територията на Банско се споразумяха местната власт и представителите на бизнеса в курорта. В Международния ден без найлонови торбички в търговските обекти ще се предлагат хартиени пликове и чанти от плат, брандирани с логото на кампанията „не РАЗДЕЛНО Банско“. Интегрираната кампания за разделно събиране и оползотворяване на отпадъците, както и намаляването на неразградимите, стартира точно преди месец, като в нея са ангажирани училища, партньорски институции, бизнесът и домакинствата в Банско. Пилотната мярка за събирането на зеления отпадък, който се компостира в регионалното депо или в домашни компостери, стартира миналата година, а резултатът е над 10 тона оползотворена маса.  Община Банско и бизнесът ще подпишат днес постигнатото споразумение, което цели до 2021 година пластмасовите изделия за еднократна упротреба да бъдат премахнати напълно, а хартиените, стъклени и пластмасови опаковки да се събират разделно на 100 процента. В хранителните магазини са предоставени хартиени пликове и чанти от плат, които днес ще изместят найлоновите торбички. Децата ще участват в сътворяването на най-дългата рисунка на тема „Зелени идеи“ .", "date": "2019.07.03", "title": "В Банско напълно премахват пластмасовите изделия за еднократна употреба"}
{"url": "https://www.faktor.bg/bg/articles/iztochna-evropa-v-izolatsiya-pri-sdelkata-s-postovete", "text": "Източна Европа остава без представител във висшите позиции, въпреки че България имаше две предложения с реални шансове да заемат постове. Факт е, че всички високи постове в ЕС бяха раздадени на политици от Западна Европа, но посочете ми кой източноевропейски лидер би могъл да поеме Европа. Трябва да си направим изводите защо на нас, източноевропейците, не ни се получава. Но какво правим ние за ЕС? Очакваме само финансиране от Коледния ЕС. Приносът на Източна Европа е минимален, заяви в сутрешния блок на Нова телевизия политологът проф. Антони Тодоров. Централна и Източна Европа трябва да си направим собствени изводи защо не може да стане така лесно – какво правим или не правим за ЕС. Може би Източна Европа не се доказа твърде убедително като страни членки на ЕС. Какво предлагат отделните страни, а дори и съвкупно, ако вземем Висшеградската четворка? Имат ли план за развитие на ЕС? Не го виждат в повече интеграция, а напротив – в оттегляне на наднационалните правомощия към националните държави. С една такава програма трудно могат да си пробият път политици”, каза той. Според него Кристин Лагард с опита си от Международния валутен фонд би могла да допринесе с нещо повече за развитието на Европейската централна банка, докато спряганата за председател на ЕК Урсула фон дер Лайен също би могла да бъде полезна за Комисията заради дългия си правителствен опит. ,,Най-същественият проблем на Европа в момента е липсата на истински лидери'', подчерта още проф. Тодоров. По повод на европдепутатите от Партията на Brexit, които по време на изпълнението на химна на Европа на първото заседание на ЕП обърнаха гръб на залата, Тодоров каза: „По-добре да не бяха влизали в Европейския парламент, щеше да е по-честно, откоЕвропарламентът избира новия си председател Според доц. Антоний Гълъбов, стратегията на европейските политически семейства се провали. „Ходът с водещите кандидати на листите щеше да бъде силен, ако бяхме с общи европейски листи. Тогава водачът на листата щеше да има определящо значение. Европейските политически фамилии трябваше в движение да променят това, тъй като европейските граждани не подкрепиха водещите кандидати. Точно затова в първата сесия на подбор се оказа, че този подбор не работи. Очаквам, че и днес ще бъдем свидетели на това – новият начин, по който ще работят европейските институции, ще промени баланса между европейските семейства и националните политики. Ако досега водещо значение имаха европейските партии, в момента то ще намалява за сметка на национални интереси. Добре е това, че доста имена влязоха в тези разговори”, коментира още той.", "date": "2019.07.03", "title": "Защо Източна Европа остана в изолация при раздаването на високите постове?"}
{"url": "https://www.faktor.bg/bg/articles/glavniyat-prokuror-e-vnesal-v-ns-iskane-za-svalyane-imuniteta-na-deputata-georgi-mihaylov", "text": "Главният прокурор Сотир Цацаров е внесъл в Народното събрание искането си за сваляне имунитета на депутата Георги Михайлов, съобщи БТА. Постъпило е искане на главния прокурор Сотир Цацаров за сваляне имунитета на народния представител от \"БСП за България\" Георги Михайлов, обяви в началото на пленарното заседание председателят на парламента Цвета Караянчева. От името на левицата Николай Цонков попита има ли разнобой в управлението във връзка с ремонта на СУ-25, защото двамата ресорни министри - Красимир Каракачанов и Емил Караниколов - твърдели различни неща.  Визирано бе и изказването на самата Караянчева по време на визитата й в Москва. Затова социалистите поискаха в парламента да дойдат вицепремиерът, министърът на икономиката и заедно с председателя на НС да обсъдят темата с ремонта на СУ-25. Депутатите решиха в седмичната им работна програма да бъдат предложените от ГЕРБ промени в Закона за пътищата, свързани с въвеждането на тол системата. Те ще бъдат гласувани на първо четене в четвъртък. Днес Народното събрание започва работа с първото четене на изменения в Закона за ветеринарномедицинската дейност.", "date": "2019.07.03", "title": "Главният прокурор внесе в НС искане за сваляне имунитета на депутата Георги Михайлов"}
{"url": "https://www.faktor.bg/bg/articles/novini/svyat/finlandiya-zelenoto-predsedatelstvo-na-es", "text": "Когато през 2009 г. Швеция като председател на Съвета на ЕС въведе водата от стъклени шишета и кани с чешмяна вода по време на работните срещи в Съвета, на мнозина това се стори ексцентрично. Десет години по-късно застъпилата на 1 юли Финландия си поставя за цел да не използва пластмаса през шестте си месеца начело на Съвета. \"Ще се опитаме да организираме председателство, в което няма да бъде използвана нито една пластмасова чаша. Казват ни, че това не е възможно, но въпреки това смятаме да поемем предизвикателството\", казва посланикът на Финландия Пайви Блинника при представянето на приоритетите на Финландското председателство на ЕС. Финландците смятат обаче да стигнат много по-далеч. Срещите, които ще бъдат организирани по време на шестмесечното \"дежурство\" ще бъдат по-малко - 130, защото предшестващото Румънско председателство, по думите на посланик Блинника, е свършило много работа, затваряйки всички възможни досиета, а докато новият Европейски парламент подготви нови текстове, законотворчеството ще тече по-спокойно.  За сравнение по време на първото Българско председателство на Съвета на ЕС в София са проведени 284 събития, 12 неформални съвета и 5 срещи от парламентарно измерение. Финландците не само смятат да експериментират с провеждането на видеоконферентни събития, на работно ниво, в които няма да е нужно представителите на страните членки да заседават в една зала, а ще могат да участват в кабинетите си, но ще лишат министрите от луксозния транспорт от летището до заседателните зали - услуга, предоставяна досега от всички предходни председателства. Вместо това министрите и делегациите, които ще участват в неформалните Съвети в Хелзинки, ще бъдат помолени да използват местния градски транспорт или да се придвижват с велосипеди до заседателните зали. \"Разбира се, няма да забраним на министрите, които желаят да използват собствени автомобили, но ние няма да предоставяме коли\", казва финландската посланичка. За да могат министрите да яхнат велосипедите шестте неформални Съвета - по конкуретноспособност, екология, правосъдие и вътрешни работи, външни работи, икономика и финанси и земеделие и рибарство, са планирани през топлите летни месеци, преди падането на северната зима. От икономисаните самолетни емисии, заради намаления брой срещи - само 130 във Финландия, ще бъдат закупени въглеродни емисии на стойност половин милион евро. С тях ще бъдат финансирани екологични проекти в Уганда, Лаос, Виетнам и Хондурас, които целят изграждането на обекти за чиста енергия и намаляването на парниковите газове. Към тях ще бъдат добавени и икономисаните средства от подаръците, които по традиция председателството прави на членовете на администрациите на страните членки, които участват в различните формати на Съвета. Това не е непременно добра новина за колекционерите на шалчета и вратовръзки с логото на председателството, но и финландците не са променили визията си спрямо предишната си вахта през 2006 г., само две цифри от годината, за да актуализират картината на третото си председателство на Съвета. При всички тези усилия едва ли някой ще се учуди, че един от четирите основни приоритета на Финландското председателство ще е борбата с климатичните промени. Приоритетите са обединени около девиза \"Устойчива Европа за устойчиво бъдеще\". След неуспеха на европейските лидери през юни да запишат 2050 г. като цел за постигане на нулев въглероден отпечатък от европейската икономика, Финландия си поставя цел тази дата да бъде вписана в официалните документи на ЕС. \"Когато ме питат защо програмата на финландското председателство започва с \"климатични промени\", моят отговор е, че не искаме те да отбележат края ни\", казва в своето обръщение към европейските граждани по повод започването на председателството финландският министър-председател Анти Рине. Освен върху промените в климата Финландското председателство ще акцентира върху спазването на върховенството на правото, конкурентоспособност и социално включване, сигурност и миграция. Председателството си поставя за цел и да приключи преговорите по следващия дългосрочен бюджет на ЕС за 2021-2027 година, както и да придвижи напред реформата на Икономическия и монетарен съюз, както и довършването на Банковия съюз. \"Искаме да засилим върховенството на правото и спазването на правилата, а заедно с това и борбата с корупцията\", казва посланик Блинника. В програмата на председателство се акцентира, че върховенството на правото е основополагаща ценност на ЕС и предусловие за членството. Затова Финландия би искала да придвижи инициативата на Белгия и Германия за въвеждане на постоянен механизъм за мониторинг на съблюдаването му във всички държави членки, както и процедурите по член 7 от Лисабонския договор започнати срещу Полша и Унгария за нарушаването на принципа за върховенство на правото. Привърженик на обвързването на европейското финансиране със съблюдаването на законността и равенството пред закона, борбата с корупцията и разделението на властите, Финландското председателство се ангажира да промотира предложението на Европейската комисия за обвързване на европейското финансиране със спазването на принципа за върховенство на правото и прекратяване на отпускането на средства по европейски програми при констатирани нарушения. Финландия си поставя за цел да придвижи напред и една по-слабо развита част от европейското законодателство - социална Европа. Развитието на нови умения за новото време, създаване на повече възможности за заетост за жените, социално включване на всички групи от обществото. Според председателството участието на повече жени на трудовия пазар може да увеличи размера на европейската икономика с 6-10% до 2050 г. Сигурността е основен приоритет на председателството на Финландия в различните ѝ аспекти - отбрана, кибер заплахи, охрана на външните граници, подобряване работата на европейските информационни системи и подобряване качеството на граничния контрол Председателството си поставя за цел да подобри работата на Шенгенското безвизово пространство, но без да споменава неговото разширяване с нови членове. Затова пък разширяването със страните в Западните Балкани, които желаят да се присъединят, е записано в програмата като възможност, макар и не сред основните задачи. Финландия ще има възможност да покаже какво може през октомври, когато Съветът трябва да реши дали да започне преговори за членство със Северна Македония и Албания. \"Смятаме Турция за много важен партньор\", казва посланик Блинника, когато говори за приоритета ролята на Европа в световните дела През следващите шест месеца ще сме свидетели на усилия за подобряване на отношенията със САЩ. Засилване на стратегическото партньорство с Китай и запазване на европейското единство по отношение на политиката към Русия, са други цели, към които трябва да се добави развитието на партньорството между ЕС и Африка, както и разработването на европейската политика спрямо Арктика. \"Арктика се топи и това се вижда особено ясно в Северна Европа\", връща се отново към климата посланик Блинника, когато говори за приоритета ролята на Европа в световните дела.", "date": "2019.07.03", "title": "Финландия - зеленото председателство на ЕС"}
{"url": "https://www.faktor.bg/bg/articles/tsatsarov-varna-na-helzinkskiya-komitet-godishniya-im-doklad-za-pravata-na-choveka", "text": "„Сега повече от всякога е важно украинското ръководство да успее да осъществи повече реформи, особено в сферите на правосъдието, правовата държава и борбата с корупцията“. Това заяви заместник министър-председателят по икономическата и демографската политика Марияна Николова по време на международната конференция по процеса на реформите в Украйна, съобщиха от правителствената информационна служба. Тази година третото издание на форума се провежда в град Торонто в присъствието на канадския премиер Джъстин Трюдо и украинския президент Володимир Зеленски. Българският вицепремиер отбеляза, че заявените от президента Зеленски намерения за запазване на европейския и евроатлантически курс на развитие е обещаващ признак, че Украйна ще продължи по пътя на реформите. Тя подчерта, че това трябва да се случи при зачитане на интересите на всички слоеве на обществото, включително националните малцинства.  В рамките на конференцията вицепремиерът Николова проведе разговори с украинския си колега и министър на икономическото развитие и търговията Степан Кубив. Двамата направиха подробен преглед на оперативния двустранен диалог във важни области, сред които туризъм, инфраструктура, увеличаване на търговския обмен, насърчаване на взаимодействието във водещи сфери като високите технологии, научноизследователската дейност и съвместни космически разработки. Те обсъдиха и развиването на регионалното сътрудничество и ключовата роля на Черноморския регион за усвояването на нови пазари за българските и украинските стоки.  По-късно вицепремиерът Николова се срещна и с министъра на външните работи и търговията на Унгария Петер Сиярто, с когото дискутираха традиционно добрите отношения между двете държави. Акцент в разговорите им бяха икономическите връзки и общите позиции, подкрепящи процеса на присъединяване на Западните балкани към ЕС.", "date": "2019.07.03", "title": "Вицепремиерът Марияна Николова: Сега повече от всякога е важно Украйна да продължи с реформите"}
{"url": "https://www.faktor.bg/bg/articles/novini/svyat/peskov-nyakoi-detayli-okolo-gibelta-na-podvodnicharite-sa-darzhavna-tayna-nyama-da-badat-razkriti", "text": "Част от информацията за инцидента, при който загинаха моряци подводничари, е държавна тайна и няма да бъде оповестена. Това заяви пред журналисти Дмитрий Песков, прессекретарят на руския президент Владимир Путин, в отговор на въпрос за какъв точно апарат и подводница става дума. Песков отбеляза, че Путин разполага с пълна информация за случилото се, предаде БТА. Върховният главнокомандващ разполага с цялата информация, но цялата информация не може да стане обществено достояние, защото \"спада към категорията на абсолютно секретните данни\", подчерта прессекретарят на руския президент. Това е съвсем нормално, каза Песков и добави, че този род информация няма да бъде обнародвана и по-късно. Военният министър Сергей Шойгу разказа как подводничарите до последния си дъх са се опитвали да спасят подводницата. Те първо са евакуирали цивилните учени, след това са се затворили в отсека, където бушувал пожарът и са прекъснали достъпа му до осталите отсеци, като са направили всичко възможно да потушат пламъците.", "date": "2019.07.03", "title": "Песков: Някои детайли около гибелта на подводничарите са държавна тайна, няма да бъдат разкрити"}
{"url": "https://www.faktor.bg/bg/articles/italianskiyat-sotsialist-sasoli-e-noviyat-predsedatel-na-evroparlamenta", "text": "Европейският парламент избра за свой нов председател Давид Сасоли (Италия), издигнат от групата на социалистите и демократите. Той бе избран на втрия кръг от гласувания с 345 гласа при необходими най-малко 334. Давид-Мария Сасоли е бивш телевизионен журналист и е евродепутат от опозиционната в страната си Демократическа партия. Той не успя да победи на първото гласуване, когато само седем гласа не му бяха достигнаха, за да спечели. До номинацията му се стигна, след като групата на социалистите отхвърли предложения от Европейския съвет вчера Сергей Станишев. Първоначалното предложение на лидерите бе Станишев да заеме поста за две и половина години, а след него институцията да оглави Манфред Вебер от Европейската народна партия. Тя спечели най-много гласове на евроизборите през май, но не успя да получи председателския пост в Европейската комисия, за който кандидат беше Вебер. Ска Келер (Зелени) има 119 гласа, Сира Рего (Европейска обединена левица) - 43, Ян Захрадил (Европейски консерватори и реформисти) - 160 гласа. Общо 37 гласа бяха недействителни. Гласуваха общо 704 души.", "date": "2019.07.03", "title": "Италианският социалист Давид Сасоли е новият председател на Европарламента"}
{"url": "https://www.faktor.bg/bg/articles/novini/svyat/prolivni-dazhdove-i-masova-evakuatsiya-v-yaponiya", "text": "Почти 800 000 души в три японски града трябваше да се евакуират заради опасност от свлачища и наводнения, предизвикани от проливен дъжд, предаде ВВС. Властите в градовете Кагошима, Киришима и Айра на о-в Кюшу призоваха жителите си незабавно да ги напуснат. Възрастна жена почина в Кагошима, след като свлачище удари дома ѝ. Премиерът Шиндзо Абе настоя местните да „вземат мерки за защита на живота си“. Префектура Кагошима поиска междувременно помощ от военните. Около 310 000 жители на съседната префектура Миязаки също бяха посъветвани да се евакуират. Метеоролози заявиха, че от петък на Кюшу са паднали около 99 см дъжд, и предупредиха, че валежите ще продължат и следващата седмица.", "date": "2019.07.03", "title": "Проливни дъждове и масова евакуация в Япония"}
{"url": "https://www.faktor.bg/bg/articles/otkriha-tyaloto-na-futbolistkata-koyato-izchezna-v-ezeroto-komo", "text": "Тялото на 24-годишната швейцарска футболистка на ФК ''Йънг бойс'' Флориана Исмаили, която изчезна в езерото Комо в събота, бе намерено на дълбочина 204 метра, съобщиха световните агенции. Трупът е бил намерен благодарение на специализирана техника, която може да изследва дъното на езерото до 300 м дълбочина. Издирването на момичето с албански корени продължи близо три дни. Съболезнования към близките и семейството на Исмаили изрази футболистът на ''Ливърпул'' и националния отбор на Швейцария Джердан Шакири, който също е с албански произход.", "date": "2019.07.03", "title": "Откриха тялото на швейцарската футболистка в езерото Комо на 204 метра дълбочина"}
{"url": "https://www.faktor.bg/bg/articles/novini/svyat/izhod-ot-krizata-avstriyskoto-pravitelstvo-nasrochi-parlamentarni-izbori-za-29-septemvri", "text": "Австрийското правителство насрочи парламентарните избори за 29 септември – първата възможна дата за насрочване на вота, след като миналия месец парламентът прие закон за приключване на настоящия законодателен период, съобщава БТА.  До предсрочния вот в страната стигна, след като парламентът гласува вот на недоверие на кабинета на канцлера Себастиан Курц заради правителствената криза, възникнала фона на оставката на вицеканцлера Хайнц-Кристиан Щрахе, заподозрян в търговия с влияние.", "date": "2019.07.03", "title": "Изход от кризата: Австрийското правителство насрочи парламентарни избори за 29 септември"}
{"url": "https://www.faktor.bg/bg/articles/novini/svyat/po-stapkite-na-maduro-kuba-vavezhda-kriptovaluta-za-spravyane-s-ikonomicheskata-kriza", "text": "Комунистическото правителство на Куба заяви във вторник, че проучва възможността за използване на криптовалута като част от поредица от мерки за стимулиране на местната икономика, която се намира в условията на задълбочаваща се криза в резултат и на засилените санкциите от страна на САЩ, съобщава Ройтерс. Криптовалутите, които позволява финансовите операции да се извършват анонимно, се използват като инструмент за заобикаляне на капиталовия контрол. Най-важният съюзник на Куба - Венецуела, въведе през миналата година своя криптовалута, която имаше за цел да се избегнат  американските санкции и огромния проблем с хиперинфлацията, въпреки че и досега този проект се оказа провал. Неефективната държавна икономика на Куба е изправена пред криза поради рязкото намаление на помощта от Венецуела, по-ниския износ и затягане на валидното от десетилетия насам търговско ембарго на САЩ по време на настоящия президент Доналд Тръмп. Новите мерки, обявени на кръгла маса по държавната телевизия от президента Мигел Диас-Канел и неговото правителство, ще повишат доходите за около една четвърт от населението на страната и ще задълбочат пазарните реформи в една от последните икономики от съветски тип, които бяха стартирани от предишният президент на островната държава Раул Кастро. Целта е да се повиши националното производство и търсене, за да се стимулира икономическия растеж, тъй като санкциите от страна на САЩ са насочени към туризма и чуждестранните инвестиции. Мигел Диас-Канел, който пое ръководството на страната през април 2018-а година, заяви, че правителството работи върху подробностите по изпълнението на тези планове. \"Ние изучаваме потенциалното използване на криптовалута в нашите национални и международни търговски сделки и работим по въпроса заедно с академичните среди\", отбеляза министърът на икономиката Алехандро Гил Фернандес. Най-популярната мярка в новия пакет с реформи вероятно ще бъде повишаването на някои пенсии и заплати за работниците в държавната администрация, социалните служби и държавните медии, с което средните месечни заплати в тези сектори ще достигнат 44,5 щатски долара от досегашните около 25 долара.", "date": "2019.07.03", "title": "По стъпките на Мадуро: Куба въвежда криптовалута за справяне с икономическата криза"}
{"url": "https://www.faktor.bg/bg/articles/novini/svyat/parvata-zhena-kmet-na-amsterdam-shte-promenya-kvartala-na-chervenite-feneri", "text": "Първата жена кмет на Амстердам Фемке Халсема постави днес началото на план за промени в прочутия Квартал на червените фенери, предаде Ройтерс. Самите промени ще бъдат едни от най-радикалните, откакто проституцията беше легализирана в Холандия педи близо две десетилетия. Едно от предложенията на Халсема е да бъде прекратена практиката сексуалните работнички да стоят в стаи с витрини. В интервю за Ройтерс тя обясни предложенията си с настъпили социални промени. Като такива Халсема посочи увеличаването на случаите на трафик на хора, както и броят на туристите, посещаващи квартала и използващи своите телефони, за да правят снимки на жените и да ги публикуват. \"Принудени сме от обстоятелствата, защото Амстердам се променя\", заяви кметът на града. \"Смятам, че много от жените, които работят там, се чувстват унизени, подигравани, и точно това е една от причините, поради които обмисляме промените\", добави Халсема. Намеренията за промени включват четири основни сценария: прекратяване на излагането на жени на показ на витрините, закриване на бордеите в центъра на града и преместването им другаде, намаляване на бордеите в центъра и увеличаване на изискванията за лицензиране на работничките по витрините. Тези сценарии са изложени в доклад, озаглавен \"Бъдещето на витринната проституция в Амстердам\". В него е включено и предложение да бъде обособена \"еротична градска зона\", която ще има ясно обособен вход, подобно на системата, използвана в Хамбург, допълни тя. Тези възможности ще бъдат представени на жителите и бизнеса на срещи в кметството този месец и след това по-късно през годината една от тях ще бъде избрана и поставена на гласуване в общинския съвет, заяви Халсема. Предишни опити да бъде поставен под контрол Кварталът на червените фенери срещаха съпротивата на сексуалните работнички и самите среди, занимаващи се с този бизнес, който е доста доходоносен. Кметът заяви, че засега не съществуват намерения проституцията да бъде забранена изобщо. \"Легализирахме проституцията, защото смятахме и все още смятаме, че легалната проституция дава на жената възможност да бъде автономна, независима\", каза тя. Промените имат три основни цели по думите й - да предпазят жените от унизителни условия на труд, да намалят престъпността и да възродят 500-годишния квартал, който заедно с водните канали на Амстердам е обект от Световното наследство на ЮНЕСКО.", "date": "2019.07.03", "title": "Първата жена кмет на Амстердам ще променя Квартала на червените фенери"}
{"url": "https://www.faktor.bg/bg/articles/moskva-pak-pompi-muskuli-ruska-raketa-mozhe-da-iztrie-teksas-ot-zemyata", "text": "„Ракетите на Путин“, с които руският президент заплаши Запада миналата година, продължават да се материализират постепенно от стадий „анимация“ към стадий „желязо“. Уникалният свръхзвуков блок „Авангард“ вече е поел бойно дежурство. Крилатият блок е в състояние да маневрира и да пробие системата за противоракетна отбрана на всеки потенциален противник, което налага в Пентагона да се съобразяват с него. Сега руските разработчици са предоставили данни за характеристиките на изпълнение на стратегическите ракетни сили на междуконтиненталната балистична ракета, предназначена да доставя бойни глави през океана, и дори показаха макети на ракетата. „Сармат“ бе представен на форума „Армия-2019“, проведен в Московска област. Производителите не са направили макет в пълен мащаб, тъй като ще отнеме много място. Може би, и напразно, тъй като зловещата междуконтинентална балистична ракета с диаметър 35,5 метра на 3, би събудила страхопочитание у онези, за които е предназначена. И има от какво да се страхуват, пише Поглед Инфо. Пусковото тегло на междуконтиненталната балистична ракета е 208.1 тона, масата на „полезния“ товар е около 10 тона. За сравнение, американският „Минитмен“ тежи 30 тона с размери 17 метра при 1,68 в диаметър. Обхватът на полетите на американската ракета е около 13 хиляди километра, а на руската - 18 хиляди километра. Подобен радиус на действие позволява да се ударят цели в Съединените американски щати директно от територията на Руската федерация от шахти, без да е необходимо да се разполагат отново ракети в Куба или другаде. Но въпросът не е дори в размера, но как правилно да се използват тези междуконтинентални балистични ракети. „Минитмен“ може да носи максимум 3 бойни глави. Но при разработването на „Сармат“, руския военен индустриален комплекс отчита напредъка на Съединените щати в областта на противоракетната отбрана и не разчита на „една голяма бомба“, която трябва да изтрие врага от лицето на Земята, а едновременно да достави множество бойни глави. Така шансовете за проникване дори в най-модерната система за противоракетна отбрана са значително увеличени. Веднъж изстреляни, руските ракети ще постигнат желаната цел през полюса, бил той Северен или Южен. В САЩ „Сармат“ са вече наричани Сатана-2 задочно. Заслужава да се отбележи, че известната американска специализирана публикация The National Interest високо оцени потенциала на руското развитие: „Стотонният „Сармат“ (според класификацията на НАТО \"Сатана-2“) с повече от дузина бойни глави прави 39-тонния „Минитмен“ просто \"реактивна клечка за зъби\". Военните анализатори предполагат, че един Сармат ще може да изтрие Тексас от лицето на Земята. Да, този щат може да бъде една от основните цели на междуконтиненталната балистична ракета, тъй като е един от водещите горивни и енергийни центрове в САЩ. Всъщност, ако има достатъчно такива ракети, руското министерство на отбраната, в случай на война, като ответна стъпка, би могло трайно да лиши Съединените щати от статут на свръхсила, унищожавайки няколкото големи агломерации, където се формира около половината от БВП на САЩ. Остава да се надяваме, че това никога няма да е необходимо, и да изчакаме появата на „Сарматите“ на бойно дежурство, така че „хегемонът“ да маха с юмруци възможно най-малко, решавайки въпросите си не чрез военна сила, а чрез преговори. Производството на новите междуконтинентални балистични ракети ще започне през 2021 година.", "date": "2019.07.03", "title": "Москва пак помпи мускули: Руска ракета може да изтрие Тексас от Земята (Видео)"}
{"url": "https://www.faktor.bg/bg/articles/parlamentat-zabrani-na-parvo-chetene-razhozhdaneto-na-kucheta-nad-5-kg-bez-povod-i-namordnik", "text": "Парламентът забрани на първо четене разхождането на кучета над 5 кг без повод и намордник. Промените в Закона за ветеринарномедицинска дейност, инициирани от ГЕРБ, идват след зачестилите инциденти и трагични случаи на ухапани хора. С тях драстично се увеличават глобите за стопаните на кучета, разхождащи домашните си любимци без поводи и намордници. При нарушения глобите за агресивно куче без намордник скачат десетократно – от 100 лева на 1000 лева, а за разхождане на куче без повод с тегло над 5 кг предвидената глоба е 300 лева. Законопроектът предвижда увеличение и на санкцията  за разхождане на кучета в детски площадки или забранени от общините за това места на 500 лева.", "date": "2019.07.03", "title": "Парламентът забрани на първо четене разхождането на кучета над 5 кг без повод и намордник"}
{"url": "https://www.faktor.bg/bg/articles/greshka-pri-proektiraneto-sprya-remonta-na-zapaden-park", "text": "Спря ремонтът на Западен парк заради грешка при проектирането, съобщи БНТ. Обновяването трябваше да приключи още преди началото на лятото, но заради лошо време срокът беше удължен до октомври. Димитър Данчев от Столична община обясни пред БНТ, че при изпълнение на ремонт е установено, че 2 от фундаментите за козирката на главния вход са проектирани върху водопроводи. По думите му това било установено в началото на май месец. След спирането на строежа проектантите са имали срок до 17 юни да дадат решение, което да е съобразено със съответните сервитути за този водопровод. Данчев разясни, че проектантите не са спазили срока и те са представили преработките на 25 юни. След това те са представени на Строителния надзор за проверка. Оказало се, че към тях липсват част ВиК, геодезия и електро. По думите му отново част архитектурна не е била съобразена с изискванията на Софийска вода към подобен тип водопроводи. По тази причина се е стигнало до прекратяване на договора с проектантите. Данчев пояснява още, че с цел по-бързото възобновяване на строежа от Столична община са предоставили задачата на общинско предприятие \"София проект\" да направи необходимите преработки. Към момента няма глоба, но има декларация, че проектантите се отказват от авторски надзор и авторското право на проекта. Според представителя на Столична община проектът няма да се оскъпи. Данчев допълни, че към момента от проекта са изпълнени на 100% подземната инфраструктура, канализацията, водопровод, електро мрежата и др. По повод отлагането на пускането на Западен парк, Данчев заяви, че то се е наложило заради обилните валежи. Той увери, че обектът е в срок и до края на месец октомври той трябва да приключи. Припомняме, че веднъж вече срокът за изпълнение на проекта беше удължен заради лошото време. Заместник-кметът на София по направление \"Зелена система, екология и земеползване\" Йоана Христова поясни тогава, че ремонтът трябва да приключи до 18 октомври. Преди това от \"Спаси София\" пък заявиха, че от Столична община тихомълком са спрели ремонта.", "date": "2019.07.03", "title": "Грешка при проектирането спря ремонта на Западен парк"}
{"url": "https://www.faktor.bg/bg/articles/horata-na-ninova-prizovaha-opozitsiyata-v-bsp-da-ne-izkarva-chervenite-skandali-v-mediite", "text": "\"С промените в Изпълнителното бюро на БСП председателят на НС на БСП Корнелия Нинова цели да се  обнови екипът й. Промяната засяга и парламентарната ни група.” Това заяви пред БСТВ народният представител от ПГ на „БСП за България” Иван Ченчев.  По думите му, с увеличаването на броя на членовете на ИБ Нинова се опитва да разшири обхвата му, защото предстоят изключително важни избори, каквито са местните. „Всеки има своя ресор, ще отговаря за него и ще дава отчети и пред Националния съвет”, категоричен бе Ченчев.  Според него вътрешната опозиция в партията се е свила до изключително малък брой хора. Ченчев допълни, че БСП е свободна партия, в която всеки си изказва свободно мнението, но въпросът е, че се е случвало това да става преди заседание на Националния съвет на партията, пред медиите. „Преди всяко заседание на Националния съвет едни и същи хора критикуваха ръководството преди да се изкажат на форума. Ако първо бяха го направили пред пленума, щеше да им бъде отговорено подобаващо и много от скандалите нямаше да се случат”, отсече депутатът от левицата. „Така стана и с въпроса за финансите на партията. БСП има над половин милион лева в касата си, както бе установено от НС, а другите средства са отишли за кампании и политическа дейност”, информира той.  На въпрос дали дискусията на Националния съвет на партията се доминира от идеологически конфликт, Ченчев беше категоричен, че освен от изказванията на представителите на вътрешната опозиция, не вижда различия в идеологически план. „Всяко едно решение, което касае политика се взима от Националния съвет. Генералните решения, като „Визия за България и „Визия за Европа”- минаха и на Конгрес на партията. По- скоро става дума за субективни причини за различията”, посочи Ченчев. Депутатът от БСП Иван Ченчев обърна внимание, че е нужна лява политика и в спорта.  Той се аргументира, че в голяма степен, децата в днешно време спортуват на принципа на частното начало. „Парите, които дават родителите, влизат в джобовете на някои. Децата нямат равен достъп до спорт. Много от площадките и стадионите не предоставят безплатни часове”, обясни Ченчев. Той добави, че спортът трябва да се реорганизира с лява политика на принципа на „отворените врати”.", "date": "2019.07.03", "title": "Хората на Нинова призоваха опозицията в БСП да крие червените скандали от медиите"}
{"url": "https://www.faktor.bg/bg/articles/desislava-taneva-otpuskame-2-mln-lv-za-samoletno-praskane-sreshtu-komari-v-dunavskite-obshtini", "text": "\"Отпускаме 2 млн. лв. за самолетно пръскане срещу комари в дунавските общини\". Това каза на брифинг в Министерски съвет министърът на земеделието, храните и горите Десислава Танева. „По искане на кметове на дунавски общини и по предложение на вицепремиера Томислав Дончев Министерски съвет днес взе решение за отпускане на 2 млн. лв. за самолетно пръскане срещу комарите по поречието и дунавските общини“, посочи Танева и уточни, че пръскането ще бъде извършено от БАБХ. Тя подчерта, че такова пръскане е имало и през 2015 г., като тогава ефектът е бил добър. „Правим възможно най-спешната организация. До края на деня директорите на областните дирекции на БАБХ по съответните области следва да представят териториите и площите, които да бъдат третирани. А след като се направи необходимата процедура по възлагането на това пръскане със самолети, ще бъде направена и организация за времето, часовите зони и териториите, които ще бъдат третирани, така че да опазим пчелите и всичко, което би се засегнало“, обясни Танева. По думите ѝ пръскането трябва да стартира до няколко дни.", "date": "2019.07.03", "title": "Десислава Танева: Отпускаме 2 млн. лв. за пръскане срещу комари в дунавските общини"}
{"url": "https://www.faktor.bg/bg/articles/zapochna-protsedurata-po-izbora-na-shef-na-evroparlamenta", "text": "Евродепутатите започнаха тайното гласуване, с което днес ще определят следващия председател на Европейския парламент. Преди началото на гласуването председателстващият заседанието Антонио Таяни отбеляза, че ЕП няма да приеме външна намеса при избора си. Четиримата първоначални кандидати за председател представиха своите виждания. Ска Келер (Зелени, Германия) отправи обръщение към европейските граждани, в което благодари, че са пренебрегнали посланията срещу ЕС. Тя призова своите колеги да изберат за председател някой, който е олицетворение на независимостта. Келер предложи ЕП да изслушва граждани, когато се обсъжда бъдещето на ЕС, а не само държавни ръководители, както досега. Сира Рего (Европейска обединена левица, Испания) се обяви в защита на правата на гражданите и особено на работниците. В словото си често тя използваше думата \"фашизъм\", когато очертаваше стоящите пред ЕС предизвикателства. Рего заяви, че досегашната европейска икономическа политика е съсипала цели държави. Тя се изказа в подкрепа на помагачите на незаконните мигранти, на феминистите, за допълнителни мерки в защита на природата, за мир и съпричастие. Рего завърши словото си с вдигнат във въздуха юмрук. Давид Сасоли (социалисти, Италия) призова за единство пред европейските предизвикателства, както и за повишаване на доверието между гражданите и институциите на ЕС. Вратата ми винаги ще бъде отворена, ще изслушвам внимателно всеки евродепутат, добави той. По неговите думи Европа трябва да живее без вътрешни граници и с уважение към културните различия. Ян Захрадил (Европейски консерватори и реформатори, Чехия) отбеляза, че е евродепутат от 15 години, затова има необходимия опит. Той посочи, че председателят на ЕП следва да бъде независим и да се отнася еднакво, честно и с уважение към парламентарните групи и евродепутатите. Захрадил добави, че е единственият представител на Централна и Източна Европа, както и на малка държава извън еврозоната, който изразява открито готовност да заеме една от най-висшите длъжности в ЕС.", "date": "2019.07.03", "title": "Започна тайното гласуване за шеф на Европарламента"}
{"url": "https://www.faktor.bg/bg/articles/ursula-fon-der-layen-potomka-na-edin-ot-nay-uspeshnite-predpriemachi-ot-ruskata-imperiya-ot-hih-vek", "text": "Урсула фон дер Лайен, кандидат за председател на Европейската комисия, е родена на 8 октомври 1958 г. в Брюксел е немски политик, министър на отбраната от 2013 г. Член на Християндемократическия съюз (ХДС), тя е първата жена в германската история, която ще заеме длъжността председател на ЕК, ако бъде избрана. Фон дер Лейен преди това е бил министър на труда и социалните въпроси от 2009 до 2013 г. и министър по въпросите на семейството и младежта от 2005 до 2009 г.  Родена и израснала в Брюксел, тя е лекар по професия. Тя е единственият министър, който е служил непрекъснато в кабинета на Ангела Меркел, откакто тя встъпи в длъжност през 2005 г.  През 1971 г. семейството се премества в Хановер. Баща й е премиер на Долна Саксония от 1976 до 1990 година.  Завършила е медицина в Хановер.  От 1988 г. до 1992 г. работи като асистент-лекар в женската клиника на Медицинското училище в Хановер.  От 1998 г. до 2002 г. става преподавател в Катедрата по епидемиология, социална медицина и изследване на здравната система в Медицинското училище в Хановер, където през 2001 г. получава магистърска степен по обществено здраве.  Урсула фон дер Лайен е потомка на барон Лудвиг Кноп, търговец на памук от Бремен и един от най-успешните предприемачи от Руската империя от ХIХ век.  Тя е омъжена за Хейко фон дер Лайен, професор по медицина, главен изпълнителен директор на компания за медицинско инженерство от аристократичното семейство Фон дер Лейен, индустриалци. Те имат седем деца. Семейството на Фон дер Лайен са лютерани, членове на Евангелската църква на Германия.  Урсула фон дер Лайен е избрана за член на парламента на Долна Саксония на държавните избори през 2003 г., а от 2003 г. до 2005 г. тя е била министър в правителството на провинция Долна Саксония, отговарящ за социалните въпроси, жените, семейството и здравето.  От 2005 до 2009 година тя е федерален министър по въпросите на семейството и младежта, от 2009 до 2013 година тя е федерален министър на труда и социалните дела. От 2013 година тя е федерален министър на отбраната и е първата жена, заемала този пост в Германия.  Тя се застъпва за майчинството и грижите за децата, за задължителна квота за жени в бордовете на компаниите в Германия.  Тя е привърженик на по-твърд подход в отбранителната политика и се застъпва за подкрепата на НАТО за балтийските страни след анексирането на Крим от Русия през 2014 година.  Фон дер Лайен е привърженик на идеята за „Съединени европейски щати“  Владее немски, френски и английски език.  (Агенция \"Фокус\")", "date": "2019.07.03", "title": "Урсула фон дер Лайен: Потомка на един от най-успешните предприемачи в Руската империя от ХIХ век"}
{"url": "https://www.faktor.bg/bg/articles/daniela-daritkova-ostavame-na-tvardata-si-pozitsiya-za-1-lev-partiyna-subsidiya", "text": "\"Ще подкрепим промените в Закона за държавния бюджет във варианта, който беше внесен от Министерски съвет и субсидията трябва да остане 1 лв. на глас\". Това каза по време на брифинг в парламента председателят на ПГ на ГЕРБ д-р Даниела Дариткова след среща с \"Обединени патриоти\". „След среща с колегите от коалицията, проведохме разговори и обсъдихме предложенията, които са внесени и които предстои да бъдат разглеждани по отношение на субсидията на партиите\", съобщи тя. \"От ПП ГЕРБ оставаме на твърдата си позиция за първоначално внесения законопроект от Министерски съвет и подкрепа субсидията за глас да остане 1 лев\", обяви Дариткова. \"С коалиционните партньори поехме ангажимент след това да продължим разговора за това как може да бъде ревизиран Законът за политическите партии, така че да се търсят решения, които те смятат за по-рационални по отношение на финансирането на политическите партии“, посочи д-р Дариткова.", "date": "2019.07.03", "title": "Даниела Дариткова: Оставаме на твърдата си позиция за 1 лев партийна субсидия"}
{"url": "https://www.faktor.bg/bg/articles/ne-izbraha-predsedatel-na-ep-v-parvoto-glasuvane", "text": "ЕП не избра председател в първото гласуване, съобщава БТА. Най-много гласове е събрал италианецът Давид-Мария Сасоли.  Както вече съобщихме, четирима политици се кандидатират за позицията председател на Европейския парламент в предстоящите избори в сряда, се казва в изявление на законодателния орган. Списъкът на кандидатите включва Ска Келер (Европейски свободен алианс, Германия), Сира Рего (Европейската обединена левица / Северна зелена левица, Испания), Давид-Мария Сасоли (Прогресивен алианс на социалистите и демократите, Италия) и Ян Захрадил ( Алианс на консерваторите и реформистите в Европа, Чешката република).", "date": "2019.07.03", "title": "Не избраха председател на ЕП в първото гласуване"}
{"url": "https://www.faktor.bg/bg/articles/borisov-nikak-ne-mi-e-priyatno-da-arestuvam-doktori-bolnichnite-stanaha-3-5-mln", "text": "Премиерът Бойко Борисов призова всички медици, които издават болнични, да внимават много, защото държавата се е заела с подозрителния им скок на 3,5 млн. срещу 2 млн. за миналата година. \"И нещо, което много ме тревожи - болничните са над 3,5 млн. Това е страхотен бич за работодателите. Някой си пълни джобчетата с раздаване на болнични листове. Това са милион и половина повече заболели, което няма как да е истина\", заяви Борисов по време на представянето на резултатите от първото тримесечие на 2019 г. за борбата с контрабандата.  В същото време \"големи групи от хора взимат болнични и отиват да берат гъби, ягоди\", недоволства министър-председателят. \"Никак не ми е приятно да арестувам доктори и медицински лица, защото всички ги уважаваме, но призовавам да спрат тази практика, защото много сериозно сме се заели\", апелира премиерът, като напомни за акциите срещу измамите с ТЕЛК с коментара: \"виждате какви безобразия се правят там\". \"Толкова много искания има за повишаване на доходи и заплати, че всеки лев е важен да влезе в бюджета. Така че, правим го със сърце и душа, защото ни трябват парите\", обобщи Борисов по повод засилените комплексни мерки за борба с незаконната търговия на цигари. Премиерът на няколко пъти благодари на главния прокурор, както и на МВР, службите и финансовия министър, за координираните им действия, които свели до нищожно ниски нива контрабандата.", "date": "2019.07.03", "title": "Борисов: Никак не ми е приятно да арестувам доктори, болничните станаха 3,5 милиона"}
{"url": "https://www.faktor.bg/bg/articles/stanishev-za-men-e-chest-che-e-razglezhdana-kandidaturata-mi-za-predsedatel-na-ep", "text": "За мен е голяма чест, че Европейският съвет е разглеждал (и постигнал широко съгласие за) моята кандидатура за председател на Европейския парламент. Това каза в своето изявление председателят на ПЕС Сергей Станишев. „Това е признание за моите политически позиции и поведение през годините и оценка на моята категорична европейска ангажираност. Благодаря на премиерите и на европейските лидери за инициативата и номинацията”, допълва той. „Наред с това, за мен водещият политически ангажимент е бил и остава този към политическото семейство на социалистите като президент на ПЕС. През последната година проведохме мощна и вдъхновяваща кампания за социална промяна на Европейския съюз. Издигнахме най-убедителния кандидат за президент на Комисията, който спечели дебатите и сърцата на европейците. Представихме манифест “Нов социален договор за Европа”. След проведените европейски избори последователно отстоявахме кандидатурата на Франс Тимерманс за председател на ЕК - като носител на тази промяна. Оценявам усилията на всички от нашето политическо семейство, начело с премиерите ни, които водиха преговорите в Съвета. Знам, че балансът между политическите сили, географски региони и равноправно представяне на половете е сложен и не се съмнявам в усилията на нашите представители в Европейския съвет. Не мога да не скрия моето разочарование, че голямата промяна в Европа, която можеше да се постигне с Франс Тимерманс начело на ЕК, се отлага. Това породи недоволство и в Групата на социалистите и демократите в ЕП по отношение на постигнатия в Брюксел пакет, както и сред повечето евродепутати. Отстъплението от принципа за Общия кандидат, отстояван вече в два избора, ще разочарова и отдалечи европейските граждани. Логичен е въпросът защо издигаме кандидати и участваме в кампании, щом накрая някой друг взема решенията. Позицията председател на ЕП е една от 5-те ключови за ЕС. Тя би била чест за мен и висок престиж за страната ми. Но кандидатурата ми като президент на ПЕС е обвързваща за политическото семейство и парламентарната група по отношение на постигнатия пакет. Моето участие в състезанието щеше да послужи като печат на взетите решения. Ето защо вчера се обърнах към председателя на групата на социалистите Ираче Гарсия, да не разглеждат моята номинация за президент на Европейския парламент. За мен на първо място винаги са били и остават интересите и единството на Социалистическото семейство и Голямата промяна в ЕС. Отстояването на Социална и справедлива Европа изисква друга моя роля - тази на лидер на европейската левица, която да превърне нашата битка в реални политики - вече имаме повече премиери в Съвета, втори сме в ЕП, а лявата вълна на Стария континент ще укрепи и позициите на партиите ни в отделните държави членки. А тази битка далеч не е приключила. Бих казал, че тя сега започва”, каза още Сергей Станишев.", "date": "2019.07.03", "title": "Станишев: Помолих председателя на групата на социалистите Ираче Гарсия да не разглеждат моята номинация"}
{"url": "https://www.faktor.bg/bg/articles/4-1-po-rihter-razlyulya-gratski-ostrov", "text": "Земетресение е било регистрирано в 4,02 часа тази сутрин в морето край гръцкия остров  Карпатос в югоизточната част на Егейско море, съобщи \"Елефтерос типос\", цитирана от БТА. Според данни на Института по геодинамика на Атинската обсерватория трусът е бил с магнитуд от 4,1 по скалата на Рихтер.  Епицентърът е бил на 82 км от Карпатос на дълбочина около 20 км.", "date": "2019.07.03", "title": "4,1 по Рихтер разлюля гръцки остров"}
{"url": "https://www.faktor.bg/bg/articles/chetirima-raneni-pri-strelba-v-targovski-tsentar-v-kaliforniya", "text": "Четирима души бяха ранени след стрелба в търговски център в град Сан Бруно, щата Калифорния, информира БГНЕС. Градската полиция съобщи, че търговският център „Tanforan” е бил евакуиран спешно. Ранените са откарани в различни болници. Много полицейски коли са обградили търговския център. Инцидентът се разследва.", "date": "2019.07.03", "title": "Полиция обгради търговски център в Калифорния"}
{"url": "https://www.faktor.bg/bg/articles/vladimir-kisyov-nyama-obyasnenie-kakvo-se-promeni-za-da-badat-vazstanoveni-pravata-na-rusiya-v-pase", "text": "\"Няма обяснение какво се промени, за да бъдат възстановени правата на Русия в ПАСЕ\". Това каза пред \"Фокус\" Владимир Кисьов, член на НС на СДС. По думите му нищо от това, което принуди ПАСЕ да вземе решение за отнемане правото на глас и участие в управляващите органи на Парламентарната асамблея на Русия не е променено, което не обяснява поведението на европейските лидери.  „Какво се промени в положителна посока, за да бъде взето едно такова решение за възстановяване правата изцяло на руската делегация, която фактически се самоизключи от Парламентарната асамблея на Европа. Този въпрос стои пред всички нас, пред всички хора, които са за спазване на правилата, на международните споразумения. Истинските причини са на някои от по-големите държави, представители в ПАСЕ, които са повлияли при взимането на решение, може би за омекотяване общо на взаимоотношенията с Русия. Но омекотяване на взаимоотношенията на фона на икономическите санкции, не виждам какво би допринесло, освен да има допълнителни разправии в ПАСЕ по различни тематики“, обясни той. Владимир Кисьов коментира още, че вече се усещат настроения за излизане от организацията от други страни членки. „След като се нарушават някои норми на поведение и след като се сменят решения, които са взети на основание на агресията на Русия в Украйна и окупацията на Крим, особено прибалтийските държави имат сериозно отношение и сериозен страх от бъдещо поведение на Русия като техен съсед“, допълни той.", "date": "2019.07.03", "title": "Владимир Кисьов: Няма обяснение какво се промени, за да бъдат възстановени правата на Русия в ПАСЕ"}
{"url": "https://www.faktor.bg/bg/articles/ruski-oligarh-dadoh-20-mln-dolara-za-osvobozhdavane-na-agent-na-fbr", "text": "Дадох над 20 млн. щатски долара за освобождаването на агента на ФБР Робърт Левинсън, хванат в Иран през 2007 г., е казал руският олигарх Олег Дерипаска, предаде ТАСС. Близкият до Владимир Путин предприемач е заявил, че от 2009 до 2011 г. е финансирал операция по молба на американската служба, чийто шеф тогава е бил Робърт Мълър. \"Ние бяхме много близко до споразумение с Техеран, но от САЩ ми казаха,  че осъществяването на сделката е било блокирано от Държавния департамент, ръководен тогава от Хилари Клинтън\", посочил е още бизнесменът. Един от най-богатите хора в Русия  допълнил, че е чул от служител в дипломатическата централа на Вашингтон следното: \"Не искам да дължим нещо на този пич.\" Олигархът е казал още, че не е очаквал някакъв жест от американската страна в замяна на неговите пари. Левинсън е бил хванат в Ислямската република през 2007 г., докато е изпълнявал задача на ЦРУ. Според едни данни той все още е в Иран. Депираска обаче е изразил друго мнение. \"Ако Левинсън бе жив, той би могъл да се върне в родината си между 2016 и 2018 г.\", каза бизнесменът. Той е припомнил за споразумението за иранската ядрена програма, подписано от американска страна от бившия президент Барак Обама и анулирането на сделката от сегашния стопанин на Белия дом Доналд Тръмп.", "date": "2019.07.03", "title": "Близък до Путин руски олигарх: Финансирах операция за освобождаване на агент на ФБР"}
{"url": "https://www.faktor.bg/bg/articles/bsp-poiska-izslushvane-na-ministrite-na-otbranata-i-na-ikonomikata-za-remonta-na-iztrebitelite-su-25", "text": "ПГ на „БСП за България“ поиска изслушване на вицепремиера Красимир Каракачанов и министър Емил Караниколов за ремонта на изтребителите Су-25. Това каза народният представител от ПГ на „БСП за България“ Николай Цонков в процедура по начина на водене в началото на пленарното заседание. „Повод за процедурата е ремонтът на щурмовите изтребители Су-25. Очевидно има някакъв разнобой в управлението. Има ли такъв, защото министър Каракачанов казва, че има подписан договор от миналата година, има преведени пари по този договор, в същото време г-н Караниколов казва, че този договор не може да бъде изпълнен? Вие, г-жо Караянчева, от Русия казахте, че руски специалисти ще дойдат в България и тук заедно с българска фирма ще ремонтираме изтребителите Су-25. Затова ние от БСП предлагаме да дойдат тук министър Каракачанов и министър Караниколов и заедно с Ваше участие да се изясни този въпрос с ремонта на Су-25“, каза Цонков.  Председателят на парламента Цвета Караянчева посочи, че ще информира двамата министри.", "date": "2019.07.03", "title": "БСП поиска изслушване на министрите на отбраната и на икономиката за ремонта на изтребителите Су-25"}
{"url": "https://www.faktor.bg/bg/articles/valeri-simeonov-pri-izvezhdane-kucheto-tryabva-da-ima-namordnik-vkashti-da-hape-kogoto-si-iska", "text": "При извеждане кучето трябва да има намордник - вкъщи да хапе, когото си иска. Това каза лидерът на НФСБ Валери Симеонов по време на обсъждане на промените в Закона за ветеринарномедицинската дейност. Според Симеонов промените са навременни и НФСБ ще подкрепи измененията на първо четене, но ги определи като плахи. „С такива плахи промени нищо друго няма да се постигне освен известно време темата да бъде коментирана по медиите, известно време да бъде създавана някаква работна група от специалисти, привличане на много институции, едно дълго продължително говорене - създаване на впечатление, че правим нещо. В крайна сметка резултатът ще бъде до следващото нахапване, разкъсване и изяждане на човек“, коментира още Симеонов. „И сега действащият текст, който изисква използването на повод, трябва да остане задължителен. Няма как да се мерят кучета“, допълни още лидерът на НФСБ. Той посочи, че много от колегите му не са декларирали, че са в конфликт на интереси, тъй като имат кучета и добави че самият той няма такова. „Не съм почитател на отглеждането на кучета в градски условия“, посочи Симеонов и уточни, че кучетата трябва да има намордник. „Всяко куче може да хапе“, посочи още Симеонов. Според него контролът трябва да се осъществява от полицията.", "date": "2019.07.03", "title": "Валери Симеонов: При извеждане кучето трябва да има намордник, вкъщи да хапе когото си иска"}
{"url": "https://www.faktor.bg/bg/articles/ubiystvo-na-chernokozh-podpali-izrael", "text": "Изпепелени коли, над 100 арестувани и пострадали, потрошени витрини. Това е равносметката от изминалата нощ в Израел, написа местният в. Аарец. Хиляди граждани на еврейската държава, репатрирали се от Етиопия, бяха излезли на протести в столицата на страна Тел Авив, Ерусалим, Хайфа и други градове. По-буйните участници в демонстрациите са започнали да трошат магазини, палят паркирани автомобили и да замерват охраняващите събитията полицаи с камъни и коктейли \"Молотов\". Пазителите на реда са отвърнали с гумени куршуми, палки сълзотворен газ и водни оръдия. Масовите протести са били предизвикани от убийството на 19-годишния Соломон Така, който е бил погребан вчера вечерта. Младежът с африкански корени е бил застрелян от полицай преди няколко дни от полицай в квартала на Хайфа \"Кирият Хаим\". Протестиращите са заявили, че тийнейджърът е бил убит заради цвета на кожата си. Служителят на реда е казал, че е бил нападнат от Така, докато служителят на МВР се е отпивал да разтърве биещи се младежи. Етиопските евреи в Израел са около 90 000 души. Те се обявяват за потомци на легендарната африканска Царица Савска и живелия през Х в.пр.н.е. цар Соломон.", "date": "2019.07.03", "title": "Убийство на чернокож етиопски евреин подпали Израел"}
{"url": "https://www.faktor.bg/bg/articles/borisov-1-31", "text": "\"От една страна България е стабилна. Усилията на НАП доведоха до намаляване с 5 млрд. лв. на касовите наличности във фирмите, както и кампаниите за заплатите в плик. И липсата на миграционен поток по границата, което е изцяло наша заслуга\", това заяви премиерът Бойко Борисов в началото на заседанието на Министерски съвет.  \"През 2023-година България ще е сред страните с най-добрите показатели. В 11:30 часа ще отчетем как върви битката с контрабандните цигари\", каза още премиерът и допълни: \"Повтарям, когато фактите говорят, а парите са в бюджета, мисля, че е видимо\".", "date": "2019.07.03", "title": "Борисов: През 2023 г. България ще е сред страните с най-добри показатели"}
{"url": "https://www.faktor.bg/bg/articles/antoniy-galabov-evropeyskiyat-sayuz-se-vrashta-kam-razbiraneto-che-vsichko-se-postiga-s-pregovori", "text": "\"Европейският съюз се връща към разбирането, че всичко се постига с преговори\". Това каза пред \"Фокус“ политологът доц. Антоний Гълъбов. Според него е било ясно, че процесите за избор на ръководните постове ще претърпят забавяне, и изрази надежда, че веднъж постигнато, макар и трудно съгласие, ще бъде дълготрайно. Гълъбов обясни, че има дефицит от фигури с дълга политическа кариера, това което виждаме са технократи, обясни той. Силната и ефективна е връзката между Франция и Германия, каза още той и предположи, че това ще е двигателя на политическите процеси. Забавянето при избора на евролидерите по думите му е дошло от необходимостта те да отговорят на много очаквания. Завъртането на толкова много имена на избори за евролидери доц. Гълъбов окачестви като добър признак. По думите му България е стояла добре в този процес. „Стратегията с водещи кандидати, която европейските партии предпочетоха, очевидно не даде резултат. В това отношение може би Франс Тимерманс ще бъде избран за заместник- председател на ЕП. Манфред Вебер се оттегли в рамките на ЕНП и така нито един от тези водещи кандидати не продължи да води. Това означава, че европейските политически семейства ще трябва да преосмислят стратегията си. Европейските граждани не гласуваха за водещите кандидати, те гласуваха за собствените си страни. Тактиката на водещ кандидат би имала смисъл, ако бяхме стигнали до идеята за единни европейски листи“, каза Доц. Антоний Гълъбов. Той обясни, че на политическите партии ще им се наложи да променят тактиката си в движение. Важно е ЕС да продължи да преговаря. Номинираната за председател на Европейската комисия Урсула фон дер Лайен е човек, който ще насърчи процеса за съгласяване и има линии, които не би пристъпила, коментира той и изрази надежда новите политици да заработят в екип. Според политолога премиерът Бойко Борисов вече е един от политиците в ЕС с дълга практика и от това следва и тежестта на неговото присъствие. Важен е избора на български комисар и това как той ще се впише в създалата се конфигурация, каза още Гълъбов.", "date": "2019.07.03", "title": "Антоний Гълъбов: Европейският съюз се връща към разбирането, че всичко се постига с преговори"}
{"url": "https://www.faktor.bg/bg/articles/vazdushen-udar-ubi-40-imigranti-v-tripoli", "text": "Най-малко 40 души бяха убити и 80 - ранени при въздушен удар срещу център за задържане на имигранти в либийската столица Триполи, съобщи Ройтерс, като се позовава на местните власти. Според представители на центъра ударът бил нанесен от силите на маршал Халифа Хафтар, които от три месеца се опитват да превземат Триполи. В либийската столица е базирано международно признатото Правителство на националното съгласие на премиера Файез Сарадж.", "date": "2019.07.03", "title": "Въздушен удар уби 40 имигранти в Триполи"}
{"url": "https://www.faktor.bg/bg/articles/novini/balgariya/plamen-dimitrov-dohodite-tryabva-da-rastat-pone-s-10-15-na-godina", "text": "\"Ние питаме доста години докога ще сме най-бедни в Европа. Не сме престанали да предлагаме мерки за подобряване на живота на хората. През последните 5 години сме успели да увеличим заедно бизнеса между 8 и 15% и средна заплата 1200 лева – все още 70% от българите получават заплащане, което е по-ниско от това\". Това каза председателят на КНДБ Пламен Димитров в ефира на БТВ. „Миналата година успяхме да договорим заедно с премиера Бойко Борисов 10% увеличение на заплатите в публичния сектор, увеличи се максималния осигурителен доход и тавана на пенсията стана 1200 лева, около 40 милиона повече за енергийни помощи“, даде пример той. „Не стана ясно с каква цел се предлага намаляването на ДДС на храните. Нека да не лъжем хората, с тази мяска няма да паднат цените. Много хлебопроизводители казват, че са стигнали до предела на разходите си, това ще е глътка за тях“. Димитров предложи да се намали облагаемият данък на доходите. „Това е мярката, която ще остави пари в хората. Трябва да намаляваме косвените данъци, но е нужно да има дебат за това“. „От 12 години предлагаме да се увеличи цената на нощния труд. Поне с едно левче да се увеличи. Заплатите трябва да се увеличават. Цените ще растат и занапред. Доходите трябва да растат поне с 10-15% на година, за да догоним европейците“, убедени са от КНСБ. В момента доплащането на час за нощен труд е 25 стотинки, което по думите на Дмитров е абсурдно. Той даде за пример колективните договори, които засега покриват около 30% от работещите – в тези случаи заплащането на нощния труд било по-високо. От КНСБ призоваха министър Горанов да се вслуша в тях и да промени заплащането на нощния труд.", "date": "2019.07.03", "title": "Пламен Димитров: Доходите трябва да растат поне с 10-15% на година"}
{"url": "https://www.faktor.bg/bg/articles/belgiyskiyat-premier-naznachen-za-predsedatel-na-es-izpraveni-sme-pred-ogromni-predizvikatelstva", "text": "Служебният премиер на Белгия Шарл Мишел, когото лидерите от ЕС назначиха за следващ председател на Европейския съвет, заяви вчера, че ЕС е изправен пред многобройни и огромни предизвикателства, съобщиха Ройтерс и Асошиейтед прес. В изявление пред журналисти в Брюксел Мишел посочи, че за него е \"голяма чест и привилегия\" да бъде назначен за следващ председател на Европейския съвет и увери, че ще положи всички усилия, за да отговори на очакванията за неговата роля.  \"Осъзнавам огромната отговорност и ще направя всичко възможно да изпълня тази задача\", заяви той и подчерта, че предизвикателствата пред ЕС са \"многобройни и огромни\". Шарл Мишел призна, че като председател на Европейския съвет през следващите пет години ще бъде от решаващо значение да работи тясно с останалите институции на ЕС. Следващите години \"са много важни за бъдещето на европейския проект и аз съм убеден, че ще бъде много важно да се защитава и насърчава нашето единство, нашето многообразие и особено нашата солидарност\", отбеляза приемникът на Доналд Туск начело на Европейския съвет.", "date": "2019.07.03", "title": "Белгийският премиер, назначен за председател на ЕС: Изправени сме пред огромни предизвикателства"}
{"url": "https://www.faktor.bg/bg/articles/makron-ne-tryabva-da-stavame-zalozhnitsi-na-velikobritaniya", "text": "Европа не трябва да се страхува от Brexit без сделка. Това заяви френският президент Еманюел Макрон, но предупреди, че ако новото правителство на Великобритания поиска удължаване на срока след 31 октомври, то ще трябва да предостави нови аргументи, за да го оправдае, съобщава БТА. \"Смятам, че не би трябвало да се страхуваме от най-лошия сценарий, излизането на Великобритания от ЕС без споразумение, в противен случай ще се окажем заложници на противоположната страна\", заяви Макрон на пресконференция в Брюксел след срещата на Европейския съвет.  Той напомни, че отговорността за подобен ход на събитията в крайна сметка ще носи Великобритания. \"Защото до последната секунда британското правителство има възможност да се откаже от използването на член 50 от Договора за ЕС и да реши да не напуска Съюза\", добави френският президент.", "date": "2019.07.03", "title": "Макрон: Не трябва да ставаме заложници на Великобритания"}
{"url": "https://www.faktor.bg/bg/articles/dalay-lama-se-izvini-za-dumi-prieti-kato-seksistki", "text": "Далай лама поднесе вчера извиненията си за коментар, който бе възприет като сексистки, след като заяви в интервю за Би Би Си, че ако жена трябва да го наследи, то тя трябва да бъде привлекателна, предаде АФП. Тибетският духовен лидер съжалява много, че хората са се почувствали наранени от това, което е казал и поднася най-искрените си извинения, се казва в изявление на пресслужбата на Далай лама. Случва се понякога спонтанни изказвания, които могат да бъдат забавни в даден културен контекст, да изгубят хумористичния си характер при превода, допълни службата му. В интервюто за Би Би Си, разпространено миналата седмица, Тензин Гяцо (истинското име на Далай лама) бе помолен да коментира свои изявления от миналото, когато той казва, че е отворен към идеята следващият Далай лама да е жена, при условие че тя е привлекателна. \"Ако има жена Далай лама, тя трябва да бъде по-привлекателна от мен\", каза в интервюто тибетският духовен лидер, придружавайки това изказване с обичайния си закачлив смях. Тогава интервюиращата го журналистка му заяви, че душевността доминира над външния вид, на което Далай лама отвърна, че според него и двете са от значение. Тези думи бяха разкритикувани от някои като сексистки. Пресслужбата на Далай лама пояснява, че през дългия си живот той винаги е поставял акцента върху необходимостта за хората да се свързват на едно по-дълбоко ниво, вместо да бъдат заложници на външния вид.", "date": "2019.07.03", "title": "Далай лама се извини за \"сексисткия скандал\""}
{"url": "https://www.faktor.bg/bg/articles/putin-prati-voenniya-ministar-da-razsledva-na-myasto-tragediyata-v-severomorsk", "text": "Руският президент Владимир Путин възложи на министъра на отбраната Сергей Шойгу да отлети за Североморск и на място да гарантира щателно разследване на причините за пожара на дълбоководния апарат на военноморския флот, предаде ТАСС. Пожарът стана причина за гибелта на 14 военни специалисти. \"Искам веднага да тръгнете за Североморск и лично да чуете докладите и да насочите комисията към безусловно изясняване на причините за тази трагедия, а след завръщането да ми докладвате лично\", поръча Путин. Той изрази дълбоки съболезнования за гибелта на хората при пожара и поръча да бъде оказана цялата необходима помощ на семействата на загиналите. Президентът отбеляза, че трагедията се е разиграла на необикновен научно-изследователски съд с високопрофесионален екипаж, като седем от 14-те жертви са капитани първи ранг, а двама са носители на високото държавно звание \"Герой на Русия\" и добави, че това е \"голяма загуба на флота и за армията изобщо\". Шойгу информира днес държавния глава, че пожарът е възникнал в процеса на планови работи по изучаване на морското дъно в руски териториални води в Баренцево море на научно-изследователски дълбоководен апарат на Северния флот. Загиналите са се отровили от продукти на горенето. Министърът отбеляза, че благодарение на решителните действия на екипажа пожарът е бил потушен и в момента се намира във военноморската база в Североморск, където се прави негов оглед и се търсят причините за случилото се. Разследването е възложено на комисия начело с главнокомандващия военноморския флот.", "date": "2019.07.03", "title": "Путин прати лично Сергей Шойгу да разследва гибелта на 14-те военни специалисти"}
{"url": "https://www.faktor.bg/bg/articles/parviyat-zam-rakovoditel-na-mvf-zaema-vremenno-myastoto-na-kristin-lagard", "text": "Първият заместник-ръководител на Международния валутен фонд (МВФ) Дейвид Липтън временно ще изпълнява задълженията на управляващата директорка на фонда Кристин Лагард, която вчера беше номинирана от лидерите от ЕС за шеф на Европейската централна банка (ЕЦБ), съобщи Франс прес. Лагард, която е бивш финансов министър на Франция, заяви по-рано вчера, че за нея е чест да приеме номинацията от Брюксел. \"Временно реших да прекратя своите задължения като шеф на МВФ през периода на номинациите на ръководството на ЕЦБ , написа тя в Туитър. \"Ние приемаме решението на г-жа Лагард да прекрати временно задълженията си в МВФ /.../. Напълно сме уверени в способностите на Дейвид Липтън да изпълнява задълженията на управляващ директор на МВФ\", се посочва в комюнике на институцията, базирана във Вашингтон. Лагард, чиято кандидатура начело на ЕЦБ трябва да бъде утвърдена от Европарламента, ще смени на поста италианеца Марио Драги на 1 ноември т.г.", "date": "2019.07.03", "title": "Първият зам.-ръководител на МВФ заема временно мястото на Кристин Лагард"}
{"url": "https://www.faktor.bg/bg/articles/zapochvat-izslushvaniyata-na-kandidatite-za-generalen-direktor-na-bnt", "text": "В Съвета за електронни медии започват изслушванията на кандидатите за генерален директор на Българската национална телевизия. Допуснатите за изслушване кандидати са шестима. Решението си за това кой ще бъде новият генерален директор на обществената телевизия членовете на медийния регулатор ще обяват на 5-и юли, петък.  Шестимата кандидати за поста са сегашният изпълняващ длъжността Емил Кошлуков, Сашо Йовков, Никола Тодоров, Явор Симов, Сашо Диков и Стоил Рошкев. Първоначално кандидатите бяха 8, но от надпреварата бяха отстранени Кръстьо Вапцаров и Радослав Главчев, припомня БНР.  Изслушванията започват днес, като те се провеждат съгласно входящия номер на кандидатите в процедурата, подадено в СЕМ. Днес ще бъдат изслушани Сашо Йовков, Никола Тодоров и Явор Симов.", "date": "2019.07.03", "title": "Започват изслушванията на кандидатите за генерален директор на БНТ"}
