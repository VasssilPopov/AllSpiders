{"url": "https://www.faktor.bg/bg/articles/novini/balgariya/danachnata-kampaniya-za-deklarirane-na-dohodite-startira-s-10-dni-zakasnenie", "text": "10 дни по- късно от обикновено ще започва годишната кампания за деклариране на доходите за 2018 г., съобщиха за \"По света и у нас\" от НАП. Скъсява се и срокът, в който можем да подаваме декларации, за да получим отстъпка върху дължимите данъци. Близо 600 000 физически лица и 400 000 фирми трябва да подадат данъчни декларации.Новата кампаня обаче ще стартира с повече от седмица закъснение. \"Данъчната кампания няма да започне 1 минута след полунощ, както обикновено, а на 10 януари. Това е много важна промяна, който засяга както електронната услуга за подаването на декларацията за доходите, така и физически за офисите на НАП. Основният мотив всъщност е свързан с подготовката за 2020 г., когато НАП ще предоставя предварително попълнени данъчни декларации, но това е чак през 2020 г. Плащането на здравни вноски от самоосигуряващите се граждани от 1 до 10 януари ще става само по банков път чрез търговските банки, тъй като през този период и пос-терминалите в офисите на НАП също няма да работят. Скъсява се и срокът за ползване на данъчна отстъпка\", съобщи Росен Бъчваров- говорител на НАП. \"От 10 до 31 януари е срокът, в който физичесикте лица, които искат да ползват 5% отстъпка от данъка за довнасяне трябва да внесат деклариця, било по интернет или в офисите на НАП\", припомни той и добави, че можем да ползваме облекчения върху данъците само, ако сме се издължили към фиска:  \"Нашият съвет е който иска да ползва 5 % намаление или който и да е вид данъчни облекчения, било то за деца, било за ипотечен кредит за млади семейства, било дарения или без значение за кой вид, преди това това да провери дали няма някой стар неплатен дълг, да го плати и едва след това да декларира доходите си\". До 10 януари няма да функционира и електронното подаване на заявления за регистрация или отписване по ДДС. Това ще става само на хартия в офиси на НАП по регистрация на фирмата. Едва след 10 януари приходната агенция ще предоставя и резултатите от обработените данни за подадените онлайн уведомления от фирмите за трудови договори.", "date": "2018.12.23", "title": "Данъчната кампания за деклариране на доходите стартира с 10 дни закъснение"}
{"url": "https://www.faktor.bg/bg/articles/novini/svyat/ostava-zaplahata-ot-vtoro-tsunami-na-ostrovite-sumatra-i-yava", "text": "Остава заплахата от второ цунами в крайбрежните райони на островите Суматра и Ява, предупредиха индонезийските власти.  Предполага се, че цунамито е било предизвикано от подводно свлачище в резултат на изригване на вулкана Анак Кракатау. Според местни медии, животът на хиляди хора, които са в крайбрежните райони, е в риск. Лошите атмосферни условия затрудняват спасителните операции и евакуацията в района. Няма пострадали българи при цунамито в Индонезия", "date": "2018.12.23", "title": "Остава заплахата от второ цунами на островите Суматра и Ява"}
{"url": "https://www.faktor.bg/bg/articles/novini/svyat/26-3-hilyadi-umishleni-ubiystva-v-meksiko-za-po-malko-ot-godina", "text": "1,3 хиляди са се увеличили убийствата в Мексико само за една година, съобщава БТА. Според данните на Националната система за обществена сигурност, от януари до ноември тази година са извършени 26,3 хиляди умишлени убийства. Най-голям брой такива престъпления (2,57 хиляди) са били извършени в щата Долна Калифорния. Следват щатите Гуанахуато, Гереро, Мексико и Халиско съответно с 2,36 хиляди, 2,05 хиляди, 2,12 хиляди и 1,78 хиляди убийства. По данни на властите над 18,1 хиляди убийства са извършени с огнестрелно оръжие. През 2017 г. в Мексико бяха убити над 31,1 хиляди души - рекорден брой от съществуването на подобен вид статистика на федерално ниво. Около 32 процента от всички убийства са извършени в щатите Мексико, Гереро, Гуанахуато и Чиуауа. Отговорност за гибелта на хиляди мексиканци носи наркомафията, отбелязва агенцията. БТА", "date": "2018.12.23", "title": "26,3 хиляди умишлени убийства в Мексико за по-малко от година"}
{"url": "https://www.faktor.bg/bg/articles/novini/svyat/stranite-v-koito-nyama-koleda", "text": "В много мюсюлмански държави празнуването на Коледа е забранено заради религиозни или други причини. В някои страни, ако решите да празнувате, може дори да попаднете зад решетките. Хората в Саудитска Арабия имат ясна представа какво могат да правят и какво не. Ислямските закони далеч не включват правото на честване на коледните празници. Нещо повече - през 2013 г. страната задържа повече от четиридесет души за \"Заговор на Коледа\". Не само, че хората могат да бъдат глобени за почитане на празниците, но и могат да бъдат поставени зад решетки за това.  От години Сомалия също е наложила национална забрана за честването на Коледа. Местните християни, които искат да почетат Рождество Христово, обикновено поемат голям риск и празнуват тайно.  Не само, че Коледа е трайно забранена в Северна Корея, но и всички религиозни практики, които не са одобрени от държавата, могат да бъдат строго наказвани от закона.  Въпреки, че Коледа не е официално забранена в Япония, управляващите не приемат деня за официален празник и той не е обявен за почивен. Това е така, защото християнството не е доминираща вяра в Япония и малко хора празнуват на 25 декември.  Комунистически Китай е следващата страна, която не чества Рождество. Този факт обаче далеч не спира местните да търсят други начини, по които да празнуват Коледа. Сърбите празнуват Коледа. Но я празнуват по Юлианския календар - на 7 януари. Така че ако искате да избягате от истерията тук, можете да се спасите в съседната ни страна. А когато Коледата тук приключи, ще можете да се върнете преди истерията там да е достигнала връхната си точка.  Ако все пак смятате, че и там няма да се спасите от Марая Кери, можете да изберете много по-екзотични места.В Азия например, в страни като Монголия и Тайланд, където официалната религия е будизъм, 25 декември не е нищо повече от един обикновен ден.", "date": "2018.12.23", "title": "Страните, в които няма Коледа"}
{"url": "https://www.faktor.bg/bg/articles/novini/svyat/belgrad-shte-prodalzhi-pregovorite-s-prishtina-ako-otpadnat-mitata-za-srabski-vnos", "text": "Белград ще продължи преговорите с Прищина за нормализация на отношенията само след отмяната на въведените 100-процентни мита за сръбския внос, заяви днес външният министър на Сърбия Ивица Дачич, предаде ТАСС. „Сега е съвършено ясно, че няма да има продължаване на диалога, докато не бъдат изпълнени определени условия. Диалогът в момента е невъзможен, митата със сигурност не може да са в размер на 100 процента. ЕС действа вяло или се прави, че не може да окаже влияние върху Прищина, но както наскоро заяви сръбският президент Александър Вучич - ще се стремим да постигнем отмяна на митата. Едва тогава диалогът ще бъде продължен“, каза Дачич. В отговор на въпрос дали не е дошло време за промяна на формата на диалога и преместването му от ЕС в ООН Дачич каза, че засега няма видими признаци за това, че може да бъде извършена промяна на формата на диалога. Преговорите ще продължат с посредничеството на ЕС, когато бъдат създадени условия за това, посочи външният министър на Сърбия. Същевременно Дачич напомни, че руският външен министър Сергей Лавров е казвал, че Русия е готова да участва в диалога, ако бъде променен форматът му.", "date": "2018.12.23", "title": "Белград ще продължи преговорите с Прищина, ако отпаднат митата за сръбски внос"}
{"url": "https://www.faktor.bg/bg/articles/novini/svyat/zaloviha-li-organizatora-na-atentata-sreshtu-sharli-ebdo", "text": "Джихадистът Питър Шериф беше депортиран във Франция от Джибути във връзка с терористичното нападение срещу сатиричното издание \"Шарли Ебдо\" преди близо четири години. Това съобщи френският министър на вътрешните работи Кристоф Кастанер. Кастанер написа в Туитър, че Питър Шериф се е укривал от френското правосъдие и че задържането му във френски арест е резултат от \"ефективността на френските служби за сигурност и международната комуникация, позволили ареста му\". Предполага се, че той е бил в тесен контакт с братята Шериф и Саид Куаши, извършили нападението срещу \"Шарли Ебдо\". В петък френската прокуратура поиска 14 души да бъдат изправени пред съдебен състав заради предполагаема замесеност в нападенията от януари 2015 г., при които загинаха 17 души. Питър Шериф обаче не е в този списък. Парижката прокуратура заяви, че той е бил екстрадиран във Франция, след като бил задържан в Джибути, като след пристигането си на летище \"Шарл де Гол\" в Париж е бил отведен в ареста. Повдигнати са му обвинения в престъпно сдружаване с цел тероризъм. Френският министър на отбраната заяви, че обвиняемият е изиграл \"важна роля в организирането\" на нападението срещу \"Шарли Ебдо\". Шериф, известен още като Абу Хамза, е бил близък приятел на двамата братя, които убиха 11 души в редакцията на сатиричното издание и полицай, преди да бъдат ликвидирани. В началото на миналото десетилетие той е посещавал Ирак и Сирия, а от 2011 г. се е укривал от френските власти.", "date": "2018.12.23", "title": "Заловиха ли организатора на атентата срещу \"Шарли Ебдо\"?"}
{"url": "https://www.faktor.bg/bg/articles/novini/svyat/erdogan-pozdravi-hristiyanite-s-rozhdestvo", "text": "Турският президент Реджеп Тайип Ердоган днес поздрави християните в Турция по повод предстоящата Коледа, съобщи Анадолската агенция, цитирана от БТА. Турция винаги е отдавала огромно значение на правата на човека, на свободата на словото и вероизповеданията. Стремим се към това всички граждани на Турция да могат да живеят в съответствие с религиозните си убеждения и културни традиции, се казва в посланието на Ердоган. Културното и религиозно многообразие е безценно богатство на Турция, което формира основата на единството и солидарността на турското общество, подчерта президентът. Поздравявам всички християни в Турция и християнския свят с предстоящото Рождество, каза Ердоган.", "date": "2018.12.23", "title": "Ердоган поздрави християните с Рождество"}
{"url": "https://www.faktor.bg/bg/articles/novini/balgariya/benzinat-nay-evtin-ot-30-mesetsa-nasam", "text": "Ново поевтиняване на горивата има от няколко дни - масовият бензин в големите вериги се продава за 1,94 лв., а дизелът е 2,14 лв. Доскоро цените бяха с 5 ст. по-високи, пише 24 часа. При бензина това е най-ниското ниво от 30 месеца насам - по-евтин не е бил от юни 2016 г. Цената на дизела е на 8-месечен минимум. Причината за поевтиняването е падането на петрола. В края на миналата седмица котировките му се задържаха под 54 долара. Ако тези нива останат и през тази седмица, е възможно да има нов спад на горивата и бензинът да мине под 1,90 лева, а дизелът - под 2,10 лв.", "date": "2018.12.23", "title": "Бензинът най-евтин от 30 месеца насам"}
{"url": "https://www.faktor.bg/bg/articles/novini/balgariya/shte-poharchim-2-mlrd-lv-po-koleda-i-nova-godina", "text": "Харчим над 2 милиарда лева за празниците, показват данните на Националната агенция за приходите. Тази година се очаква рекордът да бъде подобрен. Според икономистите пикът на пазаруването се очаква да е на 23 и 24 декември. Средно в най-натоварените дни ще извадим от джоба си 250 млн. лв. на ден. Всеки трети българин е заделил около 200 лв., а 7% от хората могат да отделят до 50 лв. Тази година експерти очакват рекордната сума от 2 милиарда лева да похарчим само за Коледа. В сметката влизат парите, които отделяме за подаръци, пътувания и празничната трапеза. Много от хората не се замислят толкова сериозно и пазаруват спонтанно - на принципа на Коледа всичко ни трябва. При електронната търговия се оказва, че електрониката е заменена от модата. Така клик след клик и магазин след магазин общата сметка на българина набъбва до 2 милиарда лева. Става дума само за парите, похарчени у нас, без да се включват платените предварително резервации или екскурзии в чужбина. Основната част от парите за Коледа са спестени, но за поредна година много от хората ще търсят и кредити. Експертите съветват да теглите малки суми за кратък период.", "date": "2018.12.23", "title": "Ще похарчим 2 млрд. лв. по Коледа и Нова година"}
{"url": "https://www.faktor.bg/bg/articles/novini/balgariya/direktorat-na-granichna-politsiya-postrada-pri-katastrofa-na-magistrala-trakiya", "text": "Директорът на Гранична полиция гл. комисар Светлан Кичиков днес катастрофира. При инцидента е пострадал Кичиков. Служебният автомобил, с който е пътувал е сериозно потрошен. Катастрофата е станала между колата на Кичиков и ТИР. Инцидентът е станал в района на Пазарджик, на автомагистрала \"Тракия\" в посока София. Катастрофата е станала около 14.30 часа днес. В автомобила е имало още една жена и две деца, които не са пострадали. Води се разследване.", "date": "2018.12.23", "title": "Директорът на Гранична полиция пострада при катастрофа на магистрала \"Тракия\""}
{"url": "https://www.faktor.bg/bg/articles/obshtestvo/ulitsata/dps-vkara-shtaten-ot-ds-v-byuroto-za-kontrol-na-spetsialnite-razuznavatelni-sredstva", "text": "ДПС издигна, а парламентът избра в петък (21 декември 2018 г.) бившия щатен служител на ДС Илко Желязков за зам.-председател на Националното бюро за контрол на специалните разузнавателни средства, акцентира в своя публикация специализираният сайт desebg.com. За председател на Бюрото бе избран кандидатът на партия „Воля”  Плавен Иванов. Принадлежността на Илко Желязков (р. 1958 г.) е установена и разкрита за първи път от Комисията по досиетата при проверката на Държавна агенция „Държавен резерв и военновременни запаси” през 2008 г. в качеството му на директор на дирекция „Сигурност и отбранително-мобилизационна подготовка” от месец август 2007 г. Според документите на Държавна сигурност през октомври 1981 г. той е назначен за щатен служител на Софийско градско управление на МВР-ДС като разузнавач, а през 1986 г. е издигнат в длъжност инспектор. Назначаването му на ръководен пост в Държавния резерв става по време на управлението на тройната коалиция (БСП, ДПС и НДСВ), когато зам.-министър по бедствията и авариите, в чийто ресор влиза резерва, е настоящият депутат от ДПС и медиен магнат Делян Пеевски. При първото управление на ГЕРБ Илко Желязков е сменен от държавния резерв, но затова пък е лансиран в енергетиката – назначен е за председател на Съвета на директорите на ТЕЦ „Марица изток 2” ЕАД от 4 декември 2009 г. ТЕЦ „Марица изток 2” ЕАД се води дружество с държавно участие, подчинено на тогавашното Министерство на икономиката, енергетиката и туризма, ръководено по това време от министър Трайчо Трайков. Кариерата на Илко Желязков на ръководни постове в енергетиката продължава като неизпълнителен член на Съвета на директорите на „Булгаргаз-Холдинг” ЕАД от април 2012 г. до април 2013 г. и юли 2013 г. до  септември 2014 г. По информация на сайта Медиапул Желязков е бил в Съвета на директорите ТЕЦ „Марица изток 2” ЕАД до тази година, а два пъти е бил в Съвета на директорите на Българския енергиен холдинг април 2012 – април 2013 г. и юни 2013 – юли 2013 г. Според медийни публикации през годините Илко Желязков си спечелва прозвището „лейтенанта на Пеевски”, заради близостта си с депутата от ДПС.", "date": "2018.12.23", "title": "ДПС вкара щатен от ДС в Бюрото за контрол на специалните разузнавателни средства"}
{"url": "https://www.faktor.bg/bg/articles/ikonomika/biznes/-dizelgeyt-shte-struva-na-folksvagen-2-mlrd-evro-prez-2019-g", "text": "Справянето с последиците от скандала дизелгейт струва на \"Фолксваген\" 5,5 милиарда евро през 2018 г. и близо 2 милиарда евро през идната 2019 г. Това заяви пред седмичника \"Бьорзен-цайтунг\" главният финансов директор на компанията Франк Витер. От 2015 г. германската автомобилостроителна група е платила над 27 милиарда евро за извънсъдебно уреждане на спорове с инвеститорите и потребители. В сумата влизат и глоби, наложени от регулаторни органи, както и средствата за отстраняване на проблемите, водещи до прекомерно високо равнище на отделяните парникови емисии от дизеловите коли на \"Фолксваген\". През 2020 г. \"Фолксваген груп\" ще има разходи от близо 1 милиард евро, свързани с маниполиращия софтуер за отделяните емисии, допълни Витер.", "date": "2018.12.23", "title": "\"Дизелгейт\" ще струва на \"Фолксваген\" 2 млрд. евро през 2019 г."}
{"url": "https://www.faktor.bg/bg/articles/obshtestvo/zakon-i-red/osazhdan-za-ubiystvo-izbyaga-ot-sgradata-na-sledstvieto", "text": "Осъждан за убийство и други престъпления мъж е успял да избяга от обекта, на който работи в София, съобщи бТВ. Затворникът вече е арестуван, но смущаващото в случая е, че той е трябвало да се труди на територията на Националната следствена служба. Димитър Стоянов вчера се очаквало да се прибере в затворническото общежитие в Казичене, където изтърпява наказание при по-лек режим, но така и не се върнал. Все още не са ясни обстоятелствата, при които е успял да напусне НСлС. Веднага е започнало издирването на Стоянов, като той е бил заловен днес и вече се намира в Софийския затвор. Бягството обикновено води до удължаване на наказанието зад решетките.", "date": "2018.12.23", "title": "Осъждан за убийство избяга от сградата на следствието"}
{"url": "https://www.faktor.bg/bg/articles/politika/hlyab-i-pasti/zapadat-se-doblizhava-do-golyam-voenen-konflikt-s-putinskiya-rezhim-razbra-go-i-rizhata-mishka", "text": "Постоянно следя ситуацията във водещите медии на САЩ и Англия. До скоро, съобщенията за военно противопоставяне с путинския режим (понякога те използват \"Русия\") бяха голяма рядкост.  Ето, например, на 30 юни тази година NYT публикува статията \"U.S. military is training to counter Russian Might\" (Американските военни тренират, за да се противопоставят на руската военна мощ). В нея ставаше дума за вече водещите се \"сражения\" на двете армии в киберпространството. Но това беше само \"глас в пустиня\". Повтарям — в средата на 2018 година това беше голяма рядкост. Така както и статиите за агресията на Русия срещу Украйна. През 2017 и първата половина на 2018 година подобни статии се публикуваха не по-често от веднъж на два месеца. Започвайки от   на 25 ноември обаче, такива статии се появяват най-малко два пъти седмично. Или дори по-често. Например, \"Putin threatens arms race with U.S.\" (Путин заплашва Америка с гонка във въоръжаването). Или \"U.S. to suspend nuclear pact unless Moscow shifts course\" (Америка ще отмени \"ядрения пакт\", ако Москва не промени курса си). Или \"NATO to focus on Russian moves\" (НАТО следи придвижването на руснаците ): Почти всеки ден по една нова статия.  Аналогични промени се случват и по отношение на Украйна, която още в средата на ноември беше в периферията на западното съзнание. Ето някои заглавия:   \"Ukraine is Moscow Guinea Pig\" (Украйна — опитного зайче на Москва), \"Ukraine asks for support in standoff with Russia\" (Украйна моли Запада за подкрепа в борбата с Русия), \"Sea of Troubles\" (Тревожното море). На 15 декември NYT отдели цяла страница на статия за пленените украински моряци и путиновата блокада на Азовско море. И още една разлика - всяко злотворно действие на Путин се фиксира, например \"Macron probes Russian role in protests\" (за ролята на путинските спецслужби в парижкия метеж на \"жълтите жилетки\"). Защо изредих този списък? За да покажа, че американският елит, а заедно с него и водещите медии в САЩ и Великобритания, най-накрая разбраха, че   и трябва да се вземат необходимите мерки, включително, военни. Впрочем, Курт Волкър, специалният представител на САЩ за Украйна, заяви на 17 декември, че Украйна скоро ще получи от САЩ големи патриди \"сериозно оръжие\". Може би става дума за оръжието, което ще бъде изтеглено от Сирия?  А какво става вътре в САЩ? Спецпрокурорът Мълър действа все по-активно. Някои от сподвижниците на \"Рижата катерица\" (или вече можем да говорим за \"Рижата мишка\"?) вече получиха присъди за \"сътрудничество с Русия\". Останалите скоро ще ги получат. Имам предвид Флин, Манафорт, Пейдж, Коен, Къшнър, Иванка, \"Рижата мишка-младши\", Стоун, Сътър, Попадопулос... Всички те ще получат по заслугите си. Захапката на следователите на Мълър е като на булдог. Само погледнете как обработиха Бутина!   Американските медии я споменават десетки пъти на ден, почти винаги със сквернословия, чак до \"biggest ass-hole in Washigton D.C.\" (\"най-големият задник във Вашингтон\" — The Atlantic monthly, декември 2018; списанието е предназначено за интелектуална публика и обикновено се отличава с изискан език.  Проблемът е там, че \"рижата мишка\" е безсрамна мишка. Тя само врещи: \"Fake news! Fake news!\" И все пак мисля, че до март 2019 година Робърт Мълър и Нанси Пелоси ще го вкарат в капана. Западът плътно се доближава до голям военен конфликт с путинския режим (надявам се все пак, да не се стигне до Последната война), а присъствието в Белия дом и около него на путински агенти е напълно неприемливо.  А какво да кажем да путинската агентура на по-ниските нива? У нас в Twin Cities, на Брайтън Бийч, в Калифорния? Няма да говорим за злобните глупаци, които си държат у дома портрети на Путин с надпис \"Крим е наш\" - говоря за истинските агенти, които редовно получават субсидии от Москва и, които редовно навестяват Москва?", "date": "2018.12.23", "title": "Западът се доближава до голям военен конфликт с путинския режим - разбра го и „рижата мишка”"}
{"url": "https://www.faktor.bg/bg/articles/novini/balgariya/balgari-i-ukraintsi-na-protest-pred-novogodishnata-elha-na-poslanik-makarov-video", "text": "Българи и украинци се събраха днес в 15 часа пред скандалната новогодишна елха до храма „Св. Неделя”, която руският посланик Анатолий Макаров подари преди дни на софиянци от името на правителството в Москва. Акцията им е протест срещу агресивната руска политика. Гражданите поискаха свобода за арестуваните в Керченския проток украински моряци. Недоволните от политиките на Кремъл развяха украинското знаме и плакати с искане „Стоп на руската агресия”, видя репортер на Faktor.bg. Символично пред елхата бяха поставени корабчета от хартия, на които са изписани  Редом до играчките пък бяха закачени листовки срещу руската агресия.  Организацията на мирния граждански протест е станала по интеренет, заяви един от инициаторите Александър Малинов. Според него са се включили и туристи от Украйна, които за празниците гостуват в София. На мястото на протеста първо се появиха двама полицаи от СДВР, които започнаха проверка на  документите за самоличност на участниците в акцията. Органите на реда получили сигнал на тел. 112. Според тях проявата била незаконна, защото нямало постъпило предварително уведомление в Столична община. По-късно се появиха още няколко униформени, с къси автомати. Те започнаха да прибират плакатите. ,   в град Бердянск, на Азовско море. Георги Хаджийски, които има български корени и съпругата му Надия, са у нас на гости на свои приятели, но не се поколебали да отидат при елхата , за да протестират. \"Войната бушува на 100 километра от дома ни. Беше на 60, но украинската армия отблъсна врага. Ние чуваме войната, чуваме взривовете\", разказа Надrя faktor.bg.  Двамата бяха изумени, че полицията пречи на български граждани да изразят протеста си срещу агресията на Путин.   \"Събитието организирахме спонтанно. То е вдъхновено от акция в Минск, където протестиращи пред руското посолство поставиха такива хартиени лодки. Те бяха арестувани за това нещо, ще бъдат съдени. Както знаем, 24 украински моряци бяха отвлечени от руската флота след инцидента в  Керченския проток. Те са все още под юрисдикцията на Русия, няма информация за тях. Част от тях са в Крим, част от тях са в Москва. Няма достъп на адвокати до тях. Те трябва да бъдат пуснати на свобода, защото това е едно незаконно отвличане, те не са военнопленници. За освобождаването им настояха и българските институции\", заяви Александър Малинов, пред faktor.bg .    Олена Коцева, председател на Сдружението на украинските организации в България, също изрази пред сайта ни възмущението си: \"Сред украинските моряци има и момче с българско потекло, за което повечето български медии мълчат, както и властимащите... Написали сме имената на моряците на корабчетата. Заради нашето момче сме сложили и българския байрак на елхата... Възмутени сме от факта, че елхата подарена от Русия е поставена пред тази църква. За повечето българи това е свято място. През 1925 г. комунистите са организирали взривяване на църквата. Повече от 136 човека са загинали. Повече от 500 са ранени. Някои от тях също са умрели по-късно.\" От няколко дни  срещу подаръка на руското правителство е изключително голям. Софиянци го определят като данайски дар и гавра с българските традиции. Скандално според тях е и мястото. Преди близо 100 години храмът е взривен от терористи комунисти по нареждане на съветските болшевики. Над 250 са жертвите и ранните от атентата българи.  Жестът на Макаров пък се приема като изключително недипломатичен, тъй като поне от 30 години българите  украсяват коледно, а не новогодишно дърво и очакват Дядо Коледа, а не измисления от болшевиките Дядо Мраз. Критиките не са спестени и на фейсбук страницата на руското посолство, което си прави пошъл пиар с новогодишната елха.  Милен Максимов е написал по този повод: „Роби и руски крепостни се радват на колониален подарък за Задунайската губерния, направен от Москва - врагът на обединена Европа. Срам за наследниците на Захари Стоянов и Димитър Петков. Те двамата щяха добре да би ви наредят, ако бяха живи”. Наред с критичните постове има и  много сервилни благодарности като този на Иванка Кендерова: „Добре, че са братушките, та да имаме поне свястна елха с, която да изпроводим старата година и да посрещнем новата.”  Полярните мнения  за руския  „подарък” отново разделя и противопоставя българите, а това е доказателство, че е опасен данайски дар от съмнителни приятели.", "date": "2018.12.23", "title": "Българи и украинци на протест пред новогодишната елха на посланик Макаров(видео)"}
{"url": "https://www.faktor.bg/bg/articles/novini/balgariya/v-rashidov-ahmed-dogan-iska-vlastta", "text": "\"Правителствто реши проблеми, които стоят от години,  направи много през 2018 година\", заяви депутатът от ГЕРБ Вежди Рашидов пред Bulgaria ON AIR.  \"Не знам дали е по-добро от предните две, но реши проблеми, които стоят от години. Например - даде повече за хората с увреждания”, припомни той. Рашидов обаче бе категоричен, че Ахмед Доган иска властта. \"Това аз разчитам в коледната му реч. Програмен кабинет, надпартийност - сега ли се сети\", попита риторично Вежди Рашидов.", "date": "2018.12.23", "title": "В. Рашидов: Ахмед Доган иска властта"}
{"url": "https://www.faktor.bg/bg/articles/novini/balgariya/k-valchev-nay-vazhni-za-obrazovanieto-ostava-vrashtaneto-na-detsata-v-uchilishte", "text": "\"31 хиляди деца са били върнати в класната стая, благодарение на 11 хиляди души от специализираните екипи на образователното, социалното и вътрешното министерство през последните две години. Връщането им обаче не е гаранция, че те ще успеят да завършат образованието си и няма отново да отпаднат\", обясни за ТВ Европа министър Красимир Вълчев.  Затова и през следващата година ведомството продължава с усилията си да осигури възможност всяко дете, особено от уязвими групи, да има шанс да се образова и да има добра работа в бъдеще. \"Социално-икономическото ни развитие като общество в най-голяма степен зависи от това дали ще успеем да намалим броя на изключените деца, респективно на изключените от обществото хора. Преждевременно отпадналите от образователната система деца са в добрия случай контингент на социалната система, а в лошия случай – контингент на МВР\", каза още той. \"За съжаление мерките, които държавата прилага до момента в опит да се справи с проблема за ранното отпадане на деца от училище не дават желания резултат\", призна министър Вълчев.  Образователното министерство инвестира в приобщаващо образование, като в проекти в тази област за училищата ще бъдат осигурени 130 милиона лева, а за детските градини ще се отпуснат още над 82 милиона лева по европейската програма „Наука и образование за интелигентен растеж“. Основните усилия обаче се падат на учителите, които работят в проблемните райони или с деца от уязвими групи. \"Трудна е задачата на тези учители и затова одобрихме допълнителни средства за училищата и детските градини с концентрация на деца от уязвими групи, насочени точно към персонала и с възможност да наемат допълнителни специалисти, образователни медиатори или други специалисти, които да осигурят ежедневното присъствие. Най-много разчитаме на учителите, затова и заявихме ангажимента за двойно увеличение на възнагражденията. Консумирайки ефекта на масовото, държавното образование през последния век, век и половина забравихме колко са важни учителите\", призна министърът. \"Държавата и обществото като цяло вече разбра, че за да има конкурентна икономика трябва да инвестира в образование. Но не само в ресурси и нови технологии, а най-вече в учителите\", убеден е Красимир Вълчев. \"Министерството стартира и голям проект на стойност 50 милиона евро, чиято цел е създаване на отворена платформа за иновативни уроци и други материали, които да помагат и на учители и на ученици да учат по-добре и да модернизират българското образование. Преподавателите ще бъдат обучени сами да създават новото съдържание и трудът им ще бъде заплатен\", обясни министър Вълчев.", "date": "2018.12.23", "title": "К. Вълчев: Най-важно за образованието остава връщането на децата в училище"}
{"url": "https://www.faktor.bg/bg/articles/novini/svyat/tramp-veche-obsazhda-uvolnenieto-na-predsedatelya-na-federalniya-rezerv", "text": "Президентът на САЩ Доналд Тръмп вече обсъжда уволнението на председателя на Федералния резерв Джером Пауъл. Новината са потвърдили няколко независими източника на Ройтерс. Агенцията посочва, че ако Пауъл наистина бъде отстранен, пазарите ще реагират изключително негативно. И от белия дом и от централната банка отказват коментар. Според анализаторите подобен ход на Тръмп ще има и политически последици, защото би се възприел като намеса в независимостта на Резерва. Недоволството на Тръмп от ръководителя на централната банка на САЩ се засили след повишаването на лихвените проценти от тази седмица и месеците загуби на борсовите пазари. Федералният резерв повиши основната лихва за четвърти път през 2018 г.", "date": "2018.12.23", "title": "Тръмп вече обсъжда уволнението на председателя на Федералния резерв"}
{"url": "https://www.faktor.bg/bg/articles/novini/balgariya/atlantitsi-izborat-na-f-16-e-nay-prekiyat-pat-za-premahvane-na-opasnite-zavisimosti-na-boynata-ni-aviatsiya-ot-rusiya", "text": "Придобиването на F-16V Block 70 от САЩ, оборудван с последно поколение радар и необходимото въоръжение, е най-добрият избор за изграждането на оперативно съвместими реални бойни способности на военно-въздушните ни сили. Това се изтъква в специална декларация на Атлантическия съвет на България, след като стана ясно, че правителството е избрало закупуването на натовски самолети. АСБ счита, че изборът на F-16V Block 70 е най-прекият път за премахване на порочната зависимост на Република България от Руската федерация в сферата на бойната авиация. Ето и пълния текст на декларацията:", "date": "2018.12.23", "title": "Атлантици:Изборът на Ф-16 е най-прекият път за премахване на опасните зависимости на бойната ни авиация от Русия"}
{"url": "https://www.faktor.bg/bg/articles/novini/svyat/vulkanat-koyto-predizvika-smartonosnoto-tsunami-v-indoneziya-se-e-pokazal-ot-vodite-predi-90-godini", "text": "Вулканът, който предизвика смъртоносното цунами, ударило Индонезия в събота вечерта, се е показал от водите преди 90 години, когато е бил формиран от легендарния Кракатау. От 10 години той е обект на много внимателно наблюдение, предаде Франс прес. Анак Кракатау или \"детето\" на Кракатау в превод от индонезийски, стана особено активен през юни. Оттогава изхвърля понякога огромни стълбове от пепел много високо в небето. През октомври едва не затрупа с лава един туристически кораб. Според специалистите Анак Кракатау се е формирал около 1928 г. в калдерата на Кракатау - вулканично образувание, получено при сриване на кратера навътре след катастрофалното изригване на стария вулкан през 1883 година. Анак Кракатау се е превърнал в малък вулканичен остров, чийто кратер е разположен в момента на 300 м над морското равнище. От самата си поява Анак Кракатау е активен почти постоянно и расте с всяко изригване, каквито се случват през две-три години, обясни за АФП вулканологът Рей Кас от австралийския университет \"Монаш\". \"Повечето изригвания са сравнително слаби според скалата за експлозивни изригвания\", добави той. Случаят от събота наподобява според него \"сравнително слабо експлозивно изригване\", но то може да е отключило или съвпаднало с някакво събитие под водата - свличане на земни маси или земетръс, което да е предизвикало смъртоносното цунами. На този остров не живее никой, но вулканът е забележителност, често посещавана от туристи, а и твърде притегателен обект за вулканолозите. Започнал да изригва на 27 август 1883 г., Кракатау изхвърля пепел на височина над 20 км. Следват експлозии, дочути в Австралия, а и чак на 4500 км разстояние - близо до остров Мавриций. Поради огромното количество пепел в атмосферата наоколо в региона две денонощия цари мрак. Година по-късно заради изхвърления във въздуха прах изгревите и залезите в цял свят са зрелищни гледки. Метеорологичната обстановка също се обърква години напред. Цунамито, предизвикано от това изригване, убива над 36 000 души и става една от най-тежките природни катастрофи, които планетата познава. Индонезийският архипелаг, включващ 17 000 острови и островчета, е формиран на мястото, където се срещат три големи тектонични плочи - индо-тихоокеанската, австралийската и евразийската. Държавата е разположена в \"огнения пояс\", опасващ Тихия океан - зона на силна сеизмична активност, припомня АФП.", "date": "2018.12.23", "title": "Вулканът, който предизвика смъртоносното цунами в Индонезия се е показал от водите преди 90 години"}
{"url": "https://www.faktor.bg/bg/articles/novini/svyat/gartsiya-i-turtsiya-si-razmenyat-zaplahi", "text": "В отговор на изказването на началника на Генералния щаб на гръцките Въоръжени сили Евангелос Апостолакис, който заяви, че „ако турците превземат за скалисто островче, ние ще го сравним със земята“. И това е червена линия за правителството“ в Атина, министърът на отбраната на Турция Хулуси Акар предупреди Гърция да се въздържа от провокации, пише вестник Kathimerini.  „Всички трябва да се пазят от провокации в Егейско и Средиземно море и Кипър. Иначе, трябва да знаят, че ще платят скъпо за това“, отбеляза военният министър на Турция. „Това е съветът, който даваме на нашите съседи“, добави той.  Изданието припомня, че в четвъртък Акар отбеляза, че „сме взели мерки, за да предотвратим свършени факти в Егейско и Средиземно море“ и посочи, че „правим всичко необходимо, за да защитим своето. Няма начин да бъдат отнети правата на нашата страна или нашия народ“.  „Катимерини“ отбелязва още, че след края на гръцкия Национален съвет по външни работи, заместник министърът на външните работи Йоргос Катругалос изпрати послание, че Гърция, с бдителност и трезвост, потвърждава, че позицията на страната е осигурена не само от подобряването на нейната международна позиция, но и от възпиращата сила на въоръжените й сили.  „Другата страна се нуждае от риторични избухвания и празни заплахи“, добави той, като обясни, че Анкара иска ревизия на международното право.", "date": "2018.12.23", "title": "Гърция и Турция си разменят заплахи"}
{"url": "https://www.faktor.bg/bg/articles/novini/svyat/broyat-na-zhertvite-sled-opustoshitelnoto-tsunami-v-indoneziya-prodalzhava-da-raste", "text": "Най-малко 168 души са загинали, а над 745 са ранени, след като вълната заля бреговете на островите Ява и Суматра. Предполага се, че е предизвикана от изригване на вулкана Анак Кракатау. Разрушенията са огромни. Цунамито е ударило бреговете на Ява и Суматра в 21:30 местно време. Вълната е помела хора и сгради, преобърнати са коли, изтръгнати дървета. Пътищата са блокирани от отломки. Опустошени от вълната са островите около Зондския проток - свързващ Яванско море с Индийския океан. Властите предупреждават, че броят на жертвите ще расте. Местните и туристите в тази част на Индонезия са предупредени да стоят далеч от брега. Спасителни екипи се опитват да достигнат най-тежко пострадалите райони. Вълната е била неочаквана, преди това не е имало предупреждение за опасност. Според агенцията за борба с бедствията на Индонезия, възможно е цунамито да е предизвикано от подводно свлачище след изригването на вулкана Анак Кракатау. Властите обясниха, че тревогата за опасност от цунами се задейства само когато то е предизвикано от земетресения и липсва система за засичане на подобни явления при вулканична активност. Анак Кракатау е вулканичен остров, появил се след изригване през 1927 година. Той се активизира през последните месеци и периодично бълваше лава, а вчера е изригнал, половин час преди вълната да удари брега. Изригването на вулкан може да причини свлачище под водата, при което земната маса избутва водата и така се образува гигантска вълна. Индонезия вече познава ужаса на подобно бедствие. На 26 декември 2004 година в резултат на цунами в Индийския океан, предизвикано от земетресение, загинаха 226 000 души в 13 страни, от тях - близо 120 000 в Индонезия.  Няма данни за пострадали български граждани в резултат на цунамито, съобщиха от Министерството на външните работи. Посолството на България в Джакарта следи обстановката и е на разположение за информация, координация и съдействие, ако е необходимо, на денонощния телефон: +62 812 9600 0691", "date": "2018.12.23", "title": "Броят на жертвите след опустошителното цунами в Индонезия продължава да расте"}
{"url": "https://www.faktor.bg/bg/articles/novini/svyat/direktorat-na-evrostat-evropa-veche-e-otritsatelen-estestven-prirast-na-naselenieto", "text": "\"Икономиката на Европа е в растеж, а безработицата е на нивата отпреди Световната икономическа криза, показват данните на Евростат\", съобщи пред БНТ генералният директор на агенцията Мариана Коцева Тя посочи, че въпреки това, демографските тенденции са негативни - населението на Стария континент се топи, а България е държавата с най-тревожни параметри в това отношение. Тя допълни, че 2016 и 2017 г. са първите години, в които Европа регистрира отрицателен естествен прираст. \"И всъщност ръстът, който се наблюдава, горе-долу с милион всяка година, се дължи на миграция. Т. е. население, което идва да живее в ЕС отвън ЕС, така че, да - ние водим, за съжаление, класацията в този негативен естествен прираст - България е страната, в която той е най-отрицателен, повече умирания има, отколкото раждания\", каза още тя. \"Най-бързо намаляващото население обаче е в други държави от Източна Европа - Литва, Латвия, Хърватска, защото там отрицателният прираст е съчетан с голяма имиграция\", обясни Коцева.  Въпреки всичко това, в икономическо отношение 2018 г. е била добра за ЕС, като България се намира в т.нар. \"златна среда\" със своите 3% ръст на икономиката. \"Въпреки това, социалните протести в Европа имат своето обяснение\", изтъкна Коцева и посочи голямото разслоение на обществото и неравенството по доходите, за което България отново е на челно място. \"Сравняват се доходите на 20% най-богати и 20% най-бедни. В Европа разликата е пет пъти, а в България - осем пъти\".", "date": "2018.12.23", "title": "Директорът на \"Евростат\": Европа вече е отрицателен естествен прираст на населението"}
{"url": "https://www.faktor.bg/bg/articles/novini/svyat/fatalnata-greshka-na-merkel-otvaryaneto-na-vrtata-za-1-milion-migranti", "text": "\"Ангела Меркел е бита карта\" беше мнение, изказано от медии и политолози още когато тя оглави за четвърти път германското правителство през март, след продължили близо шест месеца трудни политически преговори, завършили със споразумение за нова голяма коалиция между консерваторите и социалдемократите. След като само в рамките на две седмици нейният Християндемократически съюз (ХДС) се представи слабо на регионалните избори в провинция Хесен, а сестринската баварска партия Християнсоциален съюз (ХСС) загуби мнозинството си в местния парламент, 64-годишната Меркел обяви в края на октомври, че ще се оттегли от председателския пост в ХДС и че това ще бъде нейният последен канцлерски мандат. \"Мисля, че е сензационно, не очаквах това. Не мисля, че изобщо някой го е очаквал. Обикновено тя държи на своето и казва, че никога не желае да заема поста канцлер, ако не е лидер на партията си, а направи точно обратното\", заяви в интервю за ВВС британският политолог Матю Квортръп, автор на биографичната книга \"Меркел. Непреклонната\". \"Решението на Меркел да се оттегли от председателския пост в ХДС няма как да не е повлияно от загубата на доверие в изминалите регионални избори и разбирането, че за това има влияние недоверието към федералното правителство\", заяви пред БТА политологът и преподавател в Нов български университет Христо Панчугов. Според него е логично християндемократите и самата Меркел да търсят ново начало и промяна, която да върне доверието в ХДС за следващите парламентарни избори през 2021 г. Проблемите за най-влиятелната жена в Европа започнаха, след като през есента на 2015 г. тя взе едно наглед практично и благородно решение, без обаче да предвиди, че то ще има лавинообразен ефект, ще заплаши сигурността на Германия и ще доведе до негативни политически последици. Отварянето на границите на Германия бе, от една страна, спасение за бягащите от конфликтите в Близкия изток, а от друга трябваше да намали недостига на работна ръка и да облекчи ендемичната за страната със застаряващо население отрицателен естествен прираст и дългосрочната опасност от рухване на пенсионната система. Нападенията в Германия, извършени през 2016 г. от кандидати за убежище, включително тези в новогодишната нощ в Кьолн и на коледния базар в Берлин, наред с вълната от терористични атаки в други европейски държави, макар и извършени предимно от родени и радикализирали се в Европа ислямисти, предизвикаха критики срещу политиката на \"отворени врати\" на Меркел. \"Това, което в най-голяма степен повлия на спада на доверие в нея, но и в управляващата коалиции (и ХДС в частност), бе решението й да приеме над 1 милион бежанци в разгара на кризата. Последиците са видими, огромна загуба на подкрепа за управляващия партньор ГСДП на националните избори и загуба на позиции в поредица от регионални избори за самия ХДС\", каза Христо Панчугов. Последвалият възход на крайната десница, шествията на неонацистки организации и нападенията срещу бежански центрове и чужденци събудиха някои от най-страшните спомени от историята на Германия. С присъщата си търпеливост, прагматизъм и умение да решава проблеми, които демонстрира нееднократно през 13-те години на власт, включително по време на финансовата криза в края на миналото десетилетие, в преговорите за гръцкия дълг и по време на украинския конфликт, Меркел успя да преодолее и бежанската криза. Макар и отслабена, партията й спечели последните парламентарни избори, а рейтингът на одобрение за Меркел през март, когато встъпи в длъжност, бе над 50 процента, значително по-висок, например, от тези на британската министър-председателка Тереза Мей, френския президент Еманюел Макрон и тогавашния испански премиер Мариано Рахой. Темата за нелегалната имиграция обаче продължи да доминира в дневния ред в Германия през цялата 2018 г. и бе ябълката на раздора между коалиционните партньори ХДС, ХСС и ГСДП. Разходите на Берлин през 2016 г., свързани с миграцията, бяха 20 милиарда евро, според данни от доклад на федералното правителство, цитирани от \"Дойче веле\". Прогнозите на министерството на финансите, цитирано от сп. \"Шпигел\", са, че до 2022 г. ще бъдат похарчени 78 милиарда евро за издръжка на кандидати за убежище и за справяне с причините, каращи хората да напускат страните си и да се отправят към Европа. Загрижен не толкова за тези суми, колкото за негативното отношение на избирателите в Бавария към политиката на отворени врати, министърът на вътрешните работи Хорст Зеехофер постави ултиматум на канцлера да намери до 1 юли общоевропейско решение на проблема с т.нар. \"вторична миграция\". Той заплаши, че в противен случай ще затвори на своя глава границите на Германия и ще нареди да бъдат отпращани мигрантите, които вече са подали молба за убежище в друга държава членка на ЕС. Меркел успя да договори няколко мерки на европейско равнище за облекчаване на миграционния натиск върху Германия, но кризата с разбунтувалия се Зеехофер, която заплашваше да доведе до разпадане на правителството, бе овладяна едва след като двамата лично се споразумяха за по-строг контрол върху границите. Полемиката около нелегалната имиграция и крайната десница обаче се разрази отново с пълна сила в края лятото след смъртоносното намушкване с нож на 35-годишен германец в източния град Кемниц, за което бяха повдигнати обвинения на иракчанин и сириец. Последваха масови протести и в социалните мрежи се появиха видеозаписи, на които демонстранти скандират расистки лозунги и нападат приличащи на чужденци хора, но началникът на германската служба за вътрешно разузнаване Ханс-Георг Маасен постави под съмнение тяхната автентичност. Това изказване на топшпионина бе в противоречие с даденото дни по-рано от Меркел изявление, в което тя осъди гоненията срещу чужденци. Канцлерката попадна между чука и наковалнята, защото коалиционният й партньор ГСДП поиска оставката на Маасен заради предполагаемите му връзки с антиимигрантската и евроскептична партия \"Алтернатива за Германия\", а Зеехофер защити шефа на контраразузнаването. Взето бе компромисно решение Маасен да бъде отстранен от ръководството на Федералната служба за защита на конституцията и назначен на висок пост в министерството на вътрешните работи, но полемиката около него не свърши дотук. В последното си изявление като шеф на контраразузнаването пред европейските си колеги Маасен е казал, че е жертва на лов на вещици, организиран от \"радикални леви сили\" в ГСДП, че Германия води \"наивна и левичарска външна политика и политика по сигурността\", след което е намекнал, че може да влезе в политиката. След като в. \"Зюддойче цайтунг\" разкри какво е казал на тази среща при закрити врата, Маасен, който излезе от ролята си на дискретен шпионин и започна да прави политически изказвания, бе изпратен в ранна пенсия. В разгара на кризата с Маасен ХСС и ХДС получиха през октомври незадоволителни резултати на местните избори в Бавария и Хесен. \"Смятам, че резултатът в Хесен бе капката, която преля чашата. Но други фактори също са от значение, не на последно място растящото недоволство във фракцията в Бундестага\" към Меркел, заяви пред БТА политологът Матю Квортръп. Недоволство, което бе изразено по категоричен начин в края на септември, когато консерваторите нанесоха тежък удар по авторитета на Меркел, като не преизбраха дългогодишния й съюзник Фолкер Каудер начело на парламентарната група в Бундестага. Този неочакван обрат, според анализатори, бе сигнал, че съпартийците на Меркел искат думата им да има по-голяма тежест в политическия курс на партията. Политическите противници на канцлера веднага предрекоха началото на края на ерата Меркел. \"Може да го наречете \"Залеза на Меркел\", заяви Александър Гауланд, лидерът на най-голямата опозиционна партия в Бундестага \"Алтернатива за Германия\". Още в деня, в който след 18 години начело на партията и след 13 години като канцлер Меркел обяви, че ще се оттегли от лидерския пост в ХДС, двама силни кандидати заявиха намерението си да заемат мястото й. На конгреса в Хамбург партийните делегати избраха за нов председател досегашния генерален секретар на Християндемократическия съюз Анегрет Крамп-Каренбауер, която победи с крехка преднина завърналия се от политическото небитие консерватор Фридрих Мерц. \"Партията беше изправена пред дилема - дали да запази курса на Меркел - която бе решена да установи ХДС твърдо в центъра и го превърна в застъпник на гей браковете, минималната работна заплата и квотата за жени в политиката - или да направи завой надясно в опит да си върне избирателите, отнети от \"Алтернатива за Германия\", написа в статия за \"Гардиън\" кореспондентката на вестника в Берлин Кейт Конъли. \"Може да се каже, че в лицето на Крамп-Каренбауер партията избра по-безопасния вариант, не на последно място защото тя вероятно ще се погажда по-добре с канцлера, отколкото Мерц, за когото се смята, че има зъб на Меркел\", добави тя. Меркел е до голяма степен отговорна за това Мерц да напусне за дълги години политиката, след като през 2002 г. му отне изключително важния пост на лидер на парламентарната група на ХДС/ХСС в Бундестага и с това го лиши от възможността да се бори за канцлерския пост на парламентарните избори през 2005 г. Анегрет Крамп-Каренбауер е представител на либералното крило на християндемократите, но е по-консервативна от Меркел, тъй като е противник на гей браковете, привърженик на идеята за връщане на задължителната военна служба и застъпник на мярката да бъдат екстрадирани осъдени за престъпления бежанци. На жената, известна с инициалите АКК, се възлагат огромни надежди да отнеме гласове както от Зелените, така и от крайната десница. Изборите за Европарламент и регионалните избори в три провинции в Източна Германия догодина ще бъдат първото голямо изпитание за новата лидерка, която ще има и важната задача да осигури стабилен политически гръб на канцлера. Избирането й ще даде възможност на Меркел да се концентрира върху управлението на Германия и освен ако социалдемократите не се оттеглят от правителството, Меркел ще може да довърши мандата си и да остави солидно политическо наследство, което според много анализатори ще бъде съизмеримо с това на именитите й предшественици Конрад Аденауер и Хелмут Кол. БТА", "date": "2018.12.23", "title": "Фаталната грешка на Меркел - отварянето на вртата за 1 милион мигранти"}
{"url": "https://www.faktor.bg/bg/articles/novini/balgariya/papa-frantsisk-shte-se-sreshtne-s-patriarh-neofit-pri-vizitata-si-u-nas", "text": "На 5 май следващата година папа Франциск ще се срещне с патриарх Неофит в рамките на тридневното си посещение в България. След произнасянето на привествените думи в Синодалната палата главата на римо-католическата църква ще разгледа храм-паметника \"Св. Алексанъдр Невски\", съобщи пред бТВ западно и средноевропейския митрополит Антоний. Папа Франциск ще посети България от 5 до 7 май, като част от обиколката му на Балканите. След София той ще посети Скопие.   Той е един скромен човек, издигнат на един много сложен пост. Той е индивидуален и излиза извън протокола, в него има детска простота, като, че ли е по-различен от другите папи\", така митрополит Антоний описа папа Франциск. Жертвите на атаката на коледния базар в Страсбург вече са 5 „Европа е християнска и като такава не може да бъде добра почва за интеграция за хората, които изповядват исляма, защото тук има сблъсък между две култури“, така митрополит Антоний коментира терористичния атентат на коледния базар в Страсбург. По думите на митрополит Антоний, при спазване на всички биоетични норми и установяването на мозъчната смърт, може да се пристъпи към даряване на органите. Той припомни, че БПЦ вече излезе с позиция, че донорството е проява на християнска любов, но за да се даде благословия, има няколко условия. Митрополитът посочи още, че не одобрява експериментите за първите генетично модифицирани бебета и определи това като вмешателство, защото според него „Бог е установил света премъдро в хармония“.", "date": "2018.12.23", "title": "Папа Франциск ще се срещне с патриарх Неофит при визитата си у нас"}
{"url": "https://www.faktor.bg/bg/articles/novini/balgariya/opasnost-ot-lavini-v-planinite", "text": "Има опасност от лавини в планините, предупреждават от Планинската спасителна служба. Силните ветрове и новият сняг са предпоставка за така наречените снежни дъски и козирки. „Топлото време е предпоставка хората да излязат в планината. Има опасност от лавини, защото се променя структурата на снега. Снежната покривка натежава и има вероятност слоевете да се приплъзнат един спрямо друг. Трябва да сме наясно, че топлото време в планината може бързо да се влоши. Освен това лавините повечето пъти са предизвикани от човешка дейност\", коментира пред Нова телевизия планинският спасител Милен Братанов. Той допълни, че скиорите не трябва да се отклоняват от маркираните пътеки и да се предвижват в светлата част на деня. Според него туристическите пътеки са добре отъпкани.", "date": "2018.12.23", "title": "Опасност от лавини в планините"}
{"url": "https://www.faktor.bg/bg/articles/novini/svyat/v-znak-na-uvazhenie-gartsiya-dade-grazhdanstvo-na-kostadinka-kuneva", "text": "В знак на уважение Гърция даде гражданство на евродепутата от СИРИЗА Костадинка Кунева, която е родом от Силистра. Българката, завършила история във Великотърновския университет, става известна със своята синдикална дейност в Гърция като генсек на Атинския съюз на чистачите и домашните помощници.  Тя защитава правата им дори след като е нападната брутално и залята със сярна киселина през 2008 г. Кунева е сред най-активните евродепутати, популярността й в Гърция е много висока, предаде БНР. От днес българката Костадинка Кунева е и гръцки гражаданин с решение на Министерството на вътрешните работи в Атина. Министър Алексис Харицис направи изявление: \"Това е акт на уважение от страна на гръцката държава към една жена, която се превърна в символ и вдъхновение за всички хора, които се борят за един по-добър свят\". Гръцките медии често излъчват репортажи от дейността на Кунева в Европарламента. Хората признават, че тя е сред най-активните евродепутати с позиции и мнения в защита правата на работещите. Според днешни коментари в медиите повечето симпатизанти на СИРИЗА биха гласували за Кунева отново да влезе в Европарламента. В социалните мрежи евродепутат Кунева благодари с думите: \"За мен е чест да стана гражданин на европейска страна, където обществото знае какво е човещина и демокрация\".", "date": "2018.12.23", "title": "В знак на уважение: Гърция даде гражданство на Костадинка Кунева"}
{"url": "https://www.faktor.bg/bg/articles/novini/svyat/instinktat-diktuval-na-tramp-da-napusne-afganistan", "text": "Напук на съветите на мнозина от собственото си правителство президентът Доналд Тръмп изтегля американските войски от Сирия. Възможно ли е скоро да последва изтегляне и от Афганистан? Тръмп заяви, че инстинктът му диктува да напусне Афганистан като загубена кауза, но по-наскоро намекна, че желае да остане там, за да потърси мир с талибаните. Неочакваното затваряне на сирийската страница повдигна въпроса дали бойни партньори като Ирак и Афганистан трябва да се чувстват уверени, че той няма да изостави и тях, пише Асошиейтед прес. \"При положение, че е склонен да напусне Сирия, опасявам се, че ще последва и Афганистан\", заяви в интервю Дженифър Кафарела, директор в Института за изследване на войната. Съединените щати воюват в Афганистан от 17 години и все още разполагат там с 15 000 войници, които помагат на правителствените сили в борбата срещу талибаните. Близо петте хиляди американски войници в Ирак обучават и съветват иракските сили за сигурност в рамките на продължаващия им конфликт с \"Ислямска държава\", в който САЩ се намесиха през 2014 г., след като \"Ислямска държава\" навлезе в Ирак от Сирия. Още преди други служители да потвърдят решението за изтегляне, Тръмп написа в Тwitter: \"Победихме \"Ислямска държава\" в Сирия, което за мен беше единствената причина да присъстваме там по време на президентството на Тръмп\". Аспектът, на който Тръмп не обърна внимание, е дали екстремистите или някой друг няма да запълни вакуума в сигурността, създаден от изтеглянето на САЩ, като се прегрупират и се превърнат в нова заплаха. Правителството заяви, че възнамерява да продължи борбата срещу екстремистите от \"Ислямска държава\" в световен мащаб и че може да се завърне в Сирия, ако е необходимо. Въпреки това критиците зададоха редица въпроси за последиците от решението на Тръмп, включително и дали то създава възможност за турските сили да атакуват сирийските кюрди, които са съюзници на САЩ. Кори Шаки, заместник генерален директор на Международния институт за стратегически изследвания, написа вчера в уебсайта Atlantic.com, че решението за Сирия най-вероятно ще разтревожи всички съюзници, които разчитат на американските гаранции в сферата на сигурността. \"Правителствата на Ирак и Афганистан сигурно са доста притеснени. След като Сирия може да бъде отписана толкова лесно, а битката своеволно обявена за спечелена, то какъв е аргументът за продължаване на подкрепата за Ирак, където \"Ислямска държава\" е още по-разгромена? Щом Тръмп е толкова слабо заинтересуван от укрепването на сигурността и подпомагането на управлението в Сирия, то как афганистанците могат да са сигурни, че той няма да вземе същото решение и за тях, като се има предвид, че сраженията в Афганистан са по-скъпи, а напредъкът не е толкова видим?\". Тези и други въпроси във връзка с решението на Тръмп и неговите по-широки последици си зададоха и мнозина конгресмени. Сенаторът демократ от Роуд Айлънд Джак Рийд разкритикува решението, което според него е предателство спрямо сирийските кюрди. \"Сега президентът изглежда склонен да предаде доверието им и да ги изостави на опасността от един потенциално кървав конфликт с Турция. Това решение също така значително увеличава рисковете в сферата на сигурността за ключовите ни партньори в региона Израел, Ирак и Йордания\", изтъкна Рийд. Тръмп настояваше за изтегляне от Сирия още като кандидат за президент през 2016 г. и на няколко пъти повтори тази си позиция, след като встъпи в длъжност. Въпреки това решението изглежда изненада мнозина в правителството. Служители на Пентагона не са съобщили никакви детайли за времето и темпото на изтеглянето, нито могат да намерят връзка между решението на Тръмп и многобройните изказвания на министъра на отбраната Джим Матис, че е важно САЩ да останат в Сирия, за да гарантират стабилността. Сенаторът републиканец от Южна Каролина Линдзи Греъм, който обикновено подкрепя Тръмп, заяви, че е \"потресен\" от решението и го нарече \"потенциална катастрофа\". Според Греъм \"от това най-много ще спечелят \"Ислямска държава\" и Иран\". Сенаторът републиканец от Флорида Марко Рубио каза, че изтеглянето ще бъде \"голяма грешка с по-широки последици\" отвъд борбата срещу \"Ислямска държава\". Рубио нарече решението \"още един пример, че Съединените щати не са надежден партньор\". Беше само миналата седмица, когато специалният пратеник на САЩ за коалицията срещу \"Ислямска държава\" Брет Макгърк заяви, че американските войски ще останат в Сирия и след като екстремистите от \"Ислямска държава\" бъдат изтласкани от укрепленията си. \"Трябва да отбележа, че американци ще останат на място след физическия разгром на халифата, докато не създадем гаранции, че загубата му е дълготрайна. Никой не обявява мисията за изпълнена. Физическата победа срещу халифата е част от една доста по-дългосрочна кампания\", каза Макгърк пред журналисти на 11 декември. А преди две седмици председателят на Съвета на началник щабовете генерал Джоузеф Дънфорд отбеляза, че на САЩ им е нужно още доста време да обучат местните сирийски сили с цел да бъде предотвратено завръщането на \"Ислямска държава\" и да бъде стабилизирана страната. Дънфорд посочи, че са необходими между 35 000 и 40 000 местни бойци в Североизточна Сирия, за да бъде съхранена сигурността в дългосрочен план, но само около 20 процента от тях са преминали обучение.  БТА", "date": "2018.12.23", "title": "Инстинктът \"диктувал\" на Тръмп да напусне Афганистан"}
{"url": "https://www.faktor.bg/bg/articles/novini/svyat/frenskoto-pravitelstvo-sas-strogi-merki-sreshtu-narushitelite-ot-protestite", "text": "Президентът на Франция Еманюел Макрон заяви, че правителството му ще вземе строги мерки срещу хората, които са извършили погроми по време на демонстрациите на  \"жълтите жилетки\". Френският държавен глава направи това изявление снощи в ефира на телевизионния канал Бе Еф Ем при посещението си в Чад, съобщиха френски медии. \"Внимателно следих какво става в страната и бях информиран за случващото се от министъра на вътрешните работи Кристоф Кастанер. Напълно очевидно е, че френското правосъдие ще вземе много строги мерки срещу нарушителите на закона\", подчерта Макрон. Той е на двудневно посещение в Чад, където посети военната база в Нджамена, на чиято територия се намира генералният щаб на френските части, които участват в регионалната антитерористична операция \"Бархан\". Визитата е почти традиционна, защото президентът миналата година бе при френските части в Ниамей, в Нигер, припомня на сайта си Франс енфо. Както и през предишни години ястията на коледната трапеза за войниците са приготвени от главния готвач на Елисейския дворец, който сега е Гийом Гомес. Със самолет в Чад бяха доставени два тона деликатеси.", "date": "2018.12.23", "title": "Френското правителство със строги мерки срещу погромаджиите от протестите"}
{"url": "https://www.faktor.bg/bg/articles/novini/balgariya/aleks-aleksiev-izborat-na-f-16-e-geopoliticheski-gripen-ne-mozhe-da-se-proizvezhda-bez-sasht", "text": "Изборът на Ф-16, а не на Грипен от българското правителство не е предимно технически, тъй като и двата самолета са качествени макар и доста различни. Изборът е предимно геополитически, това е определящият критерии. Единият е натовски самолет, другият не е. Това само по себе си определя кой би трябвало да бъде фаворитът. Това изтъква пред Faktor.bg експертът Алекс Алексиев, който в продължение на години е работил за американските ВВС.  Според него освен това е важно, че Ф-16 е производство на най-високо технологичната нация в света – САЩ, а това гарантира, че самолетът постоянно ще се модернизира и поддържа. Швеция, от друга страна е малка страна с ограничени технологични и финансови възможности, която зависи от други, включително от Америка, за да може въобще да произвежда Грипен, казва Алексиев. Ето Ви един пример: според експертите, с които съм говорил около една трета от оръжието и авиониката на Грипен е с американски произход, а двигателят е изцяло амeрикански (General Electric F-414G). С други думи, самолетът дължи своето съществуване на добрата воля на Вашингтон. Сега представете си, че в Швеция дойде на власт страстен левичр като бившият премиер Улоф Палме и Тръмп забрани износа на двигателите. Грипен „умира” буквално на следващият ден и надали някой ще му помогне, изтъква експертът.", "date": "2018.12.23", "title": "Алекс Алексиев: Изборът на Ф-16 е геополитически, Грипен не може да се произвежда без САЩ"}
{"url": "https://www.faktor.bg/bg/articles/novini/svyat/ispaniya-se-saglasi-da-prieme-korab-s-nad-300-migranti", "text": "Испания се съгласи да приеме кораб на испанска хуманитарна организация, спасил над 300 мигранти в Средиземно море, след като Италия и други средиземноморски страни не му позволиха да акостира в техни пристанища. Плавателният съд на групата \"Проактива Оупън Армс\" спасил 313 мигранти близо до Либия вчера.  Малта, Италия, Франция, Тунис и Либия последователно отказали да приемат кораба, докато накрая Испания се съгласила да му позволи да влезе в пристанището Алхесирас, съобщи испанското министерство на външните работи.", "date": "2018.12.23", "title": "Испания се съгласи да приеме кораб с над 300 мигранти"}
{"url": "https://www.faktor.bg/bg/articles/novini/svyat/akihito-praznuva-posledniya-si-rozhden-den-kato-imperator-na-yaponiya", "text": "В неделя императорът на Япония Акихито навършва 85 години. Рожденият ден на императора в Япония се празнува в страната като национален празник, а за Акихито, който трябва да абдикира от трона през следващата година, този рожден ден е последният в качеството му на японски император. Рекорден брой японци дойдоха в императорския дворец в центъра на Токио в неделя, за да поздравят император Акихито за 85-годишния му рожден ден, съобщиха от Управлението по делата на императорския двор. Отбелязва се, че този път над 57 хиляди души са дошли в императорския дворец, което е с близо 10 хиляди повече, отколкото през 2017 година. Такова внимание от местното население към годишнината на монарха се обяснява с факта, че този рожден ден ще бъде последен за Акихито в качеството му на император на Япония - през април следващата година той ще се оттегли в полза на най-големия си син, коронования принц Нарухито. Въпреки дъжда, който вали в Токио, хиляди хора продължават да се стичат в императорския дворец, за да поздравят монарха. По традиция императорът се появява три пъти пред хората на остъкления балкон на една от сградите, заедно с императрица Мичико и други членове на семейството.  \"Благодаря от все сърце на всички вас, че дойдохте да ме поздравите така топло\", каза Акихото в обръщението си към събралите се хора, и изказа съболезнования на всички японци, пострадали от многобройните природни бедствия, които засегнаха страната тази година. \"Моля се за вашето здраве и вашето щастие\", добави той. „Фактът, че епохата на “Хейсей“ завършва и Япония е свободна от войни, ми дава душевно спокойствие”, цитират думите на императора от Управлението на делата на императорския двор. Акихито също подчертал, че е необходимо да се помнят онези \"безбройни животи, които са погубени по време на Втората световна война\" и че настоящият мир и просперитет на Япония са изградени \"върху огромните жертви и неуморни усилия на японския народ в следвоенния период. “Трябва да предадем историята на поколенията, родени след войната”, добавил Акихото. Японският император също благодарил сърдечно на народа на Япония за неговата подкрепа във връзка с решението му да се откаже от трона в полза на най-големия си син, коронования принц Нарухито. По-рано тази година японското правителство реши, че Акихито ще слезе от трона на 30 април 2019 г. На следващия ден, 1 май 2019 г., неговият син Нарухито ще стане новият монарх. Предполага се, че този ден ще бъде обявен за официален празник. Обикновено в Япония рожденият ден на монарха се провъзгласява за Национален празник и почивен ден. Изначалните правни норми не предвиждат абдикацията на императора от трона, докато е жив, но Акихито през август 2016 г., в обръщението си към нацията, изрази такова желание във връзка с старостта си, макар и да не го е заявил директно. След дългогодишно съгласуване, миналото лято, бе приет специален закон, който позволи на императора да се откаже от властта. Законът е ограничен до три години и действието му се отнася само за настоящия монарх. Според проучванията огромното мнозинство от японците са реагирали с разбиране на желанието на Акихито да се оттегли. Императорът в Япония по конституцията не се счита за държавен глава, а е само \"символ на страната и единството на нейния народ\". Той няма политически пълномощия и изпълнява церемониални функции.", "date": "2018.12.23", "title": "Акихито празнува последния си рожден ден като император на Япония"}
{"url": "https://www.faktor.bg/bg/articles/novini/balgariya/anton-todorov-radev-koga-i-kade-si-letyal-na-yurofaytar", "text": "Излъга ли за пореден път Румен Радев по Дарик вчера? Този въпрос, поставящ под съмнение думите на президента на България зададе политологът Антон Тодоров. Той цитира дословно казаното от държавния глава, във връзка с избора на нов боен самолет за българската армия: \"Румен Радев: Вижте, аз не коментирам качествата на самолетите. И трите самолета покриват напълно нашите изисквания. Пак ви казвам, летял съм на тях, знам какво представляват. Румен Радев: На този, най-новия, който ще се произвежда не съм, защото още не е произведен. Но на всички останали F-16, да, аз съм летял.  Румен Радев: Точно така.\" Интересно кога и къде е летял на \"Юрофайтър\", пита Тодоров и настоява държавният глава да даде ясен отговор.", "date": "2018.12.23", "title": "Антон Тодоров: Радев, кога и къде си летял на  \"Юрофайтър\"?"}
{"url": "https://www.faktor.bg/bg/articles/novini/svyat/zemetresenie-s-magnitud-4-1-v-rayona-na-yuzhen-banat-v-sarbiya", "text": "Регистрирано е земетресение с магнитуд 4.1 в района на Южен Банат в Сърбия, показва справка на официалната интернет страница на Европейския средиземноморски сеизмологичен център.  Земетресението е станало в 8:33 българско време на 5 километра южно от село Хайдучица и на 59 километра североизточно от Белград.  Земетресението е усетено в южната част на Войводина и в района северно от Белград, както и в района на Тимишоара в Румъния.  Засега няма информация за пострадали хора и нанесени материални щети.", "date": "2018.12.23", "title": "Земетресение с магнитуд 4.1 в района на Южен Банат в Сърбия"}
{"url": "https://www.faktor.bg/bg/articles/novini/balgariya/s-stanishev-s-ironiya-kam-ninova-gerb-mi-namekvat-veche-che-imat-grazhdanska-kvota-za-evroizborite", "text": "\"Европа преживява трансформация, търси ново място и идентичност. Брекзит е много сериозно предизвикателство. Наблюдавайки в какъв хаос се намира Великобритания -това е много добра застраховка срещу следващо застраховане от напускане на ЕС\", заяви пред БНТ председателят на ПЕС и евродепутат Сергей Станишев. \"Нашият голям интерес е да бъдем в ЕС и да се научим да отстояваме нашия интерес, да намираме балансите, да се държим така, че да ни уважават\", призова той. \"И в България отношението към ЕС се променя, подкрепата е спадаща, защото много политици се опитват всички проблеми да прехвърлят в ЕС. Най-силната институция, която много често е блокирана заради липса на политическа воля е европейския съвет, кой заседава там-ами премиерите на страните-членки. Много често националният егоизъм надделява и блокира действията. Но всъщност страните-членки блокират ЕС, това трябва да се знае\", каза още той. \"Моята прогноза е, че крайните антиевропейски националисти ще имат ръст на следващите евроизбори, но ще бъдат в периферията на институциите. Амбицията на ПЕС е да бъдем ядрото на широк ляво-центристки алианс. Пред Европа има две заплахи. Едната са крайните националисти. Втората - статуквото, твърдението, че кризата е преодоляна. Протестите обаче показват, че хората изпитват остро чувство за несправедливост\", коментира той. \"Знаете моято позиция към Истанбулската конвенция и ако БСП и ГЕРБ не се бяха поддали от пропагандата на крайните националисти ситуацията щеше да е различна. Конвенцията е срещу насилието. Но въпросът сега е решен от КС и не стои на дневен ред. Но има друг въпрос-30 жени са убити тази година от техните съпрузи и партньори\", припомни Станишев.  \"Лидерът на БСП не реди сам листите. За мен е важно да работя в следващия ЕП, защото е важно да има координация. Освен това след евроизборите ще се водят много важни избори за същината на европейската политика\", заяви той. \"ГЕРБ ми намекват вече, че имат гражданска квота\", отговори той на въпрос възможно ли е да не е водач на евролистата на БСП или да се кандидатира като независим.", "date": "2018.12.23", "title": "Сергей Станишев с ирония към Нинова: ГЕРБ ми намекват вече, че имат гражданска квота за евроизборите"}
{"url": "https://www.faktor.bg/bg/articles/novini/svyat/43-dushi-zaginaha-a-blizo-600-sa-raneni-sled-tsunami-v-indoneziya", "text": "Службата за реакция при бедствия на Индонезия съобщи, че над 60 души са загинали, а други 584 са ранени, след като цунами връхлетя крайбрежните зони на Зондския пролив между островите Суматра и Ява тази нощ, предаде Ройтрес. Стотици жилища са разрушени, а двама души са обявени за изчезнали, заяви говорител на службата, който свърза огромната вълна с подводни свличания след изригването по-рано на вулкана Анак Кракатау. ВВС показа кадри, публикувани от началника на службата за реакция при бедствия, на които се виждат наводнени улици и един преобърнат автомобил, посочва Асошиейтед прес. Вълната е връхлетяла около 21.30 часа местно време снощи, уточни службата по метеорология, климатология и геофизика.", "date": "2018.12.23", "title": "Над 60 души загинаха, а близо 600 са ранени след цунами в Индонезия"}
{"url": "https://www.faktor.bg/bg/articles/novini/balgariya/parkingite-na-metroto-sa-bezplatni-zaradi-mrasniya-vazduh", "text": "Данните от тази сутрин показват, че концентрацията на фини прахови частици (PM10) е над нормите в редица градове у нас. Най-мръсен е въздухът в София, където запрашаването е около 4 пъти над среднодневните норми от 50 µg/m3. Най-големи стойности в столицата са регистрирани в станциите в „Павлово“ и „Хиподрума“. Близо три пъти над нормата е запрашаването в Шумен. Буферните паркинги на метрото в София ще са безплатни за всички, които оставят колите си и използват градския транспорт, до изчерпване на капацитета им. Удължава се въведената вчера мярка заради регистрираните завишени нива на фини прахови частици, съобщиха от Столичната община. Екипи на Столичен инспекторат продължават проверките за нерегламентирано горене на отпадъци в кварталите. Патрули на КАТ-Пътна полиция ще спират автомобили за проверка с мобилни газ-анализатори, които отчитат нивата на отработените газове.", "date": "2018.12.23", "title": "Паркингите на метрото са безплатни заради мръсния въздух"}
{"url": "https://www.faktor.bg/bg/articles/novini/svyat/hilyadi-protestiraha-v-istanbul-sreshtu-poskapvaneto-na-zhivota", "text": "Няколко хиляди души протестираха днес в Истанбул срещу поскъпването на живота в Турция на фона на влошаването на икономиката на страната и срива на курса на турската лира, предаде АФП. Заобиколени от подсилени полицейски части демонстрантите носеха плакати по подобие на движението на \"жълтите жилетки\" във Франция, отбелязва АФП. Отзовали се на призива на Конфедерацията на синдикатите на трудещите се в държавния сектор, демонстрантите бяха пристигнали от различни райони на Турция. \"Работа, хляб, свобода\", скандираха протестиращите, на чиито плакати можеше да се прочете \"Кризата си е тяхна, улицата е наша\" и още \"Харизан\", което на турски означава юни. Юни е припомняне на масовите демонстрации от 2013 година срещу политиката на турския президент Реджеп Тайип Ердоган, които бяха породени от протестно движение срещу проекта за застрояване на парка Гези в Истанбул. Преди една седмица няколко хиляди души демонстрираха в Диарбекир, в югоизточната част на Турция, протестирайки срещу силното повишение на цените през последните месеци. Икономическото положение в Турция силно се влоши през последните седмици - инфлацията достигна 25,24 процента през октомври, което е 15-годишен максимум. От януари 2018 година турската лира е изгубила 22,5 на сто от стойността си спрямо долара.", "date": "2018.12.23", "title": "Хиляди протестираха в Истанбул срещу поскъпването на живота"}
{"url": "https://www.faktor.bg/bg/articles/novini/svyat/devet-minyori-zaginaha-v-mina-v-ruskiya-grad-solikamsk", "text": "Спасители са открили телата на осем души в мина в град Соликамск, на около 1500 километра североизточно от Москва, където се случи авария снощи, съобщава ТАСС, позовавайки се на пресслужбата на правителството на Пермския край. \"Девет души се оказаха блокирани в следствие на пожар и задимяване. От тях петима са от Пермския край, трима са от Башкирия, а един от Краснодарския край\", уточни по-рано губернаторът на Пермския край Максим Решетников. Злополуката станала в мина за добив на поташ (калиев карбонат), собственост на руската компания Уралкалий, която се занимава с добив на калиев карбонат. Спасителните екипи са се спуснали отново в мината, за да издирват тялото на деветия миньор.", "date": "2018.12.23", "title": "Девет миньори загинаха в мина в руския град Соликамск"}
{"url": "https://www.faktor.bg/bg/articles/novini/svyat/britanskiyat-politik-i-diplomat-padi-ashdaun-pochina-na-77-godini", "text": "Пади Ашдаун, бивш лидер на британските Либерални демократи и бивш върховен представител на международната общност в Босна и Херцеговина, почина на 77 години в събота, съобщи Ройтерс. Ашдаун оглавяваше центристката партия в продължение на 11 години до 1999 г., противопоставяйки я на Консервативната и Лейбъристката партия. Партията заяви, че Ашдаун е починал след кратко боледуване. Той е бил хоспитализиран наскоро с рак на пикочния мехур. Британският премиер Тереза Мей заяви, че Ашдаун е служил на страната си с отдаденост. \"Той посвети живота си на обществената служба и изключително много ще ни липсва\", посочи тя в изявление. Бившият премиер консерватор Джон Мейджър определи Ашдаун като \"истински патриот\". \"В правителството Пади Ашдаун беше мой опонент. В живота той беше много ценен приятел\", заяви Мейджър. Роден на 27 февруари 1941 г. в Индия, Ашдаун служи в Кралските военноморски сили от 1959 г. до 1972 г. Влиза а парламента през 1983 г., но придобива известност пет години по-късно, когато оглавява проевропейската партия. Той е върховен представител на ООН в Босна и Херцеговина от май 2002 г. до януари 2006 г., отговарящ за прилагането на Дейтънското мирно споразумение от 1995 г., което сложи край на четигодишния въоръжен конфликт в страната.", "date": "2018.12.23", "title": "Британският политик и дипломат Пади Ашдаун почина на 77 години"}
{"url": "https://www.faktor.bg/bg/articles/novini/svyat/v-belgrad-izlyazoha-na-protest-sreshtu-prezidenta-vuchich", "text": "В Белград хиляди сърби излязоха на протест срещу управлението на президента Александър Вучич. Маршът се организира за трета поредна събота. Демонстрантите преминаха по улиците на сръбската столица с плакати, на които отново пишеше \"Един от пет милиона\" - в отговор на коментар на президента, че няма да изпълни исканията на протестиращите, дори да са пет милиона. Първото подобно шествие беше организирано, след като в края на ноември опозиционер беше пребит в южна Сърбия. Протестиращите обвиняват Вучич в задушаване на демокрацията, репресии срещу опоненти, контрол върху медиите и провал на социалната политика.", "date": "2018.12.23", "title": "В Белград излязоха на протест срещу президента Вучич"}
{"url": "https://www.faktor.bg/bg/articles/novini/balgariya/atlantitsi-spipaha-rumen-petkov-po-beli-gashti-gripen-ne-e-s-dva-dvigatelya", "text": "Проруският лобист и лидер на АБВ Румен Петков стана за смях, след като вчера разпрати до медиите подписана от него  . Обявявайки се срещу избора на правителството да закупи за превъоръжаването на армията ни натовските самолети Ф-16, политикът, с изявен прокремълски уклон изтъква редица недостатъци на американския самолет. Изборът на тази машина според него било национално предателство. На първо място той посочва, че само Ф-16 е с един двигател, от участващите в търга самолети. Тоест според него Грипен е с два или повече двигатели. Атлантици и експерти в авиацията веднага спипаха лидера на АБВ неподготвен да води професионален дебат. На страницата на Атлантически съвет на България публикуваха ироничен коментар, с който категорично осветяват некомпетентността на Румен Петков. И Грипен и Ф-16 са с по един двигател, категорични са експертите. Но явно проруският политик от незнание твърди неверни неща или пък просто се опитва да заблуди обществото, манипулирайки го с некоректна информация.", "date": "2018.12.23", "title": "Атлантици спипаха Румен Петков по \"бели гащи\" – Грипен не е с два двигателя"}
{"url": "https://www.faktor.bg/bg/articles/novini/svyat/amerikanskoto-pravitelstvo-ostava-blokirano-i-po-koled", "text": "Патовата ситуация във Вашингтон продължава. Американското правителство ще остане частично блокирано по време на коледните празници, след като преговорите за намиране на изход не дават резултат. Сесията на Сената продължи едва няколко часа, следващото заседание е на 27 декември. В момента текат преговори между вицепрезидента Майк Пенс и лидера на демократите в сената Чък Шумър. Президентът Тръмп окончателно се отказа от почивката във Флорида и остана във Вашингтон, докато кризата бъде решена. Сенатът не одобри законопроекта за финансирането на правителството заради искането на президента в него да бъдат заложени 5 милиарда долара за строеж на стена по границата с Мексико.", "date": "2018.12.23", "title": "Американското правителство остава блокирано и по Коледа"}
{"url": "https://www.faktor.bg/bg/articles/novini/balgariya/sos-detski-selishta-balgariya-tarsi-priemni-semeystva", "text": "Търсят се приемни семейства. От SOS Детски селища България очакват родители, които са готови да осигурят на деца, лишени от родителска грижа, среда на любов, доверие и сигурност.  В момента от SOS имат 29 приемни семейства в София и Перник и още 45 в Търново, Габрово и Трявна.  Търсят се още родители.", "date": "2018.12.23", "title": "SOS Детски селища България търси приемни семейства"}
{"url": "https://www.faktor.bg/bg/articles/novini/balgariya/slanchevo-vreme-dnes-1-3", "text": "Преди обяд от запад облачността ще се разкъсва и намалява в повечето райони до предимно слънчево. Минималните температури ще са от минус 2 до 3 градуса, по морското крайбрежие - до 5 градуса. Максималните температури ще са между 6 и 11 градуса, по високите полета на Западна България ще са по-ниски - между 2 и 5 градуса. По Черноморието облачността ще е променлива, преди обяд - значителна, и на места ще превали дъжд. Максималните температури ще са 8-11 градуса. В планините облачността ще е по-често значителна и на много места ще има слаби валежи от сняг. Ще духа силен, по високите и открити части - бурен северозападен вятър. Максималната температура на височина 1200 метра ще е около 3 градуса, на 2000 метра - около минус 3 градуса, съобщават от НИМХ.", "date": "2018.12.23", "title": "Слънчево време днес"}
