{"url": "https://www.faktor.bg/bg/articles/zashto-opozitsiyata-v-moskva-smeni-taktikata-na-protestite", "text": "Руските опозиционни активисти проведоха нов вид протести в Москва в събота – от по един човек, носещ плакат, за да настояват за свободни и честни избори, за разлика от по-мащабните демонстрации в руската столица предишните седмици, предава AFP, цитирана от \"Фокус\" .  В стремежа си да заобиколят ограниченията от властите, активистите се редуваха да държат протестни плакати, тъй като такива демонстрации технически не се нуждаят от одобрение. Протестите, проведени на няколко места в централна Москва, бяха далеч от вълната на митингите, при които десетки хиляди излязоха на улиците, след като преди месец не бяха допуснати ключови лица от опозицията за участие в местните избори. Предишните митинги, които се провеждаха всяка събота след противоречивото решение на властите, бяха най-големите след 2011 г., когато избухнаха масови протести срещу завръщането на президента Владимир Путин в Кремъл след един мандат като премиер. Около 3000 души бяха арестувани за участие и изтъкнати членове на опозицията, включително и критикът на Кремъл Алексей Навални, остават зад решетките, припомня агенцията.", "date": "2019.08.17", "title": "Защо опозицията в Москва смени тактиката на протестите?"}
{"url": "https://www.faktor.bg/bg/articles/tsvetanov-ne-sam-v-aktivnata-politicheska-situatsiya-na-gerb-stranichen-nablyudatel-sam", "text": "- Аз съм един обикновен български гражданин, съпругата ми е тук, щяхме да вземем и малката ми дъщеря, но нещата се промениха в последния момент. - От София. - Няма да споделя. Лично е! - Подкрепям тази инициатива още от самото й начало. Гордея  се с един истински българин – Христо Димитров, който прави нещо уникално, което запазва традициите ни и ни връща 150 години назад. Убеден съм, че всеки, който се посети фестивала в Жеравна, ще се почувства много добре. - Тези, които са ме търсили съм разговарял с тях, дал съм им съвет, а другите им пожелавам успех и спортсменска политическа игра. Нека да има по-добри идеи, те да бъдат представени пред максимално широк кръг от хора, да се направи информират избор и да има висока избирателна активност. - Вижте, в момента не съм в предизборния щаб, не участвам в активната политическа ситуация в ГЕРБ. В момента съм страничен наблюдател. - ...Ще ми бъде интересно - Разбира се, че Фандъкова направи много за София. Лично аз смятам, че тя положи максимални усилия във всички години, в които беше кмет. Надявам се, че ще бъде одобрена от ГЕРБ.", "date": "2019.08.17", "title": "Цветанов: Не съм в активната политическа ситуация на ГЕРБ, страничен наблюдател съм"}
{"url": "https://www.faktor.bg/bg/articles/novini/svyat/the-washington-post-zhan-klod-yunker-shte-pretarpi-speshna-operatsiya", "text": "Председателят на Европейската комисия Жан-Клод Юнкер трябваше да съкрати лятната си ваканция и се прибра в родината си Люксембург, където ще претърпи спешна операция на жлъчния мехур, пише американският вестник The Washington Post. Високопоставен служител на Европейския съюз заяви, че 64-годишният Юнкер „ще бъде подложен на спешна холецистектомия“ – хирургично отстраняване на жлъчния мехур. Юнкер се е намирал на почивка в Австрия. Следващата седмица той трябваше участва в срещата на Г-7 в Биариц, Франция.  Председателят на ЕК от години страда от заболяване на гръбначния стълб, според различни информации.", "date": "2019.08.17", "title": "The Washington Post: Жан-Клод Юнкер  ще претърпи спешна операция"}
{"url": "https://www.faktor.bg/bg/articles/atkaka-s-dron-podpali-golyamo-petrolno-i-gazovo-nahodishte-v-sauditska-arabiya", "text": "Овладян е пожар, избухнал в голямо петролно и газово находище в Саудитска Арабия след нападение с дрон на йеменските бунтовници хуси, съобщи саудитската телевизия, цитирана от Асошиейтед прес, информира \"Фокус\". Атакувано е находището Шайба, което добива около 1 милион барела суров петрол дневно.  Саудитският петролен гигант Арамко подчерта в изявление, че пожарът, засегнал инсталация за втечнен газ, е бил ограничен и вече е овладян, предаде Франс прес. \"Няма ранени и работата не е прекъсвала\", добави саудитската държавна компания. Саудитският министър на енергетиката Халид ал Фалих заяви пред държавната телевизия, че Рияд \"осъжда най-категорично това подло нападение\". \"Този терористичен саботаж беше предшестван от поредица от действия, целящи да нарушат доставките на петрол за световните пазари, включително нападения срещу танкери\", подчерта той. \"Тези действия не са насочени само срещу Саудитска Арабия, а и срещу световната икономика\", добави министърът. Петролното находище се намира в район, където температурите често достигат 50 градуса, само на километри от границата с Обединените арабски емирства и на около 1200 км от Йемен. Нападението срещу него показва обхвата на дроновете на хусите, отбелязва Асошиейтед прес. Говорител на хусите обеща по контролираната от тях телевизия \"Ал Масира\", че ако \"саудитската агресия продължи\" ще последват \"по-силни и по-мащабни нападения, отбелязва АФП.", "date": "2019.08.17", "title": "Атака с дрон подпали голямо петролно и газово находище в  Саудитска Арабия"}
{"url": "https://www.faktor.bg/bg/articles/za-parvi-pat-frantsiya-izprashta-v-balgariya-zhena-za-poslanik-debyutantka-e-v-diplomatsiyata", "text": "За първи път от началото на демократичните промени у нас Франция ни изпраща жена за посланик. Флоранс Робин ще поеме поста в началото на септември след приключването на мандата на сегашния посланик Ерик Льобедел, пише \"24 часа\". Нейно Превъзходителство е дебютантка в дипломацията. До номинирането ѝ за посланик в София тя в продължение на две години е била ректор на академията на Нанси-Мец. Оглавявала е и академиите в Гвиана, Руан и Кретьой. ", "date": "2019.08.17", "title": "За първи път Франция  изпраща в България жена за посланик, дебютантка е в дипломацията"}
{"url": "https://www.faktor.bg/bg/articles/sad-v-moskva-otkaza-da-osvobodi-18-ot-24-te-ukrainski-moryatsi", "text": "Днес съд в Москва отказа да освободи 18 от 24-те украински моряци, които бяха задържани край бреговете на анексирания Крим през ноември миналата година. Заседанието беше закрито, предава Радио \"Свобода\".\" \"Руската федерация трябва незабавно да освободи украинските войници, задържани в Керченския проток и да им позволи да се върнат в Украйна\", постанови съдия Джин-Хюан Пайк от Международния трибунал за морско право, който се намира в Хамбург, през май. В същото време в решението се отбелязва, че трибуналът не счита за необходимо да изисква от Русия да спре наказателното преследване на моряци и да се въздържа от започване на нови дела.  Русия обаче заяви тогава, че няма да участва в изслушванията. Днешното решение може да има сериозни последици за страната.", "date": "2019.08.17", "title": "Съд в Москва отказа да освободи 18 от украинските моряци, въпреки решение на Международния трибунал за морско право (ВИДЕО)"}
{"url": "https://www.faktor.bg/bg/articles/novini/balgariya/ponedelnik-e-den-na-traur-za-obshtina-sliven-po-povod-tragichnata-smart-na-kristin-georgieva", "text": "Кметът Стефан Радев обявява 19 август, понеделник, за Ден на траур в Община Сливен по повод трагичната смърт на Кристин Георгиева. Той изказва дълбоки съболезнования от негово име и от името на Община Сливен към семейството на детето. Кметът изразява съпричастност с болката и трагедията на близките на детето. Стефан Радев е категоричен, че в този тежък момент Община Сливен застава зад роднините на Кристин и потвърждава готовността си да окаже финансова, психологична и всяка друга подкрепа, от която имат нужда. Пред близките е поел ангажимент Общината да поеме разходите по погребението, което ще бъде следващата седмица.", "date": "2019.08.17", "title": "Понеделник е Ден на траур за Община Сливен по повод трагичната смърт на Кристин"}
{"url": "https://www.faktor.bg/bg/articles/karakachanov-se-obyavi-za-nay-strogo-nakazanie-za-vinovniya-za-ubiystvoto-i-iznasilvaneto-na-shest-godishno-momiche", "text": "Окръжната прокуратура в Сливен повдига обвинения срещу Мартин Трифонов, който беше задържан вчера за убийството и изнасилването на шест годишно момиче от сливенското село Сотиря. Едно от обвиненията на Трифонов ще е за убийство на малолетна по особено жесток и мъчителен за жертвата начин. Междувременно вицепремиерът Красимир Каракачанов се обяви за най-строго наказание за виновнияза убийството и изнасилването на шест годишно момиче . В профила си във Фейсбук, Каракачанов коментира още, че случаят е показал необходимостта от приемане на предложената от него концепция за несоциализираните общности. ", "date": "2019.08.17", "title": "Каракачанов се обяви за най-строго наказание за виновния за убийството и изнасилването на шест годишно момиче"}
{"url": "https://www.faktor.bg/bg/articles/novini/svyat/italianskata-prokuratura-zapochna-razsledvane-za-predpolagaemo-otvlichane-sreshtu-vitsepremiera-salvini", "text": "Италианската прокуратура започна разследване за предполагаемо отвличане и злоупотреба с власт срещу крайнодесния вътрешен министър и вицепремиер Матео Салвини. Поводът – отказът му да допусне кораб със спасени в морето мигранти до пристанищата в Италия, съобщава АФП, цитирана от БГНЕС. Спасителният кораб „Оупън армс“ е на котва само на километър от южни италиански остров Лампедуза със 134 мигранти на борда включително 30 деца, посочва прокурорът на Сицилия в официалните документи, изпратени до централата на бреговата охрана в Рим. Полицията е иззела официални разпечатки на разговорите между вътрешното министерство и спасителните служби, за да изясни кой точно е издал нареждането за блокиране на достъпа до пристанищата на плавателните съдове с мигранти. Изземването на документи става само ден, след като бреговата охрана е предприела безпрецедентна стъпка – да напише писмо до Салвини, в което посочва, че „няма никакви пречки корабът с мигранти да влезе в пристанището незабавно“.", "date": "2019.08.17", "title": "Италианската прокуратура започна разследване за предполагаемо отвличане срещу вицепремиера Матео Салвини"}
{"url": "https://www.faktor.bg/bg/articles/burya-v-moskva-reshenieto-na-zelenski-da-priyuti-ruskite-disidenti-vludi-kremal-video", "text": "В  Кремъл прозряха. Зеленски нанесе на Путин ответен удар и демонстрира сила, твърди украинският тв водещ Владимир Бучко. Президентът на Украйна възложи на 13 август на правителството да изготви законопроект за опростена процедура за получаване на украински паспорт от руски граждани. Съответният указ е публикуван на официалната интернет страница на държавния глава на страната. \"Спешно да се разработи проектозакон, насочен към опростяване на процедурата за придобиване на украинско гражданство от граждани на Руската федерация, които са преследвани по политически причини\", се казва в текста на документа.  Според указа, опростена процедура ще се прилага и за чужденци и лица без гражданство, които \"са взели участие в прилагането на мерки за гарантиране на националната сигурност и отбрана на Украйна\".    Кремъл и неговата пропаганда реагираха с обичайните си заклинания. Виновни, разбира се, са САЩ, които научили Киев да прибере всички руски \"отрепки\" и \"предатели\". Реакцията на Украйна обаче идва в отговор на действията на президента на Русия Владимир Путин, който предостави допълнителни улеснения за граждани на Украйна да получават руско гражданство по съкратената процедура. Както е известно, в края на април държавният глава на Руската федерация издаде указ, с който предоставя правото на жители на \"отделни райони\" от Донецката и Луганската области да получат руски паспорти по бърза процедура. След това президентът с нов указ премахна израза \"отделни райони\" като по този начин даде възможност руски паспорти бързо да вземат и жителите на райони, които са под контрола на Киев (тоест извън самопровъзгласилите се Донецка и Луганска народни републики), както и на украинци, живеещи в Русия.", "date": "2019.08.17", "title": "Буря в Москва!  Решението на Зеленски да приюти руските дисиденти  влуди Кремъл (ВИДЕО)"}
{"url": "https://www.faktor.bg/bg/articles/balgariya-specheli-delo-sreshtu-omanskiya-fond-pred-arbitrazhniya-sad-vav-vashington", "text": "Арбитражният съд във Вашингтон реши окончателно спора между България и Оманския фонд, съобщи на сайта с Министерството на финансите. Държавният резервен фонд на Оман се отказа от исковете си без право да ги предяви отново.   На 13.08.2019 г. арбитражният трибунал постанови решение по международното арбитражно дело № ARB/15/43, заведено от Държавния резервен фонд на Оман срещу Република България в Международния център за разрешаване на инвестиционни спорове в гр. Вашингтон, САЩ.   В делото ищецът се оплакваше, че действията на българската държава и БНБ във връзка с поставянето на \"Корпоративна търговска банка\" АД под особен надзор, отнемането на лиценза и обявяването й в несъстоятелност, както и отказът й да бъде предоставена ликвидна подкрепа или спасителен план под друга форма, представляват  нарушения на Договора за взаимно насърчаване и защита на инвестициите между България и Оман.    След като България представи две писмени защити, придружени от експертни становища и доказателства, през м. декември 2018 г. Държавният резервен фонд на Оман се отказа от исковете си без право да ги предяви отново.   В съответствие с този отказ, решението отхвърля окончателно исковете като неоснователни и осъжда ищеца да заплати всички разноски по делото", "date": "2019.08.17", "title": "България спечели делото срещу Оманския фонд пред арбитражния съд във Вашингтон"}
{"url": "https://www.faktor.bg/bg/articles/maykata-na-predpolagaemiya-ubiets-na-deteto-sinat-mi-e-nevinen-krieshe-se-ot-politsaite-ot-strah", "text": "„Синът ми е невинен, криеше се от полицаите от страх”. Това каза пред NOVA майката на заподозрения за изнасилване и убийство Мартин Трифонов – Стоянка Стоянова. По думите й тя е знаела за изнасилването и убийството на 7-годишното момиче. Стоянова му е помогнала да си събере багажа, преди да избяга в гората над село Сотиря и твърди пред NOVA, че синът й е невинен.  Мартин е в болница под засилена полицейска охрана.", "date": "2019.08.17", "title": "Майката на предполагаемия убиец на детето: Синът ми е невинен, криеше се от полицаите от страх"}
{"url": "https://www.faktor.bg/bg/articles/zelenski-otgovornite-za-pozhara-v-odeskiya-hotel-tokyo-star-shte-badat-nakazani", "text": "резидентът на Украйна Владимир Зеленски заяви, че отговорните за пожара в одеския хотел „Tokyo Star“ ще бъдат наказани и че той лично ще контролира ситуацията, съобщава ТАСС. Той заяви това в съобщение на официалната си страница във \"Фейсбук\". \"Отговорност ще поемат не само преките виновници за пожара. Ще отговаря и Вадим Черни, собственикът на така наречения хотел. Лично аз ще се погрижа наказанието да е в съответствие със закона и изискванията на справедливостта\", заяви президентът. Зеленски подчерта, че човек не може да постави собствената си печалба над човешкия живот. Премиерът на Украйна Владимир Гройсман от своя страна инструктира \"незабавно да започнат мащабни инспекции по местата за отдих, особено на хотели и курорти\". Пожарът в хотела в Одеса е избухнал през нощта, като около 1000 квадратни метра са били обхванати от огъня. Осем души са загинали, а 10 са ранените, като четирима от тях са в критично състояние. Полицията започна наказателно дело по обвинения в „нарушаване на изискванията за пожарна безопасност“. Държавната служба за спешни случаи на Украйна съобщи, че през юли тази година е трябвало да се извърши проверка на хотела, но собственикът не е разрешил тя да се проведе.", "date": "2019.08.17", "title": "Зеленски: Отговорните за пожара в одеския хотел „Tokyo Star“ ще бъдат наказани"}
{"url": "https://www.faktor.bg/bg/articles/otkrito-e-golyamo-kolichestvo-chist-kokain-v-sklad-za-tsitrusi-v-burgas", "text": "Открито е голямо количество чист кокаин в склад  за цитруси в Бургас.   От прокуратурата в морския град съобщиха, че официална информация по случая ще бъде изнесена на брифинг в 15:30 ч. днес.   В пресконференцията ще участват Административният ръководител на Окръжна прокуратура - Бургас Георги Чинев и старши комисар Калоян Калоянов, директор на Областната дирекция на МВР-Бургас.", "date": "2019.08.17", "title": "Откриха голямо количество чист кокаин в склад за цитруси в Бургас"}
{"url": "https://www.faktor.bg/bg/articles/korneliya-ninova-se-pokloni-pred-ilindensko-preobrazhenskoto-vastanie-zabravi-koy-izbivashe-potomtsite-na-geroite", "text": "Днес почитаме героите от Илинденско - Преображенското въстание, показали силата на българския национален дух. Това се посочва в позиция на лидера на БСП Корнелия Нинова по повод Националния възпоменателен събор по повод 166-ата годишнина от Илинденско-Преображенското въстание в местността Петрова нива, съобщиха от пресцентъра на Национлния съвет на БСП. Пропуснали са да припомнят, че именно тяхната партия принуждаваше насилствено потомците на героите да се пишат \"Македонци\" и ги подлагаше на инквизиция, когато отказваха. \"Хиляди смели сърца останаха завинаги свързани от мечтата за свобода и единение. Поклон пред смелостта и саможертвата им\", се посочва в позицията на Нинова.", "date": "2019.08.17", "title": "Корнелия Нинова  се поклони пред Илинденско - Преображенското въстание, забрави кой избиваше потомците на героите"}
{"url": "https://www.faktor.bg/bg/articles/novini/balgariya/moskva-otnovo-e-na-protestna-noga-na-zhivo", "text": "Въпреки забраната за организиране на митинг на несистемната опозиция в Москва днес са планирани няколко  прояви, които вече започнаха. Тактиката е сменена в последния момент и хората не се организират в шествия, а всеки протестира единично или на малки групи из целия град, за да се избегнат жестоките и брутални арести от предишните протести. Засега униформените се държат изключително коректно като никога. Младите обаче викат \"Путин е крадец\". Многохилядни протести в руската столица вече има всяка събота. На двата предишни неразрешени митинга са задържани общо над 2500 души. Силите на реда извършиха десетки арести край сградата на президентската администрация, където след протеста на 10 август се събраха стотици. На пл.\"Сахаров\" днес имаше разрешен митинг на системната опозиция- Комунистическата партия на Генади Зюганов. Недопуснатите опозиционни кандидати на изборите за Московска градска дума на 8 септември до един са в ареста. Те определят като лъжа и манипулация твърденията на властите, че нямат необходимия брой действителни подписи. Вотът се смята за репетиция за националните парламентарни избори през 2021 г. Руски комунисти и поддръжници на либералната опозиция организираха в Москва отделни протести. Те са нов етап от голямото протестно движение, разтърсващо от един месец руската столица след недопускането на независими кандидати на местните избори, насрочени за 8 септември, предаде Франс прес, цитирана от БТА. Започналата в средата на юли вълна от протести доведе до над 3000 ареста. Лидери на протестното движение бяха задържани, включително опозиционният водач Алексей Навални. Протестът на Комунистическата партия на Руската федерация (КПРФ) започна в 12:45 ч. (9:45 ч. по Гринуич). По данни на неправителствената организация \"Бял брояч\" под дъжда са се събрали 3900 души. На същото място миналата събота по призива на либералната опозиция се събраха над 50 000 души, отбелязва АФП. Митингът на КПРФ, на който присъстваше и партийният лидер Генадий Зюганов завърши, съобщава ТАСС. Присъстващите решиха да създадат \"червен брояч\" за проверка на резултатите от изборите на 8 септември и поискаха оставката на председателя на московската избирателна комисия Валентин Горбунов. Обикновено комунистите са смятани за опозиция, която Кремъл толерира, но те се присъединиха към протестното движение на булевард \"Академик Сахаров\" и призоваха за честни избори, въпреки че техни кандидати бяха допуснати от участие в изборите, отбелязва АФП. Либералната опозиция не получи разрешение за протест от кметството. Нейни поддръжници призоваха за индивидуални протести на различни места в града, носейки плакати. Тази техника често се използва от протестиращите в Русия, за да могат да избегнат искането на разрешение за протест от властите. Те могат да протестират индивидуално, стига да поддържат дистанция от 50 м между групите протестиращ", "date": "2019.08.17", "title": "Москва отново е на протестна нога (НА ЖИВО)"}
{"url": "https://www.faktor.bg/bg/articles/otstranen-e-golyam-sriva-v-rabotata-na-sistemite-si-na-reditsa-amerikanski-letishta", "text": "Службата за граничен и митнически контрол на САЩ съобщи, че е отстранила срива в работата на системите си на редица американски летища, предаде БТА, цитирайки. \"Да, засегнатите системи отново са включени в мрежата, (документите) на пътниците в момента се обработват\", заявиха пред ТАСС от службата. Оттам добавят, че по време на срива не са регистрирани признаци за каквито и да било \"незаконни действия\". Сътрудниците на службата за граничен и митнически контрол са имали достъп до свързаните със сигурността бази данни и всички пътници са преминали проверка в съответствие със стандартите за сигурност, поясни събеседникът на ТАСС. Срив в системата за компютърна обработка на американската служба за граничен и митнически контрол засегна хиляди пътуващи по летищата в САЩ, заявиха официални представители, цитирани от Ройтерс по-рано днес. Хора на различни летища в САЩ публикуваха видеа в социалните мрежи с дълги опашки на пунктовете за обработка на документи, а няколко летища предупредиха за дълго време на чакане", "date": "2019.08.17", "title": "Отстранен е голям срив в работата на системите на редица американски летища"}
{"url": "https://www.faktor.bg/bg/articles/varshava-rusiya-shte-pomisli-dva-pati-predi-da-pribegne-do-voenni-sredstva-ako-vidi-amerikanski-voyski-v-polsha", "text": "Преместването на американските войски в Полша ще бъде по-добър метод за „ограничаване на Русия“, отколкото ако те останат в Западна Европа, заяви полският министър на външните работи Яцек Чапутович, предава РИА Новости. „Присъствието на американски войски в Полша играе много важна, възпираща роля, много по-важна от непрекъснатото им присъствие на Запад. Русия ще помисли два пъти, преди да прибегне до военни средства, ако види присъствието на международни войски в Полша, особено на американските “, каза ръководителят на външното министерство. Чапутович изрази надежда, че по време на предстоящото посещение на президента на САЩ Доналд Тръмп в Полша, ще бъдат конкретизирани плановете за преместване на част от американските войници в Източна Европа. По-рано Вашингтон и Варшава се договориха да бъдат разположени разузнавателни дронове MQ-9 в на Полша. САЩ също обявиха намерението си да увеличат числеността на своите войски в страната с хиляда души, като преместят част от разположените в Германия свои войници на изток.", "date": "2019.08.17", "title": "Варшава: Русия ще помисли два пъти, преди да прибегне до военни средства, ако види американски войски в Полша"}
{"url": "https://www.faktor.bg/bg/articles/ruski-sad-zakonno-e-politsiyata-da-schupi-krakata-na-sluchaen-minuvach-video", "text": "Руското Радио \"Свобода\" коментира \" нашия хуманен съд\", защото се оказва, че в Русия счупването на краката на случаен минувач от полицията е напълно законно. Става въпрос за случая от 27 юли , когато униформени проснаха на земята дизайнера и фотограф Константин Коновалов,  Видеозаписите показват, че главорезите чупят краката му съвсем умишлено, когато той отдавна е окован и обездвижен. Успяват напълно с единия.  Ала \"най-хуманният съд в света\", както се шегуваха в един съветски филм, отсъди, че действията на полицията са в рамките на закона. Очевидно дизайнерът е трябва да бъде наказан по този начин, защото се е отзовал на един булевард,  където се очаквало да минат група протестиращи и тичал, което значи, че е извършил нещо лошо и бяга. Смазването на мирни хора с палки също е законно, но да наречеш полицейски служител \"безсъвестен\"   е тъмно престъпно дело, неуважение към властите, което се наказва строго.  Водещият анализира последните събития в Москва. Там днес се очаква пореден  Страхът от протестите е голям. Наскоро прокуратурата на Москва поиска от съда да лиши от родителски права семейство, което отишло на протестите от 27 юли с малкото си момченце. Според съобщение на сайта на институцията по време на неразрешения митинг родителите го предали на друг човек, \"което подложило на опасност здравето и живота на момчето и предизвика причиняване на физическа и морална вреда\". Макар според руската Конституция да е защитена свободата на събирания и протести, от прокуратурата изтъкват като довод това, че бащата нямал право на глас в московските местни избори, тъй като имал само временна регистрация", "date": "2019.08.17", "title": "Руски съд: Законно е полицията да чупи краката на случайни минувачи (ВИДЕО)"}
{"url": "https://www.faktor.bg/bg/articles/za-evropeyskite-zeleni-zhelyaznata-zavesa-teparva-predstoi-da-padne", "text": "За европейските Зелени желязната завеса тепърва предстои да падне. Резултатите от тазгодишните избори за Европейски парламент потвърдиха съществуването на ясно разделение между Изтока и Запада на континента, пише \"Политико\". Т.нар. зелена вълна премина през страни като Германия, Франция, Белгия и Ирландия, но предизвика слабо вълнение сред по-новите държави членки на общността. Зелените партии получиха 2.2% от гласовете в Унгария, 1.8% в Хърватия и нищожна подкрепа в България и Румъния. Само шестима от 74 евродепутати в блока Зелени/Европейски свободен алианс, идват от страни, присъединили се към ЕС след 2004 г. Географските различия в успехите на движението поставят пред неговите политици въпрос – как могат Зелените да спечелят избиратели в по-слабо проспериращите части на ЕС? В сърцето на предизвикателството, казват анализатори и политици от Зелените, е икономиката. Избирателите в Централна и Източна Европа обикновено са фокусирани повече върху въпросите, свързани с това как да се издържат, отколкото с \"пост-материалистичните\" ценности, защитавани от Зелените, цитира \"Дневник\". Проучване на Евробарометър, проведено преди изборите за Европейски парламент, показа, че мерките срещу климатичните промени са основен приоритет в голяма част от Западна и Северна Европа, но не толкова в останалата част на континента. \"Ако печелите унгарската минимална заплата, не можем да очакваме да си купите храна, която е двойно по-скъпа само защото е от природосъобразни източници\", казва Петер Унгар, депутат от \"Политиката може да бъде различна\" (LMP), зелена партия, която не успя да спечели нито едно място в Европарламента. Освен това държавите от Централна и Източна Европа обикновено са по-зависими от изкопаеми горива за енергийните си нужди, което прави намаляването на емисиите много по-скъпо и следователно по-трудно за представяне пред скептичния електорат. Предложението на Европейската комисия за цел за нетни нулеви емисии до 2050 г. наскоро бе блокирано от Полша с подкрепата на Унгария и Чехия. Не става въпрос за липса на загриженост за околната среда сред избирателите на Изток. Активисти, протестиращи срещу разрушителни индустриални практики на места като Полша, Чехословакия и Унгария, създадоха зелени партии в края на 80-те години и се присъединиха към демократични движения срещу управляващите комунистически партии. \"В почти всички държави (Зелените) вкараха свои представители в парламента и/или (бяха част от) правителство, обикновено като партньор в широка коалиция на антикомунистическа опозиция\", коментира Агнешка Квятковска, преподавател по социология в Центъра за изследване на демокрацията в Университета по социални и хуманитарни науки във Варшава. Тези ранни успехи обаче на практика се изпариха до края на 90-те години, тъй като бурният следкомунистически преход изтласка други проблеми начело на политическите дебати. Природозащитният активизъм продължава в Източна Европа и на Балканите, където има високо ниво на замърсяване, но като цяло остава ограничен до гражданското общество. Европейската зелена партия (ЕЗП), федерация, представляваща Зелените партии от над 30 държави, знае, че има проблем на изток. \"Знаем, че трябва да се фокусираме повече върху тези страни\", казва Михал Берг, който отговаря за Източна Европа. По думите му ЕЗП ще съсредоточи усилията си на изток върху наднационални въпроси като въглищата и изграждането на капацитет, включително развитието на структури в партии, комуникациите и как да се привлекат нови активисти и членове.", "date": "2019.08.17", "title": "\"Политико\": За европейските Зелени желязната завеса тепърва предстои да падне"}
{"url": "https://www.faktor.bg/bg/articles/boris-dzhonsan-iska-brekzit-bez-sdelka-do-31-oktomvri-britantsite-ne-iskat", "text": "Британците решително отхвърлят идеята на премиера Борис Джонсън да изведе страната от Европейския съюз без сделка, пише вестник The Independent, като се позовава на данни от анкета, проведена за изданието, пише \"Фокус\". Допитването подкопава претенците на Джонсън, че има обществена подкрепа за плана си за Брекзит. Само 34% от запитаните отговарят, че искат министър-председателят да изпълни обещанието си да осъществи Брекзит до 31 октомври, ако това е нужно. От друга страна 49% от попитаните граждани на Великобритания настояват той да забави или да отмени изцяло излизането на страната от структурите на ЕС, или да проведе нов референдум.  Анкетата също така показва, че обществеността на острова не смята, че премиера може да се споразумее със съюза за нова сделка, като само 19% от попитаните са на мнение, че това е възможно. Освен това, според анкетираните Брекзит трябва да бъде поверен на парламента, вместо той да бъде изключван от преговорите. Консервативният депутат Гуто Беб се изказа по повод допитването, като заяви, че Джонсън няма подкрепа за Брекзит без сделка и никога не е имал. „През 2016 Борис Джонсън обеща по-добра сделка от сегашното ни споразумение с ЕС. Защо той не може да изпълни това обещание, вместо да осъществява катастрофален безмандатен Брекзит без сделка?“, допълни той. Лидерът на либерал-демократите, Джо Суинсън, също се изказа срещу подобно развитие на обстоятелствата.  „Както показва анкетата, не само, че липсва обществена подкрепа за това, но също е и невероятно безотговорно за всяко правителство, да преследва нещо, което ще доведе до загуба на работни места, щети на икономиката ни и ще удари нашите обществени услуги. \", заяви тя.", "date": "2019.08.17", "title": "Борис Джонсън иска  Брекзит без сделка до 31 октомври, британците не искат"}
{"url": "https://www.faktor.bg/bg/articles/ekstremalen", "text": "Екстремален индекс за пожароопасност е в сила на места в три области в събота. Индексът ще важи за територии в областите Благоевград, Пазарджик и Пловдив, информират от НИМХ. Възможни са бързо разпространяващи се много силни пожари с въвличане на дървесните корони. Днес ще преобладава слънчево време. По-съществени увеличения на облачността ще има над източната половина от страната и планинските райони и на отделни места там след обяд ще превали и прегърми. Максималните температури ще са между 25 и 30 градуса.", "date": "2019.08.17", "title": "Възможни са бързо разпространяващи се много силни пожари \\"}
{"url": "https://www.faktor.bg/bg/articles/dnes-shte-preobladava-slanchevo-vreme", "text": "Днес ще преобладава слънчево време. По-съществени увеличения на облачността ще има над източната половина от страната и планинските райони и на отделни места там след обяд ще превали и прегърми. Ще духа слаб до умерен вятър от север-северозапад. Максималните температури ще са между 25° и 30°.Това съобщи за Агенция „Фокус  дежурният синоптик Георги Цеков от Националния институт по метеорология и хидрология (НИМХ). По Черноморието ще преобладава слънчево време с временни увеличения на облачността и на отделни места ще превали. Ще духа слаб до умерен вятър от север-североизток. Максимални температури 25-28°. Температурата на морската вода е 26-27°. Вълнението на морето ще е 1-2 бала, след обяд на места по южното крайбрежие и временно до 3 . В планините ще преобладава слънчево време, но по върховете ще е по-често мъгливо. След обяд ще се развива и купеста облачност и на отделни места главно в централните масиви ще превали и прегърми. Ще духа умерен вятър от север-северозапад. Максималната температура на височина 1200 метра ще е около 18°, на 2000 метра – около 11°.", "date": "2019.08.17", "title": "Днес ще преобладава слънчево време"}
{"url": "https://www.faktor.bg/bg/articles/kim-chen-un-lichno-e-nablyudaval-testovete-za-novoto-orazhie-na-phenyan", "text": "Севернокорейският лидер Ким Чен Ун лично е наблюдавал тестовете за „новото оръжие“ на Пхенян, предава AFP, като се позовава на севернокорейски държавни медии. Тестовете усложняват усилията за ограничаване на разпространението на ядрени оръжия в региона, като това се случва точно преди посещението американския дипломатически представител в Пхенян в столицата на Южна Корея, Сеул. Севернокорейските тестове бяха шестите изпитания от страна на Пхенян през последните седмици, като според правителството те са протест срещу ежегодните военни учения на САЩ и Южна Корея, които то смята за репетиция за инвазия. В доклад на Корейската централна информационна агенция се посочва, че тестовете са постигнали \"перфектен резултат\", което е спомогнало за \"затвърждаването на доверието в тази оръжейна система\". „Снарядите бяха изстреляни в присъствието на върховния лидер“, допълни севернокорейската агенция.", "date": "2019.08.17", "title": "Ким Чен Ун лично е наблюдавал тестовете за „новото оръжие“"}
{"url": "https://www.faktor.bg/bg/articles/rumen-radev-vze-pod-shapkata-si-sabora-za-116-ata-godishnina-ot-ilindensko-preobrazhenskoto-vastanie", "text": "Национален възпоменателен събор по повод 116-ата годишнина от Илинденско-Преображенското въстание ще се проведе в местността „Петрова нива“ в община Малко Тръново. Събитието е под почетния патронаж на президента Румен Радев. В местността край странджанското село Стоилово на 29 юни 1903 година е взето решението за избухването на Преображенското въстание. Хиляди родолюбиви българи се очаква да се включат в събора. През целия ден ще има разнообразна програма, свързана с фолклора, традициите и обичаите ни, съобщи кметът на Малко Търново Илиян Янчев: \"Ще има пак надпяване, млади изпълнители. Очакваме да пристигне президентът, ще присъства и Негово преосвещенство Йоаникий на заупокойната молитва в храма, ще бъдат гвардейците. Мисля, че на този ден няма друго място, на което да се чувстваме по българи\". Възпоменателна церемония пред мемориала на “Петрова нива“ и тържествена заря са кулминацията на честването. ", "date": "2019.08.17", "title": "Румен Радев взе под шапката си събора за 116-ата годишнина от Илинденско-Преображенското въстание"}
{"url": "https://www.faktor.bg/bg/articles/sasht-izdadoha-zapoved-zadarzhane-na-iranskiya-petrolen-tanker-greys-1", "text": "САЩ издадоха заповед задържане на иранския петролен танкер \"Грейс 1\", предадоха агенциите. Според федералната прокуратура във Вашингтон вчера е получена заповед за задържане и конфискация на плавателния съд. Съгласно издадената заповед танкерът с целия си петрол и сумата от 995 000 долара подлежат на изземване въз основа на жалба на правителството на САЩ. Плавателният съд понастоящем се намира в Гибралтар. САЩ твърдят, че в случая става дума за незаконен достъп до американската финансова система с цел да бъдат подпомогнати доставки по море за Сирия от елитното иранско военно подразделение Корпуса на гвардейците на Ислямската революция. Корпусът е обявен от САЩ за чуждестранна терористична организация. Според американските съдебни документи корабът е извършвал плавания, чиято цел е била отвличане на вниманието, а мрежа от фирми паравани са помагали да бъдат изпирани милиони долари.  На 4 юли британски морски пехотинци задържаха танкера в Гибралтар по подозрение в нарушаване на санкциите на ЕС срещу петролните доставки за Сирия, близък съюзник на Иран. В четвъртък гибралтарските власти отмениха заповедта за задържането му, но съдбата на плавателния съд се усложни още след обжалване в последния момент от страна на САЩ на освобождаването.", "date": "2019.08.17", "title": "САЩ издадоха заповед задържане на иранския петролен танкер \"Грейс 1"}
