{"url": "https://www.faktor.bg/bg/articles/novini/svyat/tramp-za-sreshtata-s-kim-bez-sdelka-e-po-dobre-otkolkoto-s-losha-sdelka", "text": "Президентът на САЩ Доналд Тръмп и севернокорейският лидер Ким Чен Ун вчера не постигнаха споразумение за ядрено разоръжаване, защото, както заяви Тръмп, Ким отправил неприемливи искания за отмяна на санкциите срещу КНДР, наложени под егидата на Вашингтон. ООН и САЩ засилиха санкциите срещу Северна Корея, след като през 2017 г. тя извърши поредица от ядрени и ракетни изпитания. КНДР от години развива свои оръжейни програми въпреки резолюциите на Съвета за сигурност на ООН, пише Ройтерс. Какво означава непостигането на споразумение в Ханой за съседите на Северна Корея и останалите страни, които се опитват да сложат край на противопоставянето по ядрения въпрос? Неуспех за Тръмп, който се самообявява за експерт по сключване на сделки и е поставен под натиск у дома заради връзките си с Русия и показанията на Майкъл Коен, бившия му адвокат, обвинил го, че като президент е нарушил закона. Но без сделка е по-добре, отколкото с лоша сделка. Критиците на Тръмп в САЩ и ястребите от сферата на сигурността като съветникът му по националната сигурност Джон Болтън се безпокояха да не се стигне до някакво половинчато споразумение и призоваваха първо да има пълно и проверяемо ядрено разоръжаване на Северна Корея. Компанията \"Боинг\" на свой ред си осигури сделка за 15 милиарда долара от Виетнам - авиокомпаниите \"Виетджет\" и \"Бамбу еъруейз\" направиха поръчка за 110 самолета от американския самолетостроителен гигант. Ким не успя да постигне облекчаване на санкциите, след като миналата година измести фокуса си към изграждане на \"самодостатъчна\" икономика, отказвайки се да следва паралелното ядрено и икономическо развитие. Според бегълци от КНДР и наблюдатели той е трябвало да положи доста усилия, за да убеди някои от хардлайнерите в армията, че този курс е правилен. Северна Корея дълго време гледаше на ядрения си арсенал като на важно средство за оцеляването си и за недопускане на американска инвазия. Сега Ким казва, че най-големият приоритет за него е да подобри икономиката, но без да бъдат облекчени санкциите, той не може да направи много в тази посока. Удар за президента Мун Дже Ин, чийто стремеж е да бъдат отменени санкциите, спънали неговите амбиции да възстанови работата на общия за двете Кореи индустриален парк в Кесон, както и да възстанови туристическите връзки между двете Кореи. Мун иска да изгради обща корейска икономическа общност с помощта на многомилиардна инициатива, кръстена \"Нова икономическа карта на Корейския полуостров\". Желанието му е тази инициатива да бъде двигател на нов икономически растеж на фона на вяла икономика и най-лошото състояние на пазара на труда от десетилетие. Несъстоялото се споразумение по ядрения въпрос можеше да включва например и мирен договор, с който официално да бъде сложен край на Корейската война (1950-1953 г.) и въз основа на който Северът да поиска разположените в Южна Корея около 28 500 американски войници да бъдат изтеглени. Миналата седмица Тръмп обяви, че намаляването на военното присъствие на САЩ не е на масата на преговорите. Япония се опасява, че евентуално споразумение може да доведе до отстъпки от страна на САЩ в сферата на сигурността към Северна Корея, която извърши тестови изстрелвания на ракети над японската територия и заплаши Япония с унищожение. Токио поддържа позиция, че санкциите не трябва да бъдат облекчавани по никакъв начин, докато КНДР не предприеме конкретни, необратими и проверими стъпки за отказ от ядрено оръжие и балистични ракети, способни да достигат територията на Япония. Японският премиер Шиндзо Абе следеше много внимателно всяка стъпка на Тръмп в отношенията му със Северна Корея, като причината за това донякъде беше да направи така, че емоционалният въпрос за отвлечените японски граждани да не бъде забравен или оставен извън обхвата на каквото и да било споразумение. През 2002 г. Северна Корея призна, че е отвлякла 13 японци през 70-те и 80-те години, за да ги обучава като шпиони. Петима от тях се завърнаха в Япония, но Токио подозира, че може да има още стотици отвлечени. Абе заяви, че \"напълно подкрепя\" позицията на Тръмп против сключването на споразумение. Китай е единственият голям съюзник на Северна Корея и години наред беше домакин на \"шестстранните преговори\", които имаха за цел да ограничат програмата на КНДР за ядрени оръжия и които не доведоха до някакъв категоричен резултат. Пекин призова САЩ да облекчат санкциите, за да ускорят ядреното разоръжаване. Непостигането на споразумение ще засили усещането на Китай за непредсказуемост на Тръмп като преговарящ. Миналата година Пекин си мислеше, че със САЩ са постигнали споразумение, което да реши търговския им спор, но в един момент се оказа, че американският президент не мисли така. Сега двете страни са на финалния етап от постигането на споразумение по търговския въпрос. Китай, който гледа на Северна Корея като на полезен буфер за париране на американските сили в Южна Корея и Япония, ще бъде непреклонен в позицията си, че всяко споразумение между Тръмп и Ким не трябва да има негативно отражение върху сигурността на Китай. Като домакин на срещата Виетнам с радост влезе в ролята на пропагандатор на мира и отговорен член на международната общност, който се е помирил със старите си врагове. Днес Ким започна там двудневна официална приятелска визита. \"Това не е краят, този въпрос, както всички знаем, е сложен и не може да бъде уреден за кратък период от време\", каза Фам Тиен Ван, който е бил посланик на Виетнам и в двете Кореи. След края на срещата на върха в Ханой пропагандният отдел на Виетнамската комунистическа партия разпрати съобщение до местните репортери, в което ги призова да не критикуват нито Тръмп, нито Ким. \"Не слагайте заглавия като \"Неуспех в Ханой\", не обвинявайте нито една от двете страни и не си служете с никакви негативни коментари, които може да засегнат двамата лидери\", се казваше в посланието.  /БТА/ Прочети още на: https://www.dnes.bg/notifikacii/2019/03/01/osnovnite-igrachi-v-iadrenoto-protivopostaviane-sled-neuspeha-trymp-kim.403493", "date": "2019.03.01", "title": "Тръмп за срещата с Ким: Без сделка е по-добре, отколкото с лоша сделка"}
{"url": "https://www.faktor.bg/bg/articles/tsvetanov-v-kardzhali-predstoyashtiyat-evrovot-e-klyuchov", "text": "Предстои ни важно изборно състезание, изключително важно, защото евровотът е ключов. Нужна ни е максимална мобилизация. Очаквам високи резултати в смесените райони, защото това е гаранция за успешно представяне и на местните избори. Това заяви заместник-председателят на ГЕРБ и председател на парламентарната група на партията Цветан Цветанов по време на среща с ръководствата на общинските структури на ГЕРБ в област Кърджали. \"Ние правим реални политики и изповядваме европейски ценности, а хората виждат това и ни се доверяват\", изтъкна Цветанов.  Общинските председатели на ГЕРБ от региона и Цветанов обсъдиха промените в Изборния кодекс, рисковете на машинното и електронното гласуване, изборите в организационни въпроси за предстоящите два избора. Цветан Цветанов е в Кърджали по повод отбелязването на 12 години от учредяването на структурата на ГЕРБ в областта. По-късно Цветанов и символичният домакин на честването в лицето на председателя на Народното събрание Цвета Караянчева, която е и областен координатор на партията, ще се срещнат с членове и симптизанти на ГЕРБ от Кърджалийска област.  Сред гостите е и евродепутатът Асим Адемов, който има информационен офис в Кърджали.", "date": "2019.03.01", "title": "Цветанов в Кърджали: Предстоящият евровот е ключов"}
{"url": "https://www.faktor.bg/bg/articles/novini/balgariya/v-kasabov-nfsb-vmro-tryabva-da-badat-malko-po-smireni", "text": "\"Ние сме против преференциите, защото това не е мажоритарен вот. На практика се губи възможността всеки, който желае да може да се кандидатира като незивисим. Освен това един независим кандидат във Варна, напромер, за да стане дапутат му трябват 12-13 хиляди тласа. А при префенциите с две хиляди гласа да спечелиш. Ние имахме такъв случай\", заяви пред БНТ заместник-председателят на НФСБ Валентин Касабов. По думите му, масово влезлите с преференции, са хора, които след влизането в НС \"започват собствена игра\". Касабов каза, че тепърва ще се коментира нивото на преференциите с коалиционните партньори, но че до момента няма официални разговори. Според него, ВМРО първи са започнали да говорят за самостоятелно явяване на евроизборите. \"ВМРО трябва да бъдат малко по-смирени, смисълът на патриотизма е да вървим заедно. А това беше неочакван ход и всички сме в ступор\", заяви депутатът. \"Те са тези, които напуснаха, не знам причината, може би си повярваха. Призовавам ги да седнем заедно, да помислим, но нека да говорят малко по-смирено. Това не е добре за общата коалиция\", каза Касабов. \"Реалността е, че коалицията е стабилна, това са твдърденията на БСП, които слушаме от 2 години от едни и същи актьори с едни и същи реплики, за да се харесат на своя водач. Ние не сме поставяли никакви условия на ГЕРБ\", коментира той.", "date": "2019.03.01", "title": "В. Касабов, НФСБ: ВМРО трябва да бъдат малко по-смирени"}
{"url": "https://www.faktor.bg/bg/articles/novini/svyat/sasht-nalozhiha-novi-sanktsii-na-priblizheni-na-maduro", "text": "САЩ наложиха санкции на шестима настоящи и бивши служители от венецуелските сили за сигурност, които са контролирали групите, попречили на вкарването на хуманитарната помощ във Венецуела, предаде БТА, позовавайки се на Ройтерс. Според разпространено днес съобщение на американското министерство на финансите мярката е в отговор на \"осъдителното насилие, трагичните смъртни случаи и безскрупулното подпалване на храна и лекарства, предназначени за болни и гладуващи венецуелци\". САЩ \"ще продължат да наказват привърженици на Мадуро, които удължават страданията на жертвите на предизвиканата от хора хуманитарна криза\", се казва в съобщението. За тази седмица това са вторите санкции на САЩ срещу представители на венецуелския режим. В понеделник бяха санкционирани губернаторите на провинциите във Венецуела, които поддържат Николас Мадуро. Същия ден Вашингтон призова страните съюзници да замразят сметките на венецуелската петролна компания PDVSA. Санкциите на САЩ блокират личните банкови сметки на лицата в американски банки и забраняват на американски компании да влизат във финансов и бизнес отношения с тях.", "date": "2019.03.01", "title": "САЩ наложиха нови санкции на приближени на Мадуро"}
{"url": "https://www.faktor.bg/bg/articles/novini/balgariya/kreditni-milioneri-iztochili-banka-izpluvaha-kato-agenti-na-ds", "text": "Обявената през 1997 г. от съда във фалит банка „Славяни” е била източена от сътрудници на комунистическите тоталитарни служби.  Това разкрива проверката за принадлежност към ДС или разузнавателните служби на БНА на кредитните длъжници към трезора, извършено от Комисията по досиетата, пише  . Тя е част от глобалната проверка на кредитните милионери по списъка на БНБ от 1997 г. с дългове най-малко 1 млн. неденоминирани левове. Проверката е обхванала 45 длъжници (дружества) в които на ръководни постове фигурират 108 физически лица.  От тях с установена принадлежност са общо 18 души (решение №2-1566 от 19 февруари 2019 г.). Комисията е обявила данните за 13 от тях, тъй като останалите 5 са починали и по закона за досиетата информацията за тях не е публична. Велико Иванов Жеков, член на контролен орган /Контролен съвет/ на кооперация – длъжник – \"МАКРО ДИГЕН\", гр. Перник; Владимир Иванов Владинов, управител на фирма – длъжник – \"ТРЕЙД ПРОКСИМА\" ЕООД, гр. София, член на управителен орган /Общо събрание/ - съдружник във фирма –длъжник – \"АВТОИМПЕКС 3\" ООД, гр. София; Георги Симеонов Агафонов, представител на \"ЕС ДЖИ ЕЙ ИНТЕРНАЦИОНАЛ ХОЛДИНГ\" ЕООД - юридическо лице - член на управителен орган /Общо събрание/ - съдружник във фирма –длъжник – \"ФИНАНСОВА КЪЩА ПИРИН\" ООД, гр. Гоце Делчев; едноличен собственик и управител на фирма - длъжник - \"ЕС ДЖИ ЕЙ ИНТЕРНАЦИОНАЛ ХОЛДИНГ\" ЕООД, гр. София /\"ЕС ДЖИ ЕЙ ИНТЕРН.ХОЛДИНГ\" ЕООД – по бюлетина/; член на управителен орган /Общо събрание/ - съдружник във фирма –длъжник \"ЕС ДЖИ ЕЙ ИНТЕРНАЦИОНАЛ ХОЛДИНГ\" ООД, гр. София /\"ЕС ДЖИ ЕЙ ИНТЕРН.ХОЛДИНГ\" ЕООД – по бюлетина/; едноличен собственик на фирма-длъжник - \"ИНТЕРКОМТРАНС ХОЛДИНГ\" ЕООД, гр. София; член на управителен орган /Общо събрание/ - съдружник във фирма –длъжник– \"ИНТЕРКОМТРАНС ХОЛДИНГ\" ООД, гр. София /\"ИНТЕРКОМТРАНС ХОЛДИНГ\" ЕООД – по бюлетина/; член на управителен орган /Съвет на директорите/ на фирма – длъжник – \"СЕДЕМ ДНИ\" АД, гр. София /\"РТК СЕДЕМ ДНИ\"АД – по бюлетина/; член на контролен орган /Надзорен съвет/ на фирма – длъжник – \"РАДИО-ТЕЛЕВИЗИОННА КОМПАНИЯ СЕДЕМ ДНИ\" АД, гр. София /\"РТК СЕДЕМ ДНИ\" АД – по бюлетина/; член на управителен орган /Съвет на директорите/ на фирма – длъжник – \"СОФИЙСКА ЗАЛОЖНА КЪЩА\" АД, гр. София; член на управителен орган /Съвет на директорите/ на фирма – длъжник – \"ТАНГЕНС\" АД, гр. София; Джан Мехмедов Дуралов, лице, посочено като едноличен търговец с фирма – длъжник – ЕТ \"ТУРКАН - ЙОСИФ ДЕЯНОВ\", гр. Дулово; Здравко Йорданов Александров, управител и член на управителен орган /Общо събрание/ - съдружник във фирма –длъжник – \"ФИНАНСОВА КЪЩА ПИРИН\" ООД, гр. Гоце Делчев; Красимир Влаев Косев, член на управителен орган /Управителен съвет/ на фирма – длъжник – \"РАДИО-ТЕЛЕВИЗИОННА КОМПАНИЯ СЕДЕМ ДНИ\" АД, гр. София /\"РТК СЕДЕМ ДНИ\" АД – по бюлетина/; Мирчо Минков Пейковски, член на управителен орган /Съвет на директорите/ на фирма – длъжник – \"ТАНГЕНС\" АД, гр. София; Николай Цанков Цанков, член на управителен орган /Съвет на директорите/ на фирма – длъжник – \"ЕВРАЗИЯ ИНТЕРНЕШЪНЪЛ\" АД, гр. София; Петко Недков Колев, член на управителен орган /Съвет на директорите/ на фирма – длъжник – \"СОФИЙСКА ЗАЛОЖНА КЪЩА\" АД, гр. София; Пламен Костадинов Сапаревски, член на управителен орган /Съвет на директорите/ на фирма – длъжник – \"ТАНГЕНС\" АД, гр. София; Славчо Дойчев Кисьов, Лице, посочено като едноличен търговец с фирма – длъжник – ЕТ \"СЛАВЧО ДОЙЧЕВ КИСЬОВ\", гр. София; Славчо Маринов Геновски, член на управителен орган /Съвет на директорите/ на фирма – длъжник – \"ТАНГЕНС\" АД, гр. София; Тошко Христов Атанасов, член на управителен орган /Общо събрание/ - съдружник във фирма –длъжник и управител – \"ДАЯНА КОМЕРС\" ООД, гр. Хасково. Банка „Славяни” е поставена под особен надзор през есента на 1996 г. Въпреки рефинансирането ѝ от БНБ тя е обявена във фалит през лятото на 1997 г. При оповестяване на списъка с кредитните милионери става ясно, че банка „Славяни е раздала 15,6 млрд. кредити, които са обезпечени само с 1,5 млрд. лв. По делото за фалита на „Славяни” става ясно, че собственикът на банката  Георги Агафонов, бивш депутат от Българския бизнес блок, е източвал трезора, като отпускал без обезпечение огромни кредити на фирми от своя холдинг SGА. Пет негови фирми са прехвърлили задълженията си към „Славяни” на други пет фирми от същия холдинг. Общата сума на кредитите по цесиите е над 491 млн. стари лв., а с лихвите нанесената на банката вреда е за над 2 млрд. лева.", "date": "2019.03.01", "title": "Кредитни милионери, източили банка, изплуваха като агенти на ДС"}
{"url": "https://www.faktor.bg/bg/articles/moskva-ostavi-zad-reshetkite-amerikanetsat-koyto-se-predstavya-za-ruski-patriot", "text": "От 25 години американецът Майкъл Калви плува в мътни води, за да инвестира в Русия въпреки икономическите кризи, политическите борби и дипломатическото напрежение, поддържайки добри отношения с Кремъл, информира Франс прес, цитирана от БТА. Днес той е зад решетките, но въпреки всичко остава \"руски патриот\".  Основателят на фонда Беринг восток (Baring Vostok), който твърди, че е невинен, е обвинен в злоупотреба на стойност най-малко 2,5 милиарда рубли (около 33 милиона евро) със средства на банка Восточний. Случаят предизвика шок сред руските финансови среди, въпреки че те са свикнали с търговските конфликти и борбите за влияние, които се уреждат в съда и приключват с внезапно изпадане в немилост на бизнесмени, смятани за недосегаеми. Въпреки призивите да бъде пуснат под гаранция, отправени от известни личности в света на руските финанси, в четвъртък московски съд реши да остави 51-годишния инвеститор в предварителния арест.  Финансистът, родом от американския Среден Запад, е женен за рускиня и е почитател на Лев Толстой. Той е един от чуждестранните инвеститори, останали в Русия въпреки все по-голямото напрежение между Москва и Запада, най-вече с Вашингтон. Калви винаги е поддържал тесни отношения с властите и неколкократно се е срещал с Владимир Путин. \"Той каза, че е невинен, каза, че е руски патриот\", заяви пред Интерфакс Евгений Екинфеев, член на надзорна комисия за затворите, след среща с него във федералния изолатор \"Кремльовский централ\". Създаден малко след появата на пазарната икономика, неговият фонд допринесе за навлизането на чуждестранни инвестиции на стойност няколко милиарда долара в Русия в понякога хаотична обстановка. \"Това е една от важните поуки от последните 20 години: периодичните кризи са неизбежни в нововъзникващите пазарни икономики\" и понякога представляват \"най-добрите възможности\", твърди Майкъл Калви в интервю от 2013 година за специализираната по нововъзникващите пазари финансова асоциация ЕМПЕА. В него той определя Русия като \"ирационално непопулярна сред инвеститорите\", обяснявайки това с възприемането й главно от гледна точка на външната политика. Калви е завършил престижната Лондонска школа по икономика, работил е в Лондон и Ню Йорк. Бил е служител на Европейската банка за възстановяване и развитие, създадена да помогне за преминаването на социалистическия блок към пазарната икономика, както и на търговската банка Саломон брадърс (Salomon Brothers), където се е специализирал в сливания и придобивания в петролния и газовия сектор. Русия притежава петрол и газ в огромни количества в недрата си, а разпадането на СССР в края на 1991 година отваря достъпа за инвеститорите. През 1994 година Калви се установява в Москва и открива Беринг восток в условията на икономическа разруха и икономически отношения като през Дивия Запад. Шепа хора си поделят съветската промишлена баница - появяват се олигарсите. Две трети от инвестициите на Беринг восток са в стари, приватизирани съветски предприятия, а една трета - в нови частни фирми, обяснява той.  Най-големият и най-паметен негов успех е Яндекс, повелителят на руския интернет. Беринг восток инвестира 5 милиона долара в групата, която днес се оценява на над 10 милиарда долара на Нюйоркската фондова борса. От всички икономически кръгове се чуха множество хвалебствени думи за неговата честност и професионализъм след ареста му, определян като \"прекомерна мярка\" и резултат от разчистване на сметки. \"Няма по-голям патриот\", изтъкна представителят на предприемачите в Кремъл Борис Титов, след като се срещна с Калви в затвора.", "date": "2019.03.01", "title": "Москва остави зад решетките американеца, който се представя за \"руски патриот\""}
{"url": "https://www.faktor.bg/bg/articles/novini/balgariya/tsvetanov-v-kardzhali-sled-sreshtata-s-devetimata-prezidenti-radev-napravi-komentari-koito-nikoy-ne-razbra", "text": "След срещата си с президенти на 9 европейски страни, Румен Радев направи коментари, които никой не разбра. Благодаря на всички останали участници в срещата, които не са позволили на президента Радев да изкаже своята позиция относно притесненията на всички членки на НАТО от нарушаването на международното право с анексирането на Крим и напрежението в Черноморския регион. Радев в крайна сметка дори е подписал декларация, в чиято шеста точка се подчертава взаимното безпокойство на държавните глави от действията на Русия в Керченския проток, от незачитането на международното право, както и от хибридните атаки. Всъщност, досега аз не съм чул каква е позицията на Радев за нарушаването на международното право от страна на Русия, защото по време на кампанията си говореше едно, но на първия си Европейски съвет подкрепи удължаването на санкциите. Това заяви пред журналисти в Кърджали председателят на ПГ на ГЕРБ и зам.-председател на партията Цветан Цветанов. Председателят на ПГ на ГЕРБ говори и за визитата на генералния секретар на НАТО Йенс Столтенберг у нас, по време на която според него са се дали много ясни послания какво трябва Алиансът да предприеме в Черноморския регион – а именно засилване на предното присъствие, за да се гарантира защитата на всяка една членка. „Това е позицията на НАТО. Не е констатация на ГЕРБ или президента на БСП и неформален лидер на партията Румен Радев“, отбеляза Цветанов. Зам.-председателят на ГЕРБ подчерта, че президентът Радев трябва да обясни какво точно е имал предвид с израза, че няма да позволи други държави да решават енергийните проекти на България. „Нека припомня на Радев, че докато той още беше летец България се присъедини към ЕС и по този начин се задължи да спазва европейското законодателство, сред което е и Третият енергиен пакет. Енергийната независимост може да се осигури само ако спазваме европейските правила. Подобни коментари на президента могат да доведат само до противопоставяне“, посочи Цветанов. По думите му след като Румен Радев зае позицията на Мадуро по случая Венецуела, в обществото започват да се чуват мнения, че Радев е българският Мадуро. „Аз не искам българския Мадуро да ни води към режима на Венецуела. Ние трябва да се числим към развитите демократични общества, каквито несъмнено са ЕС и САЩ“, подчерта той. Цветанов бе категоричен, че президентът иска да отклони страната ни от нейния евроатлантически път, като за целта подкрепя посланията на БСП за насочване на страната ни на Изток и използва антиевропейска риторика. „Нека си дадем сметка, че живеем на най-хубавото място в света – Европа. Нека осъзнаем колко много ЕС прави за нас. Наскоро Европейският парламент подкрепи увеличение с близо 4 млрд. лв. на финансирането за България след 2020 година. Това ще бъде най-високият ни бюджет откакто сме в ЕС“, каза още председателят на ПГ на ГЕРБ.", "date": "2019.03.01", "title": "Цветанов в Кърджали: След срещата с деветимата президенти Радев направи коментари, които никой не разбра"}
{"url": "https://www.faktor.bg/bg/articles/novini/balgariya/kogato-nyakoy-balgarin-uspee-nyakade-tam", "text": "Няма да обсъждам скромната роля на нашия сънародник в наградения с Оскар филм или пък репликата, с която неговият герой-руснак поръчва водка. Ще пропусна и интервюто, в което актьорът изказва мисли, противоречащи на либерално-хуманистичния смисъл на „Зелената книга“. Затова пък символичното му завръщане в родината беше много трогателно - след перипетиите в годините на комунизма, след мъките на емиграцията, накрая той се завърна с ореола на победител. По-важно е да разберем какво се случва с националната идентичност през последните три десетилетия. За първи път си дадох сметка за промяната благодарение на прекрасния сръбски филм „Когато порасна, ще стана Кенгуру“. Седят едни хора в забравена от бога кръчма и с необяснимо вълнение очакват мач от английския футболен шампионат. Не, не играе Сърбия, нито пък изходът от срещата може да повлияе някак на класирането. В английския тим играе съгражданинът им с прякор Кенгуру, който е обещал да им помаха с шапка пред глобалните камери, ретранслиращи към глухата сръбска провинция. Не помня какво направи Кенгуру, но нашият Димитър Маринов излезе на сцената с българско знаме на ревера - и с този жест напълни душите на нашите национални фенове. По-рано се гордеехме, когато български отбор спечели, когато български филм получи отличие. Междувременно глобализацията така фрагментира света, че започнахме да се идентифицираме с нашето момче или момиче, успяло някъде там, в чуждия отбор. По-просто е в индивидуалните спортове, където успехите на Гришо или на удивителната 15-годишна шахматистка Исмаилова могат да се припишат едновременно и на човека, и на страната. Но в колективните проекти сме раздвоени - за тях ли играе Кенгуру (Стоичков, Балъков...) или за своето сръбско/българско Аз? Да припомня радостта, с която в Кения празнуваха избирането на Обама, чийто баща (напуснал семейството, когато синът му бил на една година) имал корен там. Вълнението, с което българи и специално габровци посрещнаха Дилма Русеф. А да припомням ли гордостта, че наше момче е измислило компютъра, че един наш човек е открил Америка заедно с Колумб? Ако отидем отвъд медийните емоции, ще си дадем сметка, че съвременният човек никога не се интегрира докрай, живее с няколко идентичности. В Америка, където този процес е най-напреднал, хората отдавна се самоопределят с тиренца - афро-американец, латино-евреин, китайско-арабски... Ние тук още упорстваме, като наричаме успелите ни сънародници в чужбина българи. Но те са „наши“ само емоционално. Именно емоционалният момент на връзката обяснява защо гордостите са най-често свързани с някакво състезание, класация, светска сцена, осеяна със звезди, признание на висша инстанция от типа на книгата „Гинес“. По-малко се гордеем с влиятелната колонка на Иван Кръстев в „Ню Йорк таймс“ или с излезлия току-що детски бестелър на англо-българската писателка Сабина Радева, с авторитетни политици като Сергей Станишев или Кристалина Георгиева. Виж, нашият ослепителен топ-модел, заснет на благотворителното парти на Елтън Джон, веднага ни кара да се почувстваме българи, особено ако ни помаха през камерите. Думите разделят, а тя просто мълчи и е прекрасна. Няма да преобърнем този процес, колкото и да го иронизираме. Страни като нашата са твърде малки, за да имат сериозно участие в световните неща - нито голям филм ще направим, нито скоро ще спечелим футболен шампионат. От друга страна ни се иска, защото живеем пред глобалната сцена, борим се за признание. И на всеки му е приятно да се идентифицира с успелия някъде там сънародник. Трябва обаче да си дадем сметка, че националната идентичност вече не се основава на територия, оградена с идеологическа бодлива тел. България днес има сложна геометрия - някои остават, други заминават, някои скъсват, други удържат връзката, та дори опитват да участват в делата на загубената си родина. За национал-популистите тези последните „се пречкат“, особено когато опитат да проявят политическа инициатива. Мисля си обаче, че колкото по-бързо измислим такава форма на държавата, която да ги привлече за сериозно участие в нашите дела, толкова по-скоро България от провинция ще стане глобален играч.", "date": "2019.03.01", "title": "Когато някой българин успее някъде там..."}
{"url": "https://www.faktor.bg/bg/articles/novini/svyat/komisiya-na-pase-iska-nablyudenie-na-rumaniya-zaradi-riska-za-nezavisimoto-pravosadie", "text": "Комисия на Парламентарната асамблея на Съвета на Европа е предложила Румъния да бъде поставена под наблюдение заради риска за независимостта на правосъдието, провокиран от спорното отстраняване на Лаура Кьовеши от ръководството на антикорупционната прокуратура и от промените, които внася управляващата  Социалдемократическа партия в Наказателния и Наказателнопроцесуалния кодекс. Това пише в. „Адевърул“, като се позовава на източници от делегацията на Румъния в ПАСЕ. Окончателното решение по този въпрос ще бъде взето на 6 март.  Румъния е била включена в предварителен списък на страни, които се нуждаят от спешно наблюдение от страна на Съвета на Европа. Източник от румънската делегация заявил, че по принцип страните се включват в списъка по азбучен ред, но Румъния не е била предложена по азбучен ред, а въз основа на аргументи за спешната необходимост от наблюдение.  „Причините, поради които бе предложено наблюдение за нашата страна, са свързани с риска за независимостта на правосъдието (риск, създаден от спорното уволнение на Кьовеши и промените в НК и НПК) и от начина на спазване на правата на жените, на ромското малцинство и на хората с увреждания“, са заявили източниците от румънската делегация в ПАСЕ.", "date": "2019.03.01", "title": "Комисия на ПАСЕ иска наблюдение на Румъния заради риска за независимото правосъдие"}
{"url": "https://www.faktor.bg/bg/articles/tsvetanov-v-kardzhali-predstoi-ni-bitka-na-evropeyskite-tsennosti-sreshtu-natsionalpopulizma", "text": "„Предстоящите избори за Европейски парламент ще бъдат своеобразна битка на общочовешките и европейски ценности срещу националпопулизма. Ето защо всички ние не трябва да допускаме България да бъде отклонена от своя европейски път“. Това заяви председателят на Парламентарната група на ГЕРБ и заместник-председател на партията Цветан Цветанов пред близо 1000 членове и симпатизанти на ГЕРБ от Кърджалийско, които препълниха салона на театъра в града, за да отбележат заедно 12-я рожден ден на структурата. „Трябва да осъзнаем важността на тези избори и да не допускаме случайността да промени посоката на развитие на страната ни. Икономически България е стабилна и това се оценява от всички международни рейтингови агенции. От началото на мандата увеличихме заплатите на българските учители с 20 процента, а до края на мандата ще ги удвоим, както обещахме по време на предизборната ни кампания. Благодарение на усилената работа на нашите евродепутати европейският бюджет на България ще бъде увеличен и през следващия програмен период страната ни ще получи 4 млрд. лв. повече от европейските фондове“, отчете Цветан Цветанов пред актива на ГЕРБ в Кърджалийско. Председателят на ПГ на ГЕРБ припомни също, че българското европредседателство беше изключително успешно и България успя да върне темата за европейската перспектива пред страните от Западните Балкани в дневния ред на Европа.  „ГЕРБ доказа, че може да управлява България. В Топ 5 сме на ЕС по икономически ръст – 3,6 на сто. Какво повече?! Носим духа на победата. В същото време БСП не е направила нищо добро за страната ни. Правят политика на инат и губят от отсъствието си в парламента. От ГЕРБ обаче няма да позволим някой да промени курса на България на Изток“, каза още заместник-председателят на ГЕРБ. „Вълнувам се и от вълнение на националното събрание на ГЕРБ преди месец пропуснах да спомена Кърджали, но днес признавам, че сърцето ми е тук и винаги ще намирам време да идвам при вас“, сподели с членовете и симпатизантите на ГЕРБ от региона Цветан Цветанов. „Спомням си, как проходихме със Сдружението, бяхме 17-18 човека. А сега сме в препълнена зала с правостоящи. Цвета беше нашият избор. Тя е искрена, истинска и силна. И с вашата ежедневна подкрепа стана два пъти по-силна. Имах възможност да структурирам партията в национален мащаб. За нас беше важно да имаме представителност и в малките населени места. И тази ни философия даде блестящи резултати. Имаме представителство навсякъде. Крайно време е да имаме и кметове в Кърджалийско“, обърна се към препълнената зала Цветан Цветанов.", "date": "2019.03.01", "title": "Цветанов в Кърджали: Предстои ни битка на европейските ценности срещу националпопулизма"}
{"url": "https://www.faktor.bg/bg/articles/obshtestvo/ulitsata/rabotnik-bere-dusha-sled-padane-ot-stroezh-v-strazhitsa", "text": "45-годишен мъж от град Стражица е приет в реанимацията на великотърновската болница след тежка травма, получена при трудова злополука в Завода за производство на велпапе и опаковки в града, съобщиха от лечебното заведение. Състоянието му е изключително тежко - има гръдна травма, фрактури на двете бедра и фрактура на лицев череп. С опасност за живота е. Причините за инцидента се разследват от полицията и трудови инспектори.", "date": "2019.03.01", "title": "Работник бере душа след падане от строеж в Стражица"}
{"url": "https://www.faktor.bg/bg/articles/tsiganski-familii-se-biha-s-kolove-i-lopati-napadnaha-politsay-s-bradva", "text": "Мъж нападна полицай с брадва. На 28 февруари, в 19:45 часа в полицията в Роман е получен сигнал за скандал и побой пред блок №4, съобщават от МВР-Враца. Полицаите са установили, че в междублоковото пространство на бл. № 2 и бл.4 има масов бой между лица в нетрезво състояние, членове на две фамилии, които носели колове, вили, брадви и лопати. При опит на двамата служители на полицията да прекратят нарушаването на общественият ред, едно от лицата замахнало с брадва, при което с цел да предпази колегата си и да респектира нападателя, друг полицейски служител произвел два предупредителни изстрела във въздуха в безопасна посока. Задържани са шест лица, участващи в побоя. Образувано е досъдебно производство.", "date": "2019.03.01", "title": "Цигански фамилии се биха с колове и лопати, нападнаха полицай с брадва"}
{"url": "https://www.faktor.bg/bg/articles/avtobus-blasna-7-godishno-dete", "text": "Дете на 7 години пострада, след като бе блъснато от автобус в Кърджали.  Инцидентът е станал вчера около 15 часа на бул. \"Беломорски\" в областния град. Момчето изскочило внезапно на пътното платно и било ударено от автобус \"Ивеко\", управляван от 64-годишен водач.  Детето е настанено за наблюдение в кърджалийската болница. Тестът за алкохол на шофьора е с отрицателен резултат.", "date": "2019.03.01", "title": "Автобус блъсна 7-годишно дете"}
{"url": "https://www.faktor.bg/bg/articles/taksimetroviyat-shofyor-ot-razgrad-e-ubit-zaradi-20-leva", "text": "Мотивът за убийството на таксиметровия шофьор от Разград е бил грабеж. От него е открадната сумата от 20 лв., която впоследствие заподозреният е изиграл в казино. Информацията съобщи пред журналисти в парламента министърът на вътрешните работи Младен Маринов. За случая вече е задържан 22-годишен мъж, който малко преди да извърши убийството се е завърнал от Германия. Той няма предишни криминални регистрации, а на този етап разследващите не могат да кажат дали е бил под въздействието на наркотици или алкохол, защото трябва да се изчакат резултатите от назначението експертизи. „Най-вероятно шофьорът е бил изненадан с порезна рана в шията и затова не е успял да натисне паник бутона. Излязъл е от пътното платно и е самокатастрофирал в крайпътно дърво“, уточни механизма на убийството вътрешният министър. Младен Маринов констатира и един тревожен факт – все повече зачестяват случаите на насилие, упражнявано от младежи. Вътрешният министър Младен Маринов коментира и резултатите от проверката, която стартира срещу бензиностанциите. „От вчерашния ден имаше над 25 констатирани нарушения от различен характер. Част от тях са свързани с пожарната и аварийна безопасност. Друга част са свързани с измервателните уреди. Има и случай на затворена бензиностанция, на която не са работили измервателните уреди“, обобщи Маринов. Проверките продължават, а вътрешният министър обеща обобщена информация по тях да бъде дадена в началото на следващата седмица.", "date": "2019.03.01", "title": "Таксиметровият шофьор от Разград е убит заради 20 лева"}
{"url": "https://www.faktor.bg/bg/articles/golyam-pozhar-gori-v-rayona-na-koraboremontniya-zavod", "text": "Голям пожар е избухнал пожар в района на кораборемонтния завод под Аспаруховия мост. По първоначална информация горят купища вторични отпадъци, съобщава Нова Варна. Колите служба на пожарна безопасност пътуват към мястото на пожара.", "date": "2019.03.01", "title": "Голям пожар бушува в района на кораборемонтния завод във Варна"}
{"url": "https://www.faktor.bg/bg/articles/valna-ot-kritiki-sreshtu-novata-individualna-otsenka-na-potrebnostite-na-horata-s-uvrezhdaniya", "text": "Вълна от критики срещу новата индивидуална оценка на потребностите на хората с увреждания залива социалните мрежи от началото на тази седмица. Родители и близки на хора с увреждания смятат за субективни голяма част от въпросите в предложената методика, по която социалните работници ще оценяват какво може и от какво има нужда един човек.   Техни изчисления показват, че дори хората, които според методиката са в тежка зависимост от помощ заради двигателни и умствени увреждания, биха получили по 2 или 4 часа дневно като асистентска грижа, заплатена от държавата. Майките от инициативата „Системата ни убива всички” подготвят становище с конкретни данни за неприемливите според тях въпроси. От другата инициатива, ръководена от Вера Иванова, ще настояват за промяна на коефициента, по който се изчисляват точките и се определят часовете, и заплашват с връщане на палатката зад Народното събрание, ако социалното министерство не промени проекта на методиката.   Новата оценка на потребностите ще се прилага от 1 април и ще замести досегашната социална оценка на хората с увреждания. Според предложения модел, взаимстван от Световната здравна организация, оценката се базира на брой точки и включва самооценка от страна на човека с увреждане, констатации от страна на социалния работник и заключения за неговите нужди от финансова подкрепа и различни услуги, включително личен асистент. Формулярът за оценка на потребностите включва 10 категории с въпроси и ще се попълва от социалният работник, който води случая. Майки и близки на хора с увреждания са озадачени от повечето въпроси, които според тях са субективни и свързани със задълбочено познаване на съответния човек. Валентина Христова от инициативата „Системата ни убива всички” и майка на дете с аутизъм даде за пример един от тях.  Оценката на потребностите трябва да отчита от какво има нужда даден човек, а не кои от хората с увреждания имат по-голяма нужда спрямо други хора с увреждания. Това е мнението на Анна Асенова, майка на дете с церебрална парализа.   Вера Иванова от инициативата „Системата ни убива” също не е съгласна с така предложената методика и ще предложи промяна в изчисляването на точките, от които зависят часовете лична помощ, съобщи Дарик. Ако методиката се запази в сегашния си вид, ще има нови протести, увери тя.", "date": "2019.03.01", "title": "Вълна от критики срещу новата индивидуална оценка на хората с увреждания"}
{"url": "https://www.faktor.bg/bg/articles/sadii-se-oplakaha-na-vss-ot-rakovodstvoto-na-temida-v-blagoevgrad", "text": "Наказателни съдии от Благоевградския окръжен съд настояват да бъдат изслушани от Съдийската колегия заради създадената „нетърпима за работа ситуация“ там. В писмото, което осем магистрати са изпратили до кадровия орган и което ще бъде разгледано на заседанието на колегията на 5 март, се посочва, че са възникнали съществени проблеми, които не се решават от председателя на съда Катя Бельова, дори със съдействието ѝ се създават нови. Съдиите дават следния пример. На 17 януари 2019 г. в кабинета на Катя Бельова са били събрани гражданските съдии, на които е било предложено да не дават дежурства през почивните и празничните дни, т.е. въобще да бъдат изключени от графика с дежурства, а в него да влязат само наказателните съдии. Последните са депозирали писмено възражение срещу това т.нар. решение, но вместо отговор от председателя на съда, те са видели, че в графика за дежурства вече действително не фигурирали колегите им от Гражданското отделение.", "date": "2019.03.01", "title": "Съдии се оплакаха на ВСС от ръководството на Темида в Благоевград"}
{"url": "https://www.faktor.bg/bg/articles/meditsinskite-sestri-sa-gotovi-za-palatkov-lager-pred-mz", "text": "Ако здравното министерство не чуе исканията на медицинските сестри, от другата седмица те ще сформират палатков лагер пред ведомството. Това стана ясно днес, по време на протеста на професионалистите по здравни грижи, който се проведе пред министерството. Недоволството събра стотина души, които поискаха промяна в заплащането на спешността, нощния труд, както и въвеждане на ясни правила за това как ще се разпределят допълнителните пари, обещани на съсловието.", "date": "2019.03.01", "title": "Медицинските сестри са готови за палатков лагер пред МЗ"}
{"url": "https://www.faktor.bg/bg/articles/evrostat-otchete-istoricheski-spad-na-bezrabotitsata-v-balgariya", "text": "През януари 2019 година нивото на безработица в 28-те страни от Европейския съюз (ЕС) се понижи до историческо дъно от 6,5%, в рамите на еврозоната стабилизира в 10-годишно дъно от 7,8%, а в България остана за втори пореден месец в историческо дъно от 4,8% - най-ниско ниво от 2000 година, откакто Евростат разполага с данни за нашата страна.  Безработицата в ЕС се понижи през януари до рекордно дъно от 6,5% (най-ниско ниво, откакто Евростат стартира това месечно проучване през януари 2000-а година) спрямо 6,6% в края на миналата година, докато в рамките на еврозоната стабилизира за втори пореден месец на ниво от 7,8% (най-ниско ниво от октомври 2008-а година).  Според европейската статистика общо 16,222 млн. европейци, от които 12,848 милиона от еврозоната, са били без работа през първия месец на настоящата година, като спрямо декември е отчетено понижение на безработните в ЕС с 56 хиляди и в рамките на еврозоната - с 23 хиляди. Спрямо януари 2018-а година общият брой на безработните европейци е спаднал с 1,536 милиона, от които 1,233 милиона в единния валутен блок.  Най-ниска безработица през декември е регистрирана в Чешката република (безработица от 2,1%), следвана от Германия (3,2%) и Полша (3,7%), докато най-висока безработицата остава в Гърция (ниво от 18,5%, но според данни на Евростат за ноември 2018-а) и в Испания (16,4% през януари 2019-а).  В рамките на януари общо 3,375 млн. младежи на възраст под 25 години са били без работа в ЕС (ниво на младежка безработица от 14,9%), като това представлява понижение на младежката безработица със 184 хиляди спрямо година по-рано, когато безработицата сред младите европейци беше на ниво от 15,8%.  Евростат представи и данни, според които безработицата в България стабилизира през януари в декемврийското рекордно дъно от 4,8% - най-ниска безработица в нашата страна от януари 2000 година, откогато Евростат разполага с този тип данни. Година по-рано (януари 2018-а) безработицата в нашата страна беше на ниво от 5,6%.  По този показател нашата страна заема десето място сред всички 28 членове на Европейския съюз с най-ниска безработица и е една от 19-те страни - членки на ЕС с безработица, която е по-ниска от средноевропейската.  През първия месец на настоящата година 159 хиляди българи са били без работа спрямо 158 хиляди през декември и 188 хиляди година в началото на 2018-а година, показват днешните данни на Евростат. Това е рекордно нисък брой на безработните българи откакто съществува тази статистика за нашата страна от началото на далечната 1995-а година.  Нивото на младежката безработица в България се повиши през януари до 11,8% от 11,0% през предходния месец, като през първия месец на годината без работа са били общо 18 хиляди български младежи на възраст под 25 години спрямо 16 хиляди през декември и 19 хиляди година по-рано (през януари 2018-а).  Данните на Евростат също така показват, че безработицата сред жените в нашата страна се стабилизира през януари за втори пореден месец на ниво от 4,2% - далеч под безработица от 5,1% година по-рано, докато безработицата сред мъжете се стабилизира в декемврийското ниво от 5,3% спрямо 6,0% през януари 2018-а година.  Рекордно ниското ниво безработицата в еврозоната и в целия ЕС е една от малкото добри новини и предполага, че забавянето на европейската икономика е малко вероятно да прерасне в скоро време в рецесия. Поне на теория много ниската безработица трябва да подкрепи потребителските разходи и респективно икономиката, която през 2018-а година страдаше от отслабващия износ. Поредицата слаби бизнес проучвания от еврозоната обаче повдигат въпроси относно по-нататъшното намаляване на безработицата в региона на единната валута.", "date": "2019.03.01", "title": "Евростат отчете исторически спад на безработицата в България"}
{"url": "https://www.faktor.bg/bg/articles/obshtestvo/zakon-i-red/7-zatvoreni-benzinostantsii-sled-poslednite-proverki-za-zloupotrebi", "text": "Една бензиностанция е затворена, а други 6 предстои да бъдат запечатани – това е резултатът от последните проверки за нарушения при търговията с горива в цялата страна, съобщиха от пресцентъра на МВР. В периода от 26 до 28 февруари са били проверени общо 39 обекта на територията на 9 области, като са били констатирани множество нарушения – проблеми със средствата за измерване, нарушения на данъчното законодателство и на правилата и нормите за пожарна безопасност. Три бензиноколонки, които мерят в ущърб на клиента, са запечатани от Метрологичната агенция, която извършва и анализ на взетите проби за установяване на качеството на разпространяваните горива. Акцията продължава. Преди дни пред журналисти премиерът Бойко Борисов обяви, че петролната и газова асоциация е предала на властите списък със съмнителни бензиностанции и са започнали проверки в тях. Очакванията бяха още на 27 февруари да бъдат оповестени конкретни резултати, но тогава такива не бяха оповестени. От съобщението не става ясно какви са затворените бензиностанции – част от големи вериги или малки местни обекти.", "date": "2019.03.01", "title": "7 затворени бензиностанции след последните проверки за злоупотреби"}
{"url": "https://www.faktor.bg/bg/articles/novini/balgariya/b-noev-razoblichi-radev-nishto-ne-e-predotvratyaval-dokumentite-na-nato-se-gotvyat-mesetsi-i-se-saglasuvat-s-vsichki", "text": "\"Моето предположение е, че Столтенберг и делегацията с него са тук, за да тестват волята на България дали ще изиграе своята роля в Черноморския регион, предвид  напрежението, което съществува е него\", коментира пред бТВ бившият министър на отбраната и посланик в НАТО Бойко Ноев. \"Черно море никога не е било напълно демилитаризирано\", заяви Ноев и добави, че напрежението в Черноморския регион е поради анексирането от Русия на Крим.  Той дори предположи, че ще има и допълнителна милитаризация. Ноев коментира още, че президентът с някои свои неудачни  публични изказвания \"сам си навлича бели\".  Той опроверга твърдението на Радев, че е отишал на срещата на НАТО, за да \"предотврати нанасянето на щети на българските интереси и енергийни проекти\". \"Ако някой си мисли, че на срещи на държавните глави на държавите от НАТО те се събират и драскат с молива и редактират - много се лъже. Такива документи се подготвят месеци наред, има екипи, които работят, тяхното съдържание е съгласувано и известно много преди срещата. Така че той не е предотвратил никаква беда, надвиснала като Дамоклев меч. Много ми се иска президентът да се държи ощо по-държавнически\", заяви Ноев. \"През България газ от Русия трябва да мине, ако това е изгодно за страната. Трябва да си защитаваме интереса. Трябва да деполитизираме въпроса за газа\", заяви Бойко Ноев. По повод визитата на руския премиер Дмитрий Медведев той коментира, че това е съвсем съзнателна демонстрация, че Русия не смята България за важна страна.", "date": "2019.03.01", "title": "Б. Ноев разобличи Радев: Нищо не е предотвратявал, документите на НАТО се готвят месеци и се съгласуват с всички"}
{"url": "https://www.faktor.bg/bg/articles/novini/balgariya/skandal-v-krumovgrad-zaradi-ime-na-ulitsa-tya-tryabvashe-da-nosi-imeto-na-starshi-leytenant-nikolay-saraev-zaginal-pri-misiya-v-kerbala", "text": "Скандал в Крумовград за име на улица. Тя е в бившите военни поделения и трябваше да носи името на старши лейтенант Николай Саръев, загинал при мисия в Кербала. Изненадващо обаче за нея е предложено името на герой от Възродителния процес – на  писателя Юмер Осман. Съветниците от БСП и ДПС в местния парламент взаимно се обвиняват за недоразумението. „Така се получава, че едно добро желание в момента остава с един горчив привкус , което в никакъв случай не беше моето желание като кмет на община”, коментира кметът на Крумовград Себихан Мехмед. За да тушира напрежението, в последния момент кметът оттегля предложението от общинския  съвет. А решението, за имената на улиците ще се разглежда от седемчленна комисия.  \"Призовавам общинските съветници от Крумовград да не петнят паметта на старши лейтенант Саръев\". Това се посочва в позиция на вицепремиера и министър на отбраната Красимир Каракачанов за преименуването на улица в Крумовград на името на старши лейтенант Николай Саръев. Вицепремиерът Каракачанов отбелязва, че старши лейтенант Николай Саръев е един от петимата български военнослужещи, които преди 15 г. загинаха при терористична атака срещу базата ни в Кербала, Ирак. По признания на колегите му и по оценки на командирите му младият офицер е притежавал високи професионални и нравствени качества, затова всяка година на 27 декември – денят, в който камион-бомба се взриви пред българската база, близки и военнослужещи почитат паметта на героя в родния му Крумовград. Той допълва, че неотдавна е станало известно решението на местния Общински съвет улицата пред бившето военно поделение, на която се намира и паметник на загиналите във войните, да носи името на старши лейтенант Николай Саръев.  \"Както е известно територията на бившия казармен район, разположен в центъра на града, е предадена от Министерството на отбраната безвъзмездно на местната община. С голяма изненада обаче научих, че тихомълком за офицера-герой е била отредена друга улица – странична и по-малка. А улицата пред бившето военно поделение, където старши лейтенантът е служил, по която бойците са тръгвали на учения и паради, ще носи името на друг човек - Юмер Осман, местен литератор-дисидент, лежал в затвора в Белене преди т.нар. Възродителен процес, който по-късно емигрира в Турция и никога повече не се връща в родния си град. Моите уважения към паметта на Юмер Осман, светла му памет! Но считам, че е много по-справедливо тази улица да носи името на офицера-герой, служил именно в това поделение и тръгнал по тази улица към безсмъртието\", се казва в позицията. Според министър Каракачанов обяснението на кмета на града Себихан Ахмед, че промяната била поискана от майката на Саръев, не се е потвърдило. \"За мен като министър на отбраната на Република България това е унижение на честта и достойнството не само на загиналия, но и обида за цялото българско войнство. Призовавам общинските съветници от родопския град да не петнят паметта на старши лейтенант Саръев. Саможертвата му в борбата със световния тероризъм не заслужава това\", заявява той.", "date": "2019.03.01", "title": "Скандал в Крумовград заради име на улица: Тя трябваше да носи името на старши лейтенант Николай Саръев, загинал при мисия в Кербала"}
{"url": "https://www.faktor.bg/bg/articles/faradzh-zapochva-obshtonatsionalen-pohod-na-gnevnite-brekzitiari", "text": "Във Великобритания националистът Найджъл Фарадж ще започне общонационален поход на „гневните брекзитъри“. Две седмици те ще кръстосват страната, за да изразят своя гняв срещу „предателството на Тереза Мей за Брекзит“, чиято стратегия предвижда евентуално гласуване в парламента за отлагане на Брекзит.  Походът ще започне на 16 март в северния град Съндърланд и ще приключи на 29 март в Лондон. Той е организиран от кампанията LeaveMeansLeave /Напускане значи напускане/. Кулминацията ще бъде митинг пред парламента в Лондон в последния ден, за когато по принцип е планирано излизането на страната от ЕС.  Походът, който е озаглавен „Предателство за Брекзит“, ще бъде воден от националиста Найджъл Фарадж, бивш лидер на Партията за независимост.  „Елитът в Уестминстър е в процес на предателство към британския народ за Брекзит. Всички ние, които искаме Великобритания да бъде велика страна отново приемаме, че трябва да бъдем готови да отстояваме това, в което вярваме и да се борим за нашата независимост“, заяви Фарадж.  Лейла Моран, депутат от партията на либералдемократите и привърженик на нов референдум за Брекзит, коментира по следния начин новината: „Това е поредна нелепа идея на най-известния британски шарлатан“.", "date": "2019.03.01", "title": "Българомразецът Фарадж започва общонационален поход на „гневните брекзитъри\""}
{"url": "https://www.faktor.bg/bg/articles/novini/svyat/zadarzhaha-nad-80-nelegalni-migranti-v-turtsiya", "text": "Осемдесет и пет нелегални мигранти са задържани в окръг Ван /Източна Турция/, предаде Анадолската агенция, като се позовава на източник от турските сили за сигурност. Група, включваща 52-ма афганистанци, 26 пакистанци, 6-ма граждани на Бангладеш и един иранец, е била задържана при редовни патурли на жандармерията, е посочил и източникът, пожелал анонимност. Задържаните са предадени на окръжната дирекция по миграцията. Трима души са арестувани по подозрение за контрабанда на хора.", "date": "2019.03.01", "title": "Задържаха над 80 нелегални мигранти в Турция"}
{"url": "https://www.faktor.bg/bg/articles/novini/svyat/boytsi-na-id-se-predavat-na-podkrepyanite-ot-sasht-demokratichni-sili", "text": "Бойци на ИД и техните семейства са се предали на подкрепяните от САЩ Сирийски демократични сили, съобщи Ройтерс. Това се е случило в близост до границата с Ирак в четвъртък. Информацията е получена от видео, публикувано от новинарска агенция, свързана с демократичните сили. От няколко седмици кюрдите се опитват да разбият последния бастион от териториални владения на ИД в обсаденото погранично селище Багуз. Операцията обаче се бави заради усилията да се евакуират хилядите цивилни. Багуз е последното населено място в ръцете на джихадистите, които бяха постепенно изтласкани от някога завладените от тях земи. Макар че падането на селото ще бъде крайъгълен камък в кампанията срещу терористите, ИД все още се възприемат като заплаха.Те разчитат на партизански тактики и притежават определена територия в отдалечен район на запад от река Ефрат. Над 40 000 души са напуснали джихадистката територия през последните три месеца, докато Сирийските демократични сили полагаха усилия да изтласкат групировката от владенията й. Броят на евакуиращите се от Багуз говори за това, че хората в града всъщност са много повече, отколкото се очакваше. Хиляди хора от много националности са избягали от селището, като сред тях има и жертви, и поддръжници на терористите.", "date": "2019.03.01", "title": "Бойци на ИД се предават на подкрепяните от САЩ Демократични сили"}
{"url": "https://www.faktor.bg/bg/articles/sara-sandars-tramp-otkaza-sdelka-s-phenyan-za-da-ne-povtori-greshkata-na-obama-s-iran", "text": "Американският президент Доналд Тръмп отказа да сключи лоша сделка на срещата на върха със севернокорейския лидер Ким Чен-ун, като по този начин не повтори грешката на 44-ия президент Барак Обама при сключването на Съвместния всеобхватен план за действие (СВПД) за ядрената програма на Иран. Това написа Туитър говорителката на Белия дом Сара Сандърс. \"Президентът Обама не се отказа от лоша сделка с Иран. Президентът Тръмп отказа да прави подобни грешки по отношение на Иран, Северна Корея или когото и да било. Президентът Тръмп поставя сигурността на американците над политиката\", заяви още тя. На пресконференцията след втората среща на върха с Ким в Ханой Тръмп заяви, че севернокорейската страна е искала да постигне отмяната на всички санкции в замяна на затварянето на ядрения комплекс Йонбьон, но САЩ не ги устройва подобна сделка. От своя страна севернокорейският външен министър И Йон-хо подчерта на брифинг за тесен кръг журналисти, че по време на преговорите Пхенян е предложил само частична отмяна на санкциите, а не пълна, както твърди Тръмп, посочва ТАСС, цитирана от БТА. След провала на срещата се очакват нови сътресения А сега? Провалът на срещата на върха между Доналд Тръмп и Ким Чен-ун в Ханой, който обаче не доведе до прекъсване на отношенията, води към нов период с висока степен на несигурност, с една Северна Корея, която запазва ядрения си арсенал и с дълбоки разногласия за бъдещето на преговорите, коментира Франческо Фонтемаджи от Франс прес. Макар че президентът на САЩ и севернокорейският лидер подписаха в Сингапур неясна декларация за намерения, вчера те се разделиха, декларирайки несъгласие. Изненадващо, повечето наблюдатели са съгласни, че това е по-добър вариант от лошо споразумение. Мнозина във Вашингтон се опасяваха, че импулсивният милиардер републиканец, подложен на натиск да декларира победа, може да направи големи отстъпки на младия наследник на династията Ким и да получи малко в замяна. Според Брус Клингнър от консервативната вашингтонска фондация \"Херитидж\", САЩ трябва \"да устоят на изкушението на сирените, които ги подтикват да обявят мир прекалено рано или да облекчат санкциите, преди да са намалили многоликата заплаха от страна на Северна Корея\". \"Президентът Тръмп направи точно това в Ханой\", радва се бившият служител на ЦРУ. Засега дипломатическият подход на обитателя на Белия дом е поставен под въпрос. Залагайки всичко на личните си отношения с лидера в Пхенян и на хипотетичния пробив, който можеше да бъде постигнат след сериозни усилия по време на личната им среща, Доналд Тръмп е обвиняван, че е пренебрегнал задължителната подготвителна работа. И наистина, две седмици преди срещата на високо равнище във Виетнам, американски дипломат призна в личен разговор, че преговорите за заключителната декларация едва започват. А американският пратеник Стивън Бигън призна, че двата лагера все още нямат единна дефиниция за денуклеаризацията. \"Този подход оставя прекалено много решения в ръцете на Тръмп и насърчава Ким да не участва в сериозни преговори, надявайки се да успее да измами Тръмп в последната минута\", смята Колин Кал, експерт в университета Станфорд и бивш съветник на Барак Обама. На теория традиционната дипломация ще може да се справи със ситуацията чрез дългите си и трудоемки технически преговори. Президентът Тръмп в действителност заяви, че на този етап не се планира нова лична среща между него и Ким Чен-ун. Американският екип наблегна на факта, че диалогът не е прекъснат, че лидерите са се разделили като приятели и че са направени много стъпки напред, дори и да не са записани в документ. Пхенян няма да възобновява ядрените и балистични опити, увери Доналд Тръмп, потвърждавайки отмяната на американски военни маневри с Южна Корея. \"Докато това двойно замразяване продължава, обстановката ще бъде благоприятна за дипломацията\", заяви пред АФП Франк Аум, експерт в американския център за анализи \"Институт за мир\". Но според признанието на самия шеф на американската дипломация Майк Помпейо, все още не е уточнена дата за подновяване на преговорите между пратениците. \"Мисля, че ще бъде необходимо известно време, всички ние ще трябва да направим равносметка от наша страна\", заяви той, напускайки Ханой. \"Няма пътна карта за следващите етапи, нито признак, че техническите дискусии ще се провеждат по-редовно\", изрази съжаление Франк Аум. \"Всички дойдоха с празни ръце, без ясна визия за бъдещето\". Преди срещата на върха обаче няколко дипломати предупреждаваха, че ако през идните месеци не бъдат постигнати конкретни резултати, ситуацията може отново да стане взривоопасна. Разминаването във версията на двете страни за резултатите от срещата не е никак успокоително. Американците твърдят, че севернокорейците са искали вдигането на всички санкции в замяна на разрушаването на само един ядрен комплекс, този в Йонбьон, а Пхенян твърди, че е поискал само частична отмяна на наказателните мерки. През идните месеци двете страни ще се следят взаимно, за да видят коя ще направи нова стъпка към другата. Междувременно Северна Корея продължава ядрената си дейност и запазва арсенала си. \"Тръмп казва, че \"няма причина да се бърза\" за постигане на споразумение, но реално има сериозна причина, защото неотдавнашното спиране на севернокорейските ядрени опити не беше придружавано от прекратяване на производството на ядрени материали\", предупреждава бившата дипломатка Лора Кенеди от асоциацията \"Форин полиси фор Америка\". Така че ядрената заплаха от страна на Северна Корея продължава да е напълно реална и \"ястребите\" в двата лагера може да се опитат да си върнат преимуществото, ако новите преговори забавят началото си или се проточат до безкрайност. \"Не трябва да се връщаме към статуквото\", подчерта вчера в Туитър американският сенатор Линдзи Греъм, в когото президентът Тръмп се вслушва и който в миналото е защитавал прибягването до сила. \"Ако преговорите се провалят, ще трябва в някакъв момент да се сложи край на севернокорейската ядрена заплаха - по един или по друг начин\".", "date": "2019.03.01", "title": "Сара Сандърс: Тръмп отказа сделка с Ким, за да не повтори грешката на Обама с Иран"}
{"url": "https://www.faktor.bg/bg/articles/novini/balgariya/biser-petkov-izplateni-sa-19-mln-lv-zabaveni-zaplati", "text": "Близо 19 млн. лева забавени заплати и обезщетения са платени на работниците през миналата година след намесата на Главна инспекция по труда. Това обяви социалният министър Бисер Петков по време на петъчния парламентарен контрол. „Промени в Кодекса на труда предвиждат служителите, прекратили трудовия си договор, да получат неизплатените им обезщетения месец след раздялата с шефа. Сега при напускане или уволнение, работниците, които не са използвали платения си годишен отпуск, могат да получат парична компенсация. Размерът на обезщетението зависи от възнаграждението на работника и остатъка от почивните му дни. 6083 служители от фалирали фирми са поискали обезщетения за над 7 млн. лв. през миналата година от Фондът за гарантиране на вземанията на работници и служители“, отчете още Петков. „През 2017 г. искания са отправили 480 работника за около 716 хил. лв. Сравнението показва, че над 10 пъти повече служители са се възползвали от тази възможност, а сумата е над 7 пъти по-голяма, което показва по-доброто гарантиране на правата на работниците след законовите промени“, обясни още Петков. Забавените заплати през миналата година са били около 27 млн. лв., стана ясно от думите му.", "date": "2019.03.01", "title": "Бисер Петков: Изплатени са 19 млн. лв. забавени заплати"}
{"url": "https://www.faktor.bg/bg/articles/novini/balgariya/mz-poiska-20-dni-otsrochka-za-zaplatite-na-meditsinskite-sestri", "text": "20 дни отсрочка поиска здравното министерство, за да бъдат увеличени заплатите на медицинските сестри. Това стана ясно след среща между протестиращите сестри и здравния министър Кирил Ананиев. Той обясни, че ще се срещне с директорите на всички болници с над 50% държавно участие и с кметовете на общини, за да бъде финализиран процесът по-бързо. Ако не се стигне до консенсус, протестиращите, че ще излязат на палатки пред здравното министерство. \"Нас не ни задоволява. Повечето от медицинските специалисти вече взимат по-високи заплати и затова ние в нашата декларация сме посочили 1120 лева като основа за професията. Той обеща 900 лева, това което е договорено в момента да бъде изпълнено до 20 дни. Ние казахме, че ако това не стане ще продължим на палатки\", заяви Мая Илиева, организатор на протеста. Протести на медицинските сестри за по-високи заплати имаше в цялата страна. В Пловдив специалистите по медицински грижи протестираха пред общината. Във Варна пред общината излязоха медицински сестри, служители в Центъра за спешна медицинска помощ и санитарни инспектори. Сред недоволните в Плевен имаше и медицински сестри от ясли, детски градини и училища, както и служители в Дома за медико-социални грижи.", "date": "2019.03.01", "title": "МЗ поиска 20 дни отсрочка за заплатите на медицинските сестри"}
{"url": "https://www.faktor.bg/bg/articles/stranite-ot-es-sa-gotovi-da-blokirat-cherniya-spisak-na-bryuksel-za-prane-na-pari", "text": "След почти единодушна съпротива от държавите членки Брюксел понесе удар по плановете си да постави Саудитска Арабия и четири територии на САЩ в \"черен списък\" за пране на пари, предаде \"Файненшъл таймс\". Дипломати от 27 от 28-те държави - членки на ЕС, водени от Великобритания, Франция, Германия и Холандия, блокираха публикуването на списъка, който предизвика недоволство във Вашингтон и Рияд. Размерът на съпротивата означава, че Европейската комисия ще трябва да преразгледа проекта на списъка с 23 територии извън ЕС, които не се справят в борбата с прането на пари. Според чернова на изявление, видяно от \"Файненшъл таймс\", правителствата, които имаха време до четвъртък да се противопоставят на списъка на комисията, ще заявят, че той не е бил съставен в рамките на прозрачен и надежден процес. \"Заедно призоваваме за списък, който спазва нашите високи стандарти и в резултат на това допълнително засилва мерките срещу прането на пари и борбата с финансирането за тероризма\", се посочва в изявлението. В списъка са включени общо 23 юрисдикции - Афганистан, Американска Самоа, Бахамите, Ботсвана, Северна Корея, Етиопия, Гана, Гуам, Иран, Ирак, Либия, Нигерия, Пакистан, Панама, Пуерто Рико, Самоа, Саудитска Арабия, Сирия, Тринидад и Тобаго, Тунис, Шри Ланка, Вирджинските острови и Йемен. Освен че вреди на репутацията, включването в списъка усложнява финансовите връзки с ЕС. Банките в блока ще трябва да извършват допълнителни проверки на плащанията, свързани с организации от включените в списъка юрисдикции. Подкрепата на 27 правителства означава, че прагът за квалифицирано мнозинство за налагане на вето е достигнат. Брюксел твърди, че в списъка са използвани строги критерии за защита на европейската банкова система от незаконни парични потоци. Ветото обаче означава, че комисията ще трябва да работи с правителствата, за да постигнат прозрачна методология, заяви служител от ЕК. Списъкът трябва да получи одобрението на Европейския парламент и на държавите членки за да влезе в сила, отбелязва \"Политико\". След като днес по информация на трима дипломати представители на правителствата са се съгласили да го блокират, посланиците на ЕС ще формализират решението в сряда. Говорителят на еврокомисията Мина Андреева заяви, че Брюксел ще \"оцени ситуацията\", след като процесът завърши следващата седмица. По думите на четирима дипломати, цитирани от \"Политико\", всички страни с изключение на Белгия са изразили опасения заради списъка до крайния срок, който е бил четвъртък вечерта. В отговор на действията на съвета 29 евродепутати от различни партии изпратиха писмо до комисията в четвъртък сутринта, за да заявят, че \"са силно против каквато и да било политическа намеса в процеса на идентифициране на високорискови страни\". Те освен това заявиха, че са обезпокоени, че някои страни, по-конкретно Обединеното кралство, са лобирали за премахването на Саудитска Арабия от списъка. В днешно съобщение на групата на Зелените в Европейския парламент, цитирано от БТА, се пояснява, че Франция и Великобритания настояват Саудитска Арабия и други държави да не бъдат включвани, Испания настоява за изключването на Панама, а САЩ желаят да предпазят своите четири засегнати територии. Отбелязва се, че се очаква на 13 март финансовите министри на ЕС да вземат решение дали приемат, или отхвърлят предложението на еврокомисията.", "date": "2019.03.01", "title": "Страните от ЕС са готови да блокират \"черния списък\" на Брюксел за пране на пари"}
{"url": "https://www.faktor.bg/bg/articles/presledvane-i-zatvor-nakarali-gruevski-da-tarsi-ubezhishte-v-ungariya", "text": "Преди да реши да избяга, бившият министър-председател на Македония и бивш лидер на ВМРО-ДПМНЕ Никола Груевски е изпратил писмо до комисаря по европейска политика за съседство и преговори за разширяване Йоханес Хан, Върховния представител на ЕС по външните въпроси и политиката за сигурност Федерика Могерини и канцлера на ФРГ Ангела Меркел с молба в страната да бъде изпратен пенсиониран съдия, за да се запознае с документите от делото срещу него за закупуването на брониран луксозен автомобил. Груевски направи разкритието си в интервю за италианската телевизия RAI, цитирано от скопската електронна медия „Плюс Инфо“ и \"Фокус\".  „Точно преди да напусна страната, изпратих писмо до Йоханес Хан, европейски комисар по разширяването, Федерика Могерини, Върховен представител на ЕС и много други, мисля, че Ангела Меркел, в което помолих да изпратят пенсиониран съдия от по-развитите страни, за да прочете документите, да разговаря с прокурорите, с нас, със съдиите, ако е необходимо, но не получих отговор на писмото си“, твърди Груевски.  Бившият премиер на югозападната ни съседка посочи две причини, поради които е напуснал Македония и е потърсил убежище в Унгария.  „Първото е, че бях жертва на политическо преследване, под натиска на правителството и нашите съдилища, които решиха да ме затворят. Делото, за което съм осъден, е изфабрикувано и подправено. Втората причина е, че в затвора щях да бъда в опасност“, обясни Груевски, без да посочи кой според него иска да го ликвидира.", "date": "2019.03.01", "title": "Изфабрикувано дело, преследване и затвор накарали Груевски да търси убежище в Унгария"}
{"url": "https://www.faktor.bg/bg/articles/hristiyandemokratite-ot-belgiya-i-lyuksenburg-orban-van-ot-enp", "text": "Християндемократическите партии от Белгия и Люксембург настояват за изключването на унгарския премиер Виктор Орбан от Европейската народна партия, съобщи Асошиейтед прес. В писмо до ръководството на ЕНП двете сродни белгийски и люксембургската партия настояват за изключването на Орбан, защото той \"действа в шокиращо противоречие\" с ценностите на ЕНП. Лидерът на белгийската франкофонска партия Демократично-хуманистичен център Максим Прево каза днес, че \"ексцесиите на Орбан вече станаха недопустими и не могат повече да бъдат подкрепяни\". Неотдавна Орбан започна кампания срещу члена на ЕНП и председател на Европейската комисия Жан-Клод Юнкер заради това, че бил твърде мек по въпросите на имиграцията и го обвини, че отваря границите на ЕС за безконтролна миграция.", "date": "2019.03.01", "title": "Християндемократите от Белгия и Люксембург: Орбан вън от ЕНП"}
{"url": "https://www.faktor.bg/bg/articles/novini/svyat/zemetresenie-ot-7-1-v-peru", "text": "Земетресение с магнитуд 7,1 в Южно Перу.  Силният трус е станал на много голяма дълбочина от 258 километра под земната повърхност, с епицентър на 27 километра в посока север-североизток от град Асангаро. Няма данни за пострадали хора и нанесени материални щети засега. Тихоокеанският център за предупреждение за цунами каза, че не очаква разрушителни приливни вълни.", "date": "2019.03.01", "title": "Земетресение от 7.1 в Перу"}
{"url": "https://www.faktor.bg/bg/articles/novini/balgariya/ministarat-na-zdraveopazvaneto-52-sa-sluchaite-na-morbili", "text": "Към 27 февруари 2019 г. в Министерство на здравеопазването са съобщени 52 случая на морбили. Това заяви министърът на здравеопазването Кирил Ананиев. „Териториално са засегнати три области в страната: Благоевград – 42 заболели; София-град – 7; София-област – 3. Общо 44 заболели са лица до 18-годишна възраст“, уточни здравният министър. 27 от всички болни са без направени имунизации, от които 24 са деца. При 10 от болните причина за това е ненавършена имунизационна възраст, но при останалите 14 причината е неявяване. „Ситуация в страната е сходна с наблюдавания в световен мащаб спад в имунизационното покритие през последните години, водещо до епидемични „взривове“ и епидемии в много държави. По тази причина Министерство на здравеопазването разработи и предложи на Министерски съвет Национална програма за елиминиране на морбили и рубеола 2019-2022 г.“, увери здравният министър.", "date": "2019.03.01", "title": "Министърът на здравеопазването: 52 са случаите на морбили"}
{"url": "https://www.faktor.bg/bg/articles/prezidentite-na-9-te-strani-ot-iztochniya-front-na-nato-izpraveni-sme-pred-nay-tezhkata-zaplaha-ot-rusiya", "text": "Президентите на девет страни от източния фланг на НАТО, изправени пред лицето на смятаните за империалистически амбиции на Русия, изразиха на среща днес в словашкия град Кошице сериозна загриженост за сигурността си предвид конфликта в Украйна, предаде Франс прес. Сред участниците в срещата бе президентът Румен Радев. \"Бяхме единодушни, че днес възраждането на руските имперски амбиции е факт и трябва да ги посрещнем адекватно\", заяви пред медиите полският президент Анджей Дуда. Опасността от страна на Русия \"е реална, събитията в Грузия през 2008 г. и войната в Украйна са най-доброто доказателство за това\", добави той. Девет източноевропейски страни членки на НАТО (България, Естония, Латвия, Литва, Румъния, Словакия, Унгария, Чехия и Полша) обсъдиха сигурността си в присъствието на генералния секретар на Алианса Йенс Столтенберг и отбелязаха съответно 20-ата или 15-ата годишнина от присъединяването си към НАТО. \"Изправени сме пред най-тежките заплахи от цяло поколение\", се казва във финалното комюнике на срещата. Президентите на деветте страни изразяват притеснения и от отмяната на Договора за ликвидиране на ракетите със среден и малък обсег, сключен от Москва и Вашингтон през 1987 г. и превърнал се в опора на сигурността в Европа. Форматът \"Букурещ 9\" беше създаден в Румъния през 2014 г. като реакция на изострянето на конфликта в Украйна. \"Имаме какво да празнуваме. Но в същото време не можем да си позволим да свалим гарда. Светът е по-сложен и непредвидим от когато и да било\", заяви Столтенберг. \"Единственият начин да се изправим пред един по-непредвидим свят е да останем силни, единни и да продължим да се адаптираме\", добави той. \"Нашите балтийски партньори говориха за опасенията, изпитвани в техните общества, които виждат какво се случва в Украйна, в Черно море или в Балтийско море\", подчерта домакинът на събитието, словашкият президент Андрей Киска. Той добави, че във финалното комюнике президентите на страните от \"Букурещ 9\" и генералният секретар на НАТО са изразили притеснения от засилващите се заплахи в сферата на киберсигурността, предаде ТАСС. Те са свързани с разпространяването на шпионски технологии, в което са заподозрени китайските компании Хуавей и Зет Ти И. Участниците в срещата също така отбелязаха необходимостта от борба с фалшивите новини в интернет и медиите. Полският президент призова НАТО да води политика на \"отворени врати\" към Грузия, Молдова, Украйна и Македония, съобщи още Франс прес.", "date": "2019.03.01", "title": "Президентите на 9-те страни от източния фронт на НАТО: Изправени сме пред най-тежките заплахи от Русия"}
{"url": "https://www.faktor.bg/bg/articles/novini/svyat/pravitelstvo-v-izgnanie-shte-se-bori-da-svali-rezhima-v-severna-koreya", "text": "\"Гражданска отбрана Чолима\", малкоизвестна организация обяви днес създаването на севернокорейско правителство в изгнание, което цели да сложи край на режима в Пхенян, предаде Франс прес, цитирана от БТА. Групата \"Гражданска отбрана Чолима\" предлага помощ на севернокорейци, които се опитат да напуснат територията на Корейската народнодемократична република. Тя привлече общественото внимание през 2017 г., когато съобщи, че защитава Ким Хан Сол - сина на убития през същата година Ким Чен Нам, полубрат на севернокорейския лидер Ким Чен Ун. В изявление, публикувано на сайта на организацията днес, в деня на стогодишнината от един от първите корейски народни протести срещу японската окупация, \"Гражданска отбрана Чолима\" се самообявява за временно правителство на КНДР под името \"Свободен Чосон\". Чосон е името на корейската династия, заемала трона от 1392 до 1910 г., когато страната е анексирана от Япония. \"Посвещаваме се изцяло на премахването на това абсолютно Зло, което е петно върху самата душа на човечеството\", се казва в изявлението на организацията. Тя уверява, че няма да прекрати усилията, \"преди светлината да се върне наистина в Пхенян\" и се самообявява за единствен легитимен представител на севернокорейския народ. \"Чосон трябва и ще бъде свободен. Надигнете се, вие, които отхвърляте робството\", призовава изявлението. Не е известно много за групата \"Гражданска отбрана Чолима\" или за нейните представители. Според някои е възможно тя да е свързана с южнокорейските тайни служби, отбелязва АФП. \"Чолима\" е името на митичен крилат кон, който е един от символите на Северна Корея.", "date": "2019.03.01", "title": "Правителство в изгнание ще се бори да свали режима в Северна Корея"}
{"url": "https://www.faktor.bg/bg/articles/novini/svyat/poroi-prevarnaha-gradove-v-kaliforniya-v-ostrovi", "text": "Рекордни валежи в Калифорния. Няколко населени места във винарската част са се превърнали в острови. Градовете Монте Рио и Гернвил са достъпни само с лодка. 3600 души са евакуирани, след като реката преля. Наводнения в Италия: Граждани и карабинери спасени от удавяне (ВИДЕО) Повече от 2000 жилища и офиси са под вода. Проливните  дъждове и топенето на снеговете предизвикаха най-тежките наводнения за последните повече от 20 години.", "date": "2019.03.01", "title": "Порои превърнаха градове в Калифорния в острови"}
{"url": "https://www.faktor.bg/bg/articles/novini/svyat/turtsiya-pak-poiska-ot-sasht-ekstradiraneto-na-gyulen", "text": "Турският министър на правосъдието Абдулхамит Гюл е подновил искането за екстрадиция на лидера на т.нар организация ФЕТО в писмо до новоназначения американски министър на правосъдието Уилям Бар. Това предаде Анадолската агенция, позовавайки се на съобщение на правосъдното министерство. В писмото Гюл подчертал важността на екстрадицията на живеещия в САЩ ислямски проповедник Фетхуллах Гюлен и хора от близкото му обкръжение, смятани за организатори на опита за преврат в Турция от юли 2016 г. Турският министър призовал американските власти да задълбочат разследването за разкриване на \"истинското лице\" на ФЕТО, както Анкара нарича организацията на Гюлен. При опита за преврат от 15 юли 2016 г. бяха убити 251 и ранени близо 2200 души. Анкара няколко пъти е искала екстрадицията на Гюлен.", "date": "2019.03.01", "title": "Турция пак поиска от САЩ екстрадирането на Гюлен"}
{"url": "https://www.faktor.bg/bg/articles/tsvetan-tsvetanov-provede-rabotna-sreshta-s-poslanika-na-slovakiya-n-pr-manuel-korchek", "text": "Председателят на Парламентарната група на ГЕРБ и зам.-председател на партията Цветан Цветанов проведе работна среща с посланика на Словакия у нас Н. Пр. Мануел Корчек. Цветанов запозна Корчек с политическата ситуация в страната и с работата на Народното събрание през последните седмици. Двамата обсъдиха и сигурността в региона и в Европа.  Посланик Корчек отбеляза високата оценка на словашкото правителство за резултатите от Българското председателство на Съвета на ЕС, като подчерта, че свършената работа по отношение на европейската перспектива за страните от Западните Балкани е особено важна. Той отбеляза, че за Словакия този регион е от приоритетно значение за сигурността и просперитета на Европа. Постигането на съгласие между Гърция и Република Северна Македония, с което се отвори възможността за присъединяване на Северна Македония към НАТО и стартиране на преговорите за членство в ЕС са от голямо значение за сигурността и стабилността в региона, съгласи се Цветанов.  Обсъдени бяха и възможностите за диверсификация на енергийните източници и трасета. Двамата се обединиха около становището, че постигането на енергийна сигурност и намаляването на зависимостта от конкретни доставчици чрез проекти в съгласие с Третия либерализационен енергиен пакет на ЕС са ключови за енергийнито бъдеще и на двете държави.  Цветан Цветанов и Мануел Корчек дискутираха и предстоящите европейски избори с оглед на заплахата от хибридни атаки и засилване на фалшивите новини с цел изкривяване и радикализиране на общественото мнение. Цветанов подчерта, че най-добрият подход за противодействие на фалшивите новини е чрез реални политики и резултати в интерес на гражданите, защото, когато гражданите виждат напредък в икономически и политически план, се ограничава възможността за успех на опитите за умишлена поляризация на обществото в услуга на теснопартийни интереси. Именно затова ГЕРБ стартира в началото на февруари поредица от местни граждански диалози, които да позволят на гражданите да се запознаят и да дадат обратна връзка относно провежданите политики в секторите образование и регионално развитие, добави Цветанов.", "date": "2019.03.01", "title": "Цветан Цветанов проведе работна среща с посланика на Словакия Н. Пр. Мануел Корчек"}
{"url": "https://www.faktor.bg/bg/articles/lukashenko-grazhdanite-na-belarus-ne-iskat-obedinenie-s-rusiya", "text": "Гражданите на Беларус са твърдо против обединяване с Русия. Това увери днес президентът Александър Лукашенко, цитиран от Франс прес. По думите му \"98 процента\" биха гласували против обединяване на двете страни или, както мнозина го виждат в Русия, присъединяване на Беларус към Русия\". \"Причината не е, че нашето общество гледа с лошо око на Русия\", каза той на годишната си пресконференция в Минск. \"Беларусите искат да бъдат заедно с Русия, но да живеят в собствения си дом\". От няколко седмици има спекулации, че Русия оказва натиск за формиране на една страна с цел оставане на власт на руския президент Владимир Путин след края на сегашния му мандат през 2024 година. \"Мисля, че трябва да следваме този път (на две отделни страни). Обсъждайки този въпрос с руския президент, се споразумяхме, че не трябва да влошаваме ситуацията\", добави Лукашенко. През декември руският премиер Дмитрий Медведев заяви, че Москва е готова на по-голяма интеграция с Беларус, включително чрез общи валута, правосъдие и митници, съгласно договор от 1999 г., който така и не бива приложен на практика.", "date": "2019.03.01", "title": "Лукашенко: Гражданите на Беларус не искат обединение с Русия"}
{"url": "https://www.faktor.bg/bg/articles/novini/svyat/maduro-e-zapovyadal-ofisat-na-darzhavnata-petrolna-kompaniya-da-se-premesti-v-moskva", "text": "Президентът на Венецуела Николас Мадуро, чиято легитимност не признават много стрни в света, е заповядал да бъде закрит европейският офис на държавната нефтена комапния PDVSA в Лисабон и да бъде преместен в Москва, съобщава Reuters, като се позовава на вицепрезидента Делси Родригес. PDVSA е основният източник на доходи за режима на Мадуро.  Днес вицепрезидентът е провела разговори в Москва, която признава Мадуро за легитимен държавен глава на Венецуела, а външният министър Сергий Лавров я уверил, че Русия ще помогне на Венецуела с доставки на пшеница.", "date": "2019.03.01", "title": "Мадуро е заповядал офисът на държавната петролна компания да се премести в Москва"}
{"url": "https://www.faktor.bg/bg/articles/putin-i-mafiyata", "text": "Германската обществена телевизия ZDF излъчи 44-минутен документален филм, озаглавен „Путин и мафията\". Филма на режисьора Николас Тонев и журналистката Анастасия Кириленко обобщава колегата Михаил Бушуев от Руската редакция на Дойче веле. Филмът \"Путин и мафията\" разказва за корупционни сделки, в които може би е бил замесен Владимир Путин - в качеството си както на заместник-кмет на Санкт Петербург, така и на президент и министър-председател на Русия. Другата задача, която си поставя филмът, е да освети предполагаемите връзки на Путин с мафиотски групировки. В основата на филма са интервюта с различни опоненти на президента. Един от тях, Андрей Зиков, е бивш старши следовател по особено важни дела в Санкт Петербург. В началото на филма той съпровожда снимачния екип на полуостров Лодочний край Виборг, където документалистите търсят така наречената „дача на Путин\". Според авторите на филма, няколко признака говорят за това, че намереният обект е именно резиденция на президента - като се започне от охранителите от Федералната служба за охрана и се стигне до някои елементи от вътрешната архитектура като например двуглавия орел. През 2017 година тв-канал „Дожд\" пръв разказа за тайната „дача на Путин\" на границата с Финландия. Разбира се, авторите на филма, излъчен по ZDF, не са получили достъп до обекта, но кадрите, заснети от дрон на Фонда за борба срещу корупцията (ФБК) на Алексей Навални, дават възможност на германските зрители да оценят разкоша на резиденцията. После авторите на филма се връщат назад към 1991 година, в началото на гражданската кариера на дотогавашния офицер от КГБ Владимир Путин. Петербургският предприемач и политик Андрей Корчагин, който живее в Лондон, преразказва епизоди за машинации при доставките на природни ресурси и обмяната на продоволствие, в които бил заподозрян именно младият Путин, по онова време заместник на петербургския кмет Анатолий Собчак. Във филма е показано копие от документ на президентската администрация на Руската федерация, в който се препоръчва Путин да не се назначава на нови длъжности преди извършването на специална проверка. Не е известно дали такава проверка е направена. Факт е обаче, че заместникът на Собчак успява да запази поста си, припомня Корчагин. Друг пример от живота в Санкт Петербург през 1990-те години описва Франц Зеделмайер, баварски предприемач и един от първите западни инвеститори в Руската федерация. Още в зората на демократична Русия германецът основава в Петербург охранителна фирма и поддържа близко сътрудничество със заместник-кмета. През 1994 година обаче по нареждане на федералните власти всички активи на Зеделмайер са конфискувани, а Путин отказва да го защити, твърди баварецът. Бившият следовател Андрей Зиков разказва на авторите на филма за водено от него разследване на големи бюджетни разхищения в Санкт Петербург. Той обвинява Путин и неговото обкръжение в създаването на „престъпно сдружение\", което се занимавало с машинации с цел лично обогатяване, както и с подкупване на чиновници и прокурори, за да бъдат получени изгодни договори. Зиков твърди, че разследването, водено от него и колегите му, било прекратено, след като Путин дошъл на власт в Кремъл. По-нататък във филма се появява необичаен свидетел на живота в Петербург през 1990-те години - бившият член на японската мафия Киничи Камиас. Той разказва, че е скъсал с престъпния свят и сега живее в Швеция, а авторите на филма твърдят, че за пръв път споделя спомените си от онези времена. Пред камерата японецът показва стари фотографии, на една от които е заснет заедно с Генадий Петров - човек, когото смятат за една от най-влиятелните престъпни фигури в Петербург през 1990-те години. Според спомените на японеца, Петров се хвалил с влиянието си в града и твърдял, че с Путин са приятели. Авторите на филма отделят особено внимание на епохата след възкачването на Путин на президентския пост. Те разказват за корупционна схема, от която вероятно е спечелил именно руският лидер. Става дума за резиденцията на нос Идокапас край Геленджик. Авторите на филма цитират петербургския предприемач Сергей Колесников, който през 2010 година пръв обръща внимание на строежа на огромния дворец на брега на Черно море, предназначен, според него, специално за Путин. Колесников разказва как навремето, в ролята си на акционер на компанията „Петромед\", доставяща медицинско оборудване в Русия, бил принуден да дели приходите с някакъв „Михаил Иванович\", зад което име, според него, се криел самият Путин. По неговите думи, през 2009 година финансовите натрупвания на „Петромед\", възлизащи на няколкостотин милиона евро, които били предназначени за инвестиционни проекти в Русия, по желание на „Михаил Иванович\" отишли за строителството на двореца край Геленджик. Формално нито черноморският комплекс, нито резиденцията на Финландския залив са пряко свързани с Владимир Путин. Първият принадлежи на някакъв руски предприемач, а край втория обект има табела, че е собственост на енергийната компания „Сибур\". Но според екипа на ФБК, в документите на „Сибур\" в публичния регистър такъв актив не фигурира. По-нататък авторите насочват вниманието към един от последните епизоди, които пораждат подозрение за корупция: удивителното богатство на приятеля на Путин, виолончелиста Сергей Ролдугин. Според така наречените „Панамски досиета\", публикувани през 2016 година, в резултат от трудно обясними парични преводи от големи руски фирми и необичайно изгодни сделки по офшорни сметки, музикантът натрупал общо не по-малко от 2 милиарда долара. Важна част от филма е разказът за това на какъв натиск се натъкват онези, които се опитват да обвинят висшето руско ръководство в корупция. Авторите на филма припомнят в тази връзка за съдбата на отровения в Лондон бивш офицер от ФСБ Александър Литвиненко, както и за Сергей Магнитский, починал в руски следствен изолатор. Документалистите твърдят, че те самите също се сблъскали със заплахи: опитали се да ги уплашат неназован сътрудник на ФСБ и също неназован \"помощник на влиятелен индустриалец, свързан с Кремъл\". (източник: Дойче веле)", "date": "2019.03.01", "title": "\"Путин и мафията\" - история за задкулисните игри на руския президент и неговите велможи"}
{"url": "https://www.faktor.bg/bg/articles/radev-balgariya-e-silno-obvarzvana-s-angazhimenta-da-prodalzhi-da-doprinasya-za-izgrazhdaneto-na-sigurnostta-na-balkanite-i-v-cherno-more", "text": "\"България е силно обвързвана с ангажимента да продължи, да допринася за изграждането на сигурността на Балканите и в Черно море\". Това каза държавният глава Румен Радев преди предвидената среща с генералния секретар на НАТО Йенс Столтенберг, който е на двудневно посещение у нас.  Румен Радев благодари на Столтенберг, че е в България. Ни в клин, ни в ръкав държавният глава се похвали, че с главния секретар на НАТО са били заедно в Словакия, което няма нищо общо с повода, по който е дошъл в България Столтенберг. Констатацията му по-скоро прозвуча като знак към изпълнителната власт, на която показва, че въпреки критиките за изолация, президентът ни има приятели.   \"Вашето посещение е в момент, в който отбелязваме 15 г. от членството ни в НАТО. Както знаете, времената са трудни, а предизвикателствата – много. Вашата визита е добра основа за продължаване на работата ни за подобряване на отбранителния ни капацитет и за по-нататъшното обезпечаване на сигурността на нашата нация“, заяви Радев. По думите му това е задължение на всяка държава-членка – единство, сътрудничество, солидарност. „И – разбира се, да развиваме нашите капацитети“, добави той.  По думите му България е силно обвързвана с ангажимента да продължи да допринася за изграждането на сигурността на Балканите и в Черно море посредством воденето на отворена, конструктивна и отговорна политика и чрез полагането на усилия за изграждането на капацитета за отбрана в съответствие с НАТО.  „Следваме ангажимента за увеличаване на разходите за отбрана до 2% от БВП. Най-накрая стартирахме три програми за модернизация на армията – за ВВС, за патрулните катер и превозните средства за армията. Наясно сме, че тези три програми не разрешават нашите проблеми с модернизацията, както вече обсъдихме с Вас. Модернизацията е много сериозен процес на дълбока трансформация. В тази връзка ние ще продължим да участваме в съвместни мисии и учения, за да подобрим нашата подготовка“, подчерта президентът. По думите му основното ни предизвикателство е свързано с ефективното използване на ограничените ни ресурси, което това е много важно за бюджета на страната.", "date": "2019.03.01", "title": "Радев започна състезание с Борисов кой по-често се среща със Столтенберг"}
{"url": "https://www.faktor.bg/bg/articles/tsvetanov-gost-na-chestvaneto-za-12-godini-gerb-kardzhali", "text": "Структурата на ПП ГЕРБ в Кърджали отбелязва днес 12 години от създаването си. Честването ще бъде тази вечер от 18.00 часа в салона на театъра в града, съобщиха от пресцентъра на ГЕРБ. Символичен домакин на тържеството ще бъде председателят на Народното събрание и областен координатор на ГЕРБ – Кърджали Цвета Караянчева. Официални гости на честването ще бъдат заместник-председателят на ГЕРБ и председател на парламентарната група на партията Цветан Цветанов и евродепутатът Асим Адемов, който има информационен офис в Кърджали. Преди началото на тържеството Цветанов ще се срещне с ръководствата на партията от седемте общини на региона.", "date": "2019.03.01", "title": "Цветанов гост на честването за 12 години ГЕРБ - Кърджали"}
{"url": "https://www.faktor.bg/bg/articles/sergey-lavrov-1-2", "text": "\"Москва ще противодейства решително на оказването на натиск и опитите за намеса във вътрешните работи на Венецуела\". Това заяви министърът на външните работи на Руската федерация Сергей Лавров преди началото на преговорите с изпълняващия длъжността вицепрезидент на Венецуела Делси Родригес, предава TACC. По думите му, Венецуела е стратегически партньор на Русия. „Сътрудничим си много тясно и координираме нашите действия на международната сцена. Сега това придобива особено значение в условия, в които Венецуела преживява фронтална атака, безсрамна намеса във вътрешните й работи. Ние ще противодействаме категорично на подобни действия и ще защитаваме идеалите, нормите и принципите, заложени в Устава на ООН“, увери Лавров. Руският външен министър също така подчерта, че Москва подкрепя стъпките, предприети от венецуелския президент Никола Мадуро и неговото правителство за решаване на социални и икономически проблеми в страната. Той е убеден, че срещата на високо равнище на междуправителствената комисия през април също ще допринесе за това.", "date": "2019.03.01", "title": "Лавров заплаши: Москва ще противодейства на намеса във вътрешните работи на Венецуела"}
{"url": "https://www.faktor.bg/bg/articles/podupravitelyat-na-bnb-podade-ostavka", "text": "Подуправителят на Българската народна банка (БНБ) и ръководител на направление \"Банков надзор\" Димитър Костов подаде оставка.   Костов пое поста след като беше отстранен Цветан Гунев.", "date": "2019.03.01", "title": "Подуправителят на БНБ Димитър Костов подаде оставка"}
{"url": "https://www.faktor.bg/bg/articles/vladislav-goranov-ne-e-v-konflikt-na-interesi-reshi-antikoruptsiyata", "text": "Финансовият министър Владислав Горанов не е в конфликт на интереси. Това е резултатът от проверката на антикорупционната комисия (КПКОНПИ).  Антикорупционната комисия започна проверка за конфликт на интереси на финансовия министър Владислав Горанов след медийните публикации за това, че той ползва безвъзмездно луксозен апартамент, даден му от неговия кръстник Иван Сариев. Комисията е установила, че министърът не е възлагал обществени поръчки, свързани с кръстника му и съпругата.", "date": "2019.03.01", "title": "Комисията по антикорупция: Горанов не е в конфликт на интереси"}
{"url": "https://www.faktor.bg/bg/articles/yotova-kato-martin-lutar-king-v-sasht-imam-edna-mechta", "text": "Вицепрезидентът Илияна Йотова се вживя в роляната на Мартин Лутър Кинг с прочутата му реплика \"Имам една мечта\". Това е началото на една от най-известните речи в световната история по време на прочутия Поход до Вашингтон през 1963 г.  \"Имам една мечта – да работим заедно за страната, която всички безкрайно обичаме\". Така Йотова приветства българската общност в Сиатъл, съобщиха от прессекретариата на държавния глава. „Амбицията на нашия президентски екип е да сложим ново начало в общуването между българската държава и сънародниците ни зад граница. За съжаление, контактите са скъсани през годините. За нас вие не сте „другите българи“, защото сме водени от една цел – единение. Единение на всички българи по света, единение на българската нация“, заяви Илияна Йотова.  Вицепрезидентът подчерта, че независимо къде се намират по света, българите са носители на българския дух, на богатите традиции и култура, на 13-вековна история.  Илияна Йотова поздрави за дейността им всички родолюбиви българи, обединени от Българския център за култура и наследство. „Освен че сте изградили изключително богата духовна общност, вие сте направили още една крачка напред – привличате американци в нея, увличате ги да познават и обичат България“, подчерта вицепрезидентът. С дейността на Българския център за култура и наследство са свързани американци. В борда на директорите участва американец, учил в България. Ръководителите на българския хор също са американци, които преподават сложните стъпки на българските хора. Сами учат български език.  „България ви липсва, но и вие ужасно ни липсвате. Гарантирам ви, че връзките ни ще бъдат още по-тесни“, отбеляза Илияна Йотова и представи проекта за интернет платформа, която да направи контактите между българите зад граница помежду им и с България ежедневни. Вицепрезидентът връчи своя почетен знак на Елка Русков, съпредседател на Българския център за култура и наследство в Сиатъл, за това, че е стожер на българската общност, за неуморната й дейност за запазване на българщината. На срещата фотографът етнограф Асен Великов, член на българската делегация, представи свои снимки, запечатали народни празници и обичаи в различни части на България, както и от Бесарабия.", "date": "2019.03.01", "title": "Йотова се вживя в ролята на Мартин Лутър Кинг в САЩ"}
{"url": "https://www.faktor.bg/bg/articles/zashto-tolkova-mnogo-turtsi-prekasvat-sledvaneto-si", "text": "\"След като баща ми загуби работата си, нямах друг избор, освен да прекъсна следването си\". Голям брой студенти в Турция прекъсват следването си по финансови причини. Един от тях е Кадир. Баща му, който работел като заварчик, бил уволнен, защото бизнесът на фирмата не вървял. В разговор с ДВ Кадир разказва, че за баща му било много трудно да изхранва четири деца като безработен. Семейството на Кадир живее в Истанбул. Той следвал в университета Коджаели, отдалечен на няколко часа от дома му. Първоначално живеел в студентско общежитие, а по-късно си делял квартира с един състудент. Най-голямото разходно перо бил наемът. \"Наемодателите гледаха на студентите като на дойни крави, които могат да доят непрестанно. В началото наемът ми от около 150 евро не беше много висок. Но в договора имаше клауза за евентуално повишаване и наемът поскъпваше постоянно. Получавах държавен студентски заем от 65 евро месечно. Но тези пари за нищо не стигаха\", споделя Кадир. През изминалите пет години броят на студентите, прекъснали следването си, се е увеличил значително. По данни на министерството на образованието, от 2013 година насам над 1,1 милиона студенти са прекъснали окончателно или временно следването си в турски университети. Между 2017 и 2018 година броят на прекъсналите следването си студенти е достигнал 92 процента в сравнение с предишния период. За много турски студенти икономическите аспекти са сред основните причини да прекратят следването си. През 2018 година турската лира загуби над 30 процента от стойността си. Покупателните способности намаляха след 20-процентното покачване на цените. Турция преживява най-тежката си икономическа криза за последните 15 години. Към това се прибавя и 12-процентната безработица. Това усещат на гърба си и общо 7, 6 милиона студенти в 200 държавни и частни университети. Синдикалистът Йозгюр Боздоган казва, че много от студентите се страхуват, че няма да могат да си намерят работа след дипломирането. Затова и мнозина решават да прекъснат следването си. \"При специалностите, за които съществуват проблеми на трудовия пазар, се забелязва по-голям отлив на студенти. Но в медицинските факултети не се наблюдава такъв феномен\", казва Боздоган в разговор с ДВ. По данни на министерството на икономиката, броят на студентските заеми се е увеличил с над 11 процента между 2017 и 2018 година. Йозгюр Боздоган обаче подчертава, че студенските заеми не могат да покрият месечните разходи на един студент. Съгласно изчисленията на турската статистическа служба, разходите за наем, ток, вода и отопление са се увеличили с 24 процента на година. Освен това цените на основните хранителни продукти са са покачили с около 25 на сто. Вследствие на това, много студенти не са в състояние да погасят заемите си след завършване на следването си.", "date": "2019.03.01", "title": "Защо толкова много турци прекъсват следването си?"}
{"url": "https://www.faktor.bg/bg/articles/politsiyata-i-chast-ot-zhandarmeriyata-na-krak-za-poseshtenieto-na-medvedev-v-balgariya", "text": "Цялата столична полиция и част от жандармерията ще е на работа при посещението на Дмитрий Медведев в София, каза пред журналисти Борислав Муеров от СДВР. Районите около \"Ал.Невски\", МС, президентството и парламента ще бъдат затваряни. Засилени мерки за сигурност и сериозни проверки ще има на 3 март в центъра на София, поетапно ще бъдат затваряни площадите около паметника на Незнайния войн и около НС. Освен това в София има и мач между Славия и Левски точно на 3 март вечерта. Пътната полиция в София очаква още утре да има проблеми с движението, заради Задушница. Допълнителни екипи на ОДМВР-София ще подпомагат трафика по основните пътни артерии през предстоящите почивни дни Предвид очаквания интензивен трафик е изготвен план и създадена организация за регулиране, подпомагане и контрол на движението по автомагистралите и главните пътища на територията, обслужвана от ОДМВР-София. Днес, за времето от 16 до 20 часа, влиза в сила забраната за движение на товарни автомобили над 12 тона. Същата мярка е предвидена и за последния почивен ден- 4 март, за времето от 14 до 20 часа.", "date": "2019.03.01", "title": "Полицията и част от жандармерията на крак за посещението на Медведев  в България"}
{"url": "https://www.faktor.bg/bg/articles/prognoza-za-evroizborite", "text": "В следващия Европейски парламент България ще излъчи по шестима представители от ГЕРБ и БСП, двама от ДПС и по един от \"Обединени патриоти\", \"Демократична България\" и \"Воля\". Това сочат новите прогнози, представени днес от ЕП и основани на достъпни данни от извършени проучвания на общественото мнение, предаде БТА. Това са вторите прогнози, основани на национални допитвания за състава на следващия ЕП. Данните са от края на февруари. Предвижда се ЕП да представя обновени прогнози на всеки две седмици до края на април и всяка седмица през май до вечерта на изборите. Представянето на първоначалните резултати от изборите ще започне от 26 май. ЕП уточнява, че прогнозите за разпределението на местата в новия мандат се основават на допитвания от \"надеждни източници\".  Според подробната разбивка на най-новите данни от ГЕРБ биха получили 35,7 на сто от гласовете, БСП - 35,1 на сто, ДПС - 10.7 на сто, \"Обединени патриоти\" - 5,4 на сто, \"Демократична България\" - 2,4 на сто, \"Воля\" и \"Реформаторски блок\" - по 2,2 на сто, АБВ - 1,4 на сто, други - 4,9 на сто. Консерваторът Бареков ходи по анцуг из Европарламента (ВИДЕО) На основата на тези данни се прави прогнозата, че България би имала осем представители в групата на Европейската народна партия, шестима в групата \"Социалисти и демократи\", двама при АЛДЕ и един, който засега не би принадлежал към установена политическа група.", "date": "2019.03.01", "title": "Прогноза за евроизборите: ГЕРБ и БСП с изравнени сили - вкарват по 6 депутата в следващия ЕП"}
{"url": "https://www.faktor.bg/bg/articles/politsiyata-v-madrid-razbra-ot-izbyagala-zalozhnichka-za-napadenie-v-posolstvoto-na-severna-koreya", "text": "Испанската полиция води разследване на инцидент, случил се на 22 февруари в посолството на Северна Корея в Мадрид, съобщава ТАСС, като се позовава на източници от местната полиция. Правоохранителните органи отбелязват, че \"започва разследване по случая\", без да дадат повече подробности. Според информация на в. \"Конфиденсиал\" група неустановени нарушители извършили нападение срещу посолството на Северна Корея в Мадрид и са откраднали компютри. Според изданието в нападението може да са участвали десетина души с оръжия, стрелящи с халосни патрони. Престъпниците взели персонала на посолството за заложници и останали там няколко часа. Полицията научила за случилото се благодарение на това, че една от заложничките успяла да избяга от сградата, предава БТА. Според \"Паис\", правоохранителните органи не изключват, че случилото се може да е свързано с \"политически шпионаж\". От испанското вътрешно министерство казаха пред ТАСС, че посолството на Северна Корея не е подавало жалба в столичната полиция.", "date": "2019.03.01", "title": "Полицията в Мадрид разбра от избягала заложничка за мистериозно нападение в посолството на Северна Корея"}
{"url": "https://www.faktor.bg/bg/articles/simeonov-prizova-vmro-da-preosmisli-samostoyatelnoto-si-yavyavane-na-evroizborite", "text": "\"Това, което става в момента е доста деструктивно и безперспективно. Изключително съм изненадан от решението на ВМРО. Това е сериозен удар върху коалицията\". Това обяви лидерът на НФСБ и съпредседател на \"Обединени патриоти\" Валери Симеонов пред Канал 3 по повод решението на ВМРО да се явят самостоятелно на европейските избори. Симеонов обясни защо и от НФСБ преди това са обявили, че започват подготовка за самостоятелно явяване на изборите. \"Уважавам решението на всяка партия, но когато 3 месеца се води скрита, бих казал нелегална кампания, за кандидата на ВМРО - защото той още миналата година бе издигнат от редица организации. След това НФСБ реши да премине към подготовка за самостоятелно явяване - но едно е подготовка, друго е решение\", обяви депутатът и бивш вицепремиер. \"Не казвам, че коалицията ще се разпадне защото това е коалиция за участие на парламентарни избори и за евентуално участие изпълнителна власт.    Но моята лична оценка е голяма грешка. Бях изненадан, защото всякакви проучвания и мои наблюдения показват, че трябва да се явим заедно. \"Искам да използвам вашата телевизия и да се обърна с призив към г-н Каракачанов и ръководството на ВМРО - да преосмислят своето решение. Защото слагат кръст на съвместно явяване. И смятам, че така ще разочароват и своите избиратели\", обяви Симеонов. Той обясни, че именно по този може да се стигне до резултат, при който и кандидатът на ВМРО Ангел Джамбазки да не влезе в Европарламента. По думите му сред електората на НФСБ е имало нагласа за участие на евровота заедно ВМРО - по друг начин е стоял въпроса за \"Атака\", конкретно за еврозборите, защото Волен Сидеров и съпартийците му имали различни виждания по външнополитическите въпроси. \"Целта не е първото или второто място, а възможно най-добро представяне. Виждам, че покрай медийните участия, колегите от ВМРО са направили едно самочувстви. Това е недобро решение, което може и за тях да не е добро и така Джамбазки да не влезе. Единственото решение е за съвместно явяване, но то минава през отмяна на решението на ВМРО\", заяви лидерът на НФСБ. По думите му единственото му условие към ВМРО и Каракачанов е той да не се поддава на емоциите и на вълната, тъй като политиката \"не е скок на височина, а маратон\". Той бе категоричен, че няма условие, свързано с евровота, Волен Сидеров да не е лидер на парламентарната група на Патриотите. Според Симеонов идеята на Каракачанов за вътрешни избори за избор кой да води общата листа е била некоректно представена през медиите, а това е трябвало да стане на коалиционен съвет.", "date": "2019.03.01", "title": "Симеонов призова ВМРО да преосмисли самостоятелното си явяване на евроизборите"}
{"url": "https://www.faktor.bg/bg/articles/rumanskiyat-prezident-rusiya-prodalzhava-da-zaplashva-stabilnostta-na-chernomorskiya-region", "text": "Русия продължава да заплашва стабилността на Черноморския регион - това изявление на румънския президент Клаус Йоханис извежда в заглавие днес в. \"Котидианул\" в информация за срещата на високо равнище вчера във формат Б9 в Кошице, Словакия. Форматът Б9 включва България, Естония, Латвия, Литва, Румъния, Словакия, Унгария, Чехия и Полша. България бе представена на срещата от президента Румен Радев, предава БТА.  На срещата румънският президент заяви, че е дълбоко загрижен от развитията в Черноморския регион. \"Постоянното засилване на военната дейност на Русия в Крим, кулминирало с инцидента в Керченския пролив, продължаващият конфликт в Източна Украйна и притесняването на съюзническите самолети и кораби показват, че Русия продължава да заплашва стабилността на този регион\", посочи Йоханис на пленарното заседание. Румънският президент подчерта, че трябва да се осигури \"последователен подход по Източния фланг\" и да бъдат подсилени \"постовете за възпиране\" в Черно море. Според Клаус Йоханис има нужда от по-трайно морско и въздушно присъствие в региона от страна на съюзниците с цел наблюдение, учения и визити в пристанищата. \"Имаме нужда и от по-силно сухопътно присъствие\", каза румънският държавен глава. Йоханис заяви на държавните глави на страните от формата Б9, че Румъния разчита на тяхната подкрепа за Многонационалната бригада в Крайова, за да бъде тя наистина \"многонационална\" и способна да възпира и да брани. Той обърна внимание на необходимостта от създаване на Командване на многонационалния югоизточен корпус, пише още \"Котидианул\". Според румънския президент партньорите в НАТО от Западните Балкани имат нужда от повече внимание, защото този регион се сблъсква със сложни предизвикателства в сферата на сигурността, както вътрешни, така и външни. В този контекст Йоханис уточни, че подписването на Протокола за присъединяване към НАТО на Република Северна Македония представлява важна крачка в процеса на регионално помирение. Румънският президент посочи също, че сътрудничеството между НАТО и ЕС е изключително важно за осигуряването на стабилна и сигурна среда в евроатлантическата зона и извън нея.  \"Военната мобилност, подкрепата за нашите партньори в Източното съседство и в Западните Балкани, противодействието на хибридните заплахи би трябвало да бъдат общ приоритет. В този смисъл по време на нашето председателство на Съвета на ЕС ще подкрепим усилията за укрепване на ролята на ЕС в сигурността и отбраната\", е заявил Йоханис на срещата. Обръщайки се към генералния секретар на НАТО Йенс Столтенберг, Йоханис казал: \"Можете да разчитате на нас, г-н секретар, що се отнася до адекватната подготовка на тази среща. Можете да разчитате също на Румъния, която ще продължи да изпълнява всичките си ангажименти в рамките на НАТО\". \"Котидианул\" припомня, че форматът Б9 бе създаден по инициатива на президентите на Румъния и Полша. Първата среща на високо равнище в този формат бе в Букурещ през ноември 2015 г., а втората - във Варшава през юни 2018 г.", "date": "2019.03.01", "title": "Румънският президент: Русия продължава да заплашва стабилността на Черноморския регион"}
{"url": "https://www.faktor.bg/bg/articles/zapochna-sreshtata-na-chetiri-ochi-mezhdu-borisov-i-stoltenberg", "text": "Започна срещата на четири очи между министър-председателя Бойко Борисов и генералния секретар на НАТО Йенс Столтенберг, който е на посещение у нас по покана на българския премиер. След като приключат разговорите между двамата, ще стартира разширена среща между двете делегации, в която ще участват вицепремиерите Красимир Каракачанов и Екатерина Захариева, помощник генералният секретар по планирането и политиката на отбрана Патрик Търнър и първият заместник-директор на кабинета на генералния секретар Лоренц Майер-Минеман.", "date": "2019.03.01", "title": "Започна срещата на четири очи между Борисов и Столтенберг"}
{"url": "https://www.faktor.bg/bg/articles/georgi-markov-1", "text": "\"Като гражданин и приятел на Борисов бих му казал да си почива и да остави БСП да внасят машини като аборигени\". Това каза народният представител от ПГ на ГЕРБ и бивш конституционен съдия Георги Марков пред журналисти.  Той попита дали може да се правят избори по система, за която само 500 хил. души от българите са гласували. „Всеки ден г-н Цветанов е полудял и тича от стая по стая и му поставят непрекъснато някакви ултиматуми“, обясни още Марков. На въпрос дали е грешка коалирането с патриотите, Марков заяви, че към днешна дата смята това за добро. „Благодарение на патриотите беше отхвърлена Истанбулската конвенция до голяма степен. Не е вярно, че обществото е било разделено от нея. То беше обединено срещу нея. Помогнаха много за пакта за миграция. Това са фундаментални въпроси“, допълни още Марков. Според него не трябва за кворума в парламента да се извиват ръцете на Борисов, че трябва да се наказва този и онзи и парламентът да става другарски съд. Попитан какви стъпки трябва да предприеме премиерът в правен аспект, Марков заяви: „В правен аспект няма какво. Той си управлява човекът. Както видяхте шефа на НАТО беше тук и вървим напред. Аз казвам, че ако съм му приятелят Георги Марков в личен план, щях да му кажа: \"Почивай си, бе човек. На 60 години отиваш, ти чудеса направи, 4 пъти избори спечели. Само Виктор Орбан и Меркел имат толкова“, каза още Марков. По думите му е направил зрими неща за България. „Оправи ми булеварда, на който живея. Слава, та не знам. Меркел, Тереза Мей, кой ли не те нацелува, бе човек. Ти си целия в целувки. Остави ги те да правят кворума, те да внасят машините, ходи в Банкя и си гледай кефа. Ходи на риба. Ела в Будапеща да си караме и да си живеем хубаво. Няма да живеем сто години“, допълни още Марков. Попитан дали изказването му няма да бъде изтълкувано погрешно, Марков заяви, че не го интересува. „Навремето д-р Желев ме назначи за Конституционен съдия, бях на 44 години. Питат го покойния ми приятел: „Жельо, що го тури тоя Жоро Марков“, вика: „Щото има самостоятелно мислене“. След 40 години пак си имам самостоятелно мислене. Що па да мисля като всички“, допълни още бившият конституционен съдия.", "date": "2019.03.01", "title": "Георги Марков към премиера: Oстави БСП да си внасят машини като аборигени"}
{"url": "https://www.faktor.bg/bg/articles/yens-stoltenberg-tryabva-da-badem-podgotveni-za-svyat-v-koyto-rusiya-mozhe-da-razpolozhi-svoite-raketi-navsyakade", "text": "\"Трябва да бъдем подготвени за свят, в който Русия може да разположи своите ракети навсякъде\". Това каза генералният секретар на НАТО Йенс Столтенберг след среща с министър-председателя Бойко Борисов. Той коментира темата с нарушаването на Русия на договора за използване на ракети с малък и среден обсег. „Ние не искаме да има нова Студена война, затова призоваваме Русия да спазва този договор. Защото ракетите, които разполага Русия, може да достигнат европейските градове и да бъдат използвани във въоръжен конфликт. Но трябва да бъдем подготвени и за свят без този договор – свят, в който Русия може да разполага своите ракети“, коментира Столтенберг.  Той посочи, че в такъв несигурен свят трябва да се инвестира повече в сигурност. „Затова приветствам, че България е започнала да инвестира повече в отбрана. Също така страната заяви готовност да отчита ясно всички разходи и да достигне 2% от БВП за отбрана. Така че ние ще продължим да идваме в България като ангажиран и лоялен съюзник. Благодарни сме за вашия принос и винаги се радваме да ви видим г-н Борисов“, коментира Столтенберг.", "date": "2019.03.01", "title": "Йенс Столтенберг: Трябва да сме готови за свят, в който Русия може да разположи своите ракети навсякъде"}
{"url": "https://www.faktor.bg/bg/articles/borisov-1-26", "text": "\"България не само, че не е Троянският кон на Русия в НАТО, но е и най-дисциплинираният съюзник на Алианса\". Това каза министър-председателят Бойко Борисов след среща с генералния секретар на НАТО Йенс Столтенберг. \"България е направила много като един от най-дисциплинираните, лоялни и силни членове на НАТО. На тази среща направихме преглед на всичко, което сме направили заедно“, заяви Борисов и припомни, че със Столтенберг са провели среща и в Ню Йорк. „Искам да се знае, че главният секретар е тук по покана, която е отправени преди много месеци - много преди да се знае, че премиерът Медведев ще идва в понеделник. Второ, по енергийни проекти не сме разговаряли, такива не са поставяни. Казвам го заради много интерпретации по тази тема“, посочи Борисов. Той обясни, че България иска и търси диалог с Русия. „Но в същото време трябва да сме максимално силни, за да можем да сме с превес в разговора. Винаги съм бил против извън военните учения в Черно море, не може военни кораби да минават по пристанищата, докато там има туристи. Затова се обединихме около идеята максимално да използваме връзките си да не влизаме в надпревара с въоръжението и с чудовищните ракети. Говорихме за Косово и Сърбия, Афганистан. И искам да заяви не само че България не е Троянският кон на Русия в НАТО, но България е и най-дисциплинираният член на НАТО. Това е оценката, която те сами са ни поставили“, заяви министър-председателя. „И това, че парламентът взе решение за модернизиране на армията, за нов многоцелеви самолет, за кораби, за бронирани машини, изважда България на съвсем различно ниво в НАТО. Ние сме надежда и можеща да води сериозни военни действия държава. Дай Боже да не се наложи – влагам цялото си сърце и душа да помагам в тази сфера“, коментира той.", "date": "2019.03.01", "title": "Борисов: Трябва да има диалог с Москва, но с наш превес в разговора"}
{"url": "https://www.faktor.bg/bg/articles/deklaratsiya-na-gerb-1", "text": "Галя Захариева от ГЕРБ прочете декларация от името на партията по случай 141-годишнината от Освобождението на България. \"Трети март е празникът на нацията, денят, в който честваме връщането на България на картата на Европа и света. Денят, в който вдигаме глава, за да покажем, че сме горди и свободни наследници на нашите предци\", се казва в документа. \"И тази година паметниците в цялата страна ще бъдат обсипани с цветя на признателност, защото помним подвига на хилядите герои, пожертвали живота си, за да има една нова България. Прекланяме глава пред българските възрожденци, пред Левски и пред Ботев, Раковски и Каравелов, не забравяме Априлското въстание. Днес, подобно на строители на тогавашна съвременна България, сме изправени пред много предизвикателства - обединението на нацията, съхраняването и опазването на общочовешки ценности, възраждането на българския дух и опазването на културното ни наследство - това ще ни направят по-силни. От всички нас зависи бъдещето на България, без значение от политическите пристрастия. Върху един идеал не трябва да позволим да оставят отпечатък политическите ни спорове\", прочете от името на ГЕРБ Захариева.", "date": "2019.03.01", "title": "Декларация на ГЕРБ за 3-ти март: Върху един идеал не трябва да позволим да оставят отпечатък политическите ни спорове"}
{"url": "https://www.faktor.bg/bg/articles/ep-predstavi-novite-prognozi-za-evroizborite-s-danni-za-balgariya", "text": "В следващия Европейски парламент България ще излъчи по шестима представители от ГЕРБ и БСП, двама от ДПС и по един от \"Обединени патриоти\", \"Да, България\" и \"Воля\". Това сочат новите прогнози, представени днес от ЕП и основани на достъпни данни от извършени проучвания на общественото мнение. Това са вторите прогнози, основани на национални допитвания за състава на следващия ЕП. Данните са от края на февруари. Предвижда се ЕП да представя обновени прогнози на всеки две седмици до края на април и всяка седмица през май до вечерта на изборите. Представянето на първоначалните резултати от изборите ще започне от 26 май. ЕП уточнява, че прогнозите за разпределението на местата в новия мандат се основават на допитвания от \"надеждни източници\".  Според подробната разбивка на най-новите данни ГЕРБ биха получили 35.7 на сто от гласовете, БСП - 35.1 на сто, ДПС - 10.7 на сто, \"Обединени патриоти\" - 5.4 на сто, \"Да, България\" - 2.4 на сто, \"Воля\" и \"Реформаторски блок\" - по 2.2 на сто, АБВ - 1.4 на сто, други - 4.9 на сто. На основата на тези данни се прави прогнозата, че България би имала осем представители в групата на Европейската народна партия, шестима в групата \"Социалисти и демократи\", двама при АЛДЕ и един, който засега не би принадлежал към установена политическа група, пише БТА.", "date": "2019.03.01", "title": "ЕП представи новите прогнози за евроизборите с данни за България"}
{"url": "https://www.faktor.bg/bg/articles/kristalina-georgieva-svetovna-banka-svetovnata-ikonomika-e-sas-160-triliona-dolara-po-bedna-zashtoto-zhenite-po-sveta-vse-oshte-ne-sa-napalno-ravni-s-mazhete-1", "text": "\"Световната икономика днес е със 160 трилиона долара по-бедна, защото жените по света все още не са напълно равни с мъжете - това аз го наричам един от най-скъпите решими проблеми, с които човечеството се сблъсква. Това каза главният изпълнителен директор на Световната банка Кристалина Георгиева по време на форум „Жени, бизнес и законодателство 2019“. „Световната икономика днес е със 160 трилиона долара по-бедна, защото жените по света все още не са напълно равни на мъжете. Това аз го наричам един от най-скъпите решими проблеми, с които човечеството се сблъсква“, посочи Георгиева. Тя заяви, че през последните 10 години са се извършили реформи в 131 държави, но днес все още средностатистическата жена в света има само ¾ от правата на мъжа, като най-назад е Близкият изток, където жената има по-малко от 50% от правата на мъжа. Георгиева уточни, че за последното десетилетие 35 икономики са приели законодателство, което защитава жените, а 22 икономики са премахнали пречката жените да не могат да упражняват определени професии, както е в България. „По отношение на неравенството в заплащането България е над средното ниво в Европа – разликата в заплатите на мъже и жени е около 14%. Това, което остава у нас, е да изравним правата в пенсионното законодателство. Очаква се това да се случи през 2037 г.“, каза още Георгиева. Тя посочи, че характерно за България е, че все повече жени работят в сектори, които са предимно мъжки. „Например над 26% от работещите в сектора на Информационните технологии са жени, като средният процент за Европа е 16“, коментира Георгиева.", "date": "2019.03.01", "title": "Кристалина Георгиева: Световната икономика е назад със $160 трилиона"}
{"url": "https://www.faktor.bg/bg/articles/politolog-vmro-shte-se-opita-da-specheli-bitkata-za-nasledstvoto-na-patriotite", "text": ",,Свикнахме постоянно да има напрежение. Виждате, че целият западен свят се радикализира и може да се окаже, че колкото по-радикален си, толкова по-интересен си'', заяви в студиото на БНТ социологът Първан Симеонов. \"С промените в Изборния кодекс ГЕРБ подцени ситуацията, а БСП я надцени, защото започна да й се привижда някаква бунтовна ситуация\", посочи още Симеонов и допълни, че марката Обединени патриоти може би трябва временно да \"се замрази\", защото сега произвежда основно скандали. \"Вероятно ВМРО ще се опита да спечели битката за наследството на Патриотите\", прогнозира социологът. По думите му перспективата с предсрочни избори малко се отдалечи. ,,Евроизборите са огромен залог за всички. Ако ГЕРБ загубят европейските избори, е възможно ситуацията да се промени, но по-вероятно е да удържат пълен мандат'', предположи Симеонов. Според него данните на този етап от изборите винаги показват по-видима мобилизация от страна на БСП и традиционна лека преднина на ГЕРБ пред всички. \"ДПС стана най-важният фактор в българското общество. При евентуални избори и при влизане на три партии в парламента ситуацията ще е БСП+ДПС или ГЕРБ+ДПС. Може би тогава наистина ще се мисли за програмно правителство.\" Първан Симеонов смята, че БСП са направили ефективно бойкотиране и в момента партията продължава да печели, защото по нейно желание преференциалното гласуване беше върнато.", "date": "2019.03.01", "title": "Първан Симеонов: ВМРО ще опита да спечели битката за наследството на Патриотите"}
{"url": "https://www.faktor.bg/bg/articles/novini/svyat/unitsef-predupredi-za-opasnost-ot-svetovna-epidemiya-ot-morbili", "text": "Детският фонд на Обединените нации (УНИЦЕФ) изрази тревога от епидемията от морбили по света и посочи, че в десет страни, между които са Бразилия, Украйна и Франция, са регистрирани близо три четвърти от увеличения брой заболели през 2018 г., предаде Франс прес. Общо 98 страни са дали информация за по-голям брой заболели от морбили през 2018 в сравнение с 2017 г., което е крачка назад от постигнатото досега в борбата с тази предотвратима, но потенциално смъртоносна болест, се казва в съобщението на УНИЦЕФ. \"Това е призив за пробуждане. Разполагаме със сигурна, ефикасна и евтина ваксина срещу силно заразна болест - ваксина, която спасява живота на близо един милион души всяка година през последните две десетилетия\", каза изпълнителният директор на УНИЦЕФ Хенриета Фор.  През 2018 г. в Украйна са регистрирани 35 120 заболели, с 30 000 повече в сравнение с 2017 г. По данни на правителството нови 24 042 души са се разболели само през първите два месеца на 2019 г. Световната здравна организация вече вдигна тревога за епидемията от морбили по света. По нейни данни има увеличение от 50 процента на регистрираните заболели през 2018 г. в сравнение с 2017 г., а смъртните случаи са 136 000. Новият взрив на болестта, която е по-силно заразна от грипа или туберкулозата, в някои страни донякъде се дължи на неоснователните твърдения, че ваксината срещу морбили се свързва с аутизма. Тези твърдения се разпространяват в социалните медии от т.нар. движение антивакс.", "date": "2019.03.01", "title": "УНИЦЕФ предупреди за опасност от световна епидемия от морбили"}
{"url": "https://www.faktor.bg/bg/articles/slanchevo-i-leko-vetrovito-dnes", "text": "Днес ще е предимно слънчево. По-значителни временни увеличения на облачността ще има в следобедните часове. Вятърът ще е умерен, на места в Северна България временно до силен от запад-северозапад, но привечер ще отслабва. Максималните температури ще са предимно между 15° и 20°.  Над Черноморието ще преобладава слънчево време, но след обяд облачността ще се увеличи. Ще духа до умерен вятър от запад-северозапад. Максималните температури на въздуха ще бъдат 13°-16°. Температурата на морската вода е 5°-6°. Вълнението на морето ще бъде около 2 бала. Над планините ще преобладава слънчево време. Ще продължи да духа силен, по билата - до бурен северозападен вятър. Максималната температура на височина 1200 метра ще е около 7°, на 2000 метра - около 0°. Атмосферното налягане e по-ниско от средното за март и ще продължи да се понижава.", "date": "2019.03.01", "title": "Слънчево и леко ветровито днес"}
{"url": "https://www.faktor.bg/bg/articles/sedem-ministri-na-parlamentaren-kontrol-dnes", "text": "Седем министри от кабинета ще вземат участие в петъчния парламентарен контрол. Първи на трибуната ще се качи министърът на здравеопазването Кирил Ананиев, към когото има адресирани най-много депутатки въпроси. Той ще отговаря за риска от затварянето на специализираната кардиохирургична болница в Бургас, дейността на Център за асистирана репродукция, националната здравно-информационна система, нападението над лекари, както и за актуалната ситуацията с разпространението на заболяванията от морбили на територията на страната. Това става ясно от програмата на НС. Веднага след него излиза министърът на вътрешните работи Младен Маринов, който ще отговаря само на един въпрос, свързан с осигуряването на обществения ред и сигурност в страната при провеждане на спортни мероприятия. Ремонтът на няколко пътни участъка, енергийната ефективност в периферните райони и работата по оперативна програма „Региони в растеж“ 2014-2020 г. – това са част от въпросите, зададени на министъра на регионалното развитие и благоустройството Петя Аврамова. Социалният министър Бисер Петков пък ще разясни пред депутатите за мерките, свързани със защита на служителите срещу неизплащането на трудови възнаграждения и обезщетения от работодателя, както и за кампания за кандидатстване по Проект „Красива България“ 2019 г. Развиване на потенциала на човешкия ресурс на съдебната власт, чрез изграждане на ефективен модел за придобиване на юридическа правоспособност – с това е свързано първото питане, адресирано до министъра на правосъдието Цецка Цачева. Тя ще трябва да отговаря още за свършеното от нейното министерство за превенцията срещу домашното насилие, както и за изпълнението на решенията на Европейския съд по правата на човека. Министърът на туризма Николина Ангелкова ще обяснява какви са стъпките за насърчаване на вътрешния туризъм, а икономическият министър Емил Караниколов ще трябва да обясни как ще се отрази на бизнеса оттеглянето на Обединеното кралство от Европейския съюз. Поради отсъствие от страната, в заседанието за парламентарен контрол няма да участват министърът на образованието и науката Красимир Вълчев и министърът на транспорта, информационните технологии и съобщенията Росен Желязков. Поради участие в международна среща, в заседанието за парламентарен контрол няма да участва и заместник министър-председателят по обществения ред и сигурността и министър на отбраната Красимир Каракачанов.", "date": "2019.03.01", "title": "Седем министри на парламентарен контрол днес"}
{"url": "https://www.faktor.bg/bg/articles/pasi-kam-zagrizheniya-radev-nay-golyamata-zaplaha-za-energiynite-ni-proekti-e-zavisimostta-ot-rusiya", "text": "„Не трябва да ни смущава визитата на Йенс Столтенберг е рутинна, това е задължение на главния секретар на НАТО, сравнение със своите предшественици той дори го прави по-рядко. Несигурността и дисбаланса на въоръжението в Черно море ще бъдат основни теми на разговорите, които предстоят на Столтенберг днес с премиера Бойко Борисов и президента Румен Радев.“ Това заяви пред БТВ бившият външен министър Соломон Паси.  „Най-голямата заплаха за енергийните ни проекти е зависимостта от Русия. Това, което е казал президентът са думи, а не дела. Притесняваме излизането на Русия от ракетния договор със САЩ. Не трябва да разсъждаваме като Тодор Живков, който искаше да сме извънядрена зона, а на против, Балканите имат нужда от подобна сигурност“, каза още Паси, който коментира изказването на президента от вчера. Припомняме, че Румен Радев заяви в Словакия, че нямало да позволи друг да решава българската енергетика.  „Ким Чен-ун има наследствена параноя да пътува със самолет. Цялото му семейство смята, че по въздух САЩ може да ги убият с ракета. Ким пътува с брониран влак. Включени са три композиции, едната минава 20 мин. по-рано, във втората е севернокорейският лидер, а третата го следва. Влаковете се движат с 60 км/ч отново заради страх от атентати. Ким Чен-ун и Доналд Тръмп не можаха да се разберат във Виетнам, защото американският президент не е добър дипломат. Например Барак Обама с едно ръкостискане на погребението на Мандела в ЮАР с Раул Кастро, промени отношенията между щатите и Куба. България може да играе важна роля в ЕС за отношенията със Северна Корея. В момента с подобни страни Запада руши стени.", "date": "2019.03.01", "title": "Паси към загрижения Радев: Най-голямата заплаха за енергийните ни проекти е зависимостта от Русия"}
{"url": "https://www.faktor.bg/bg/articles/zapochva-balgaro-rumanskoto-uchenie-poseydon-2019", "text": "В Констанца, Румъния, започва българо-румънското противоминно учение \"Посейдон - 2019\". Участие ще вземат корабите от Втората постоянна противоминна група кораби на НАТО. От състава на българските Военноморски сили участва минен ловец \"Цибър\". Най-модерният кораб в армията ни е предназначен за спасителни операции на други плавателни съдове, самолети и бедстващи хора. Целта на учението е да се затвърди нивото на оперативна съвместимост при прилагане на стандартите на НАТО.", "date": "2019.03.01", "title": "Българските ВМС с най-модерния минен ловец \"Цибър\" на учението \"Посейдон\""}
{"url": "https://www.faktor.bg/bg/articles/mladi-deputati-vlezli-s-preferentsii-se-kalnat-che-bashtite-im-nyamat-obshto", "text": "45 депутати са избрани с преференциално гласуване в 44-то Народно събрание. От всички партии има поне по един такъв народен представител с изключение на ДПС. Единственият беше Ангел Исаев, който не пожела да напусне, но беше изключен от партията на Мустафа Карадайъ още в началото на парламента. От ГЕРБ има 24 депутати, влезли с преференции, а 6 от тях са попаднали след феномена 11/11, при който номерът на партията съвпада с този на кандидата в листата.  От БСП той е 8 депутати с 15/15 от общо 18 преференциални народни представители. Обединените патриоти и Воля имат само по един. При партията на Веселин Марешки има съвпадение на номер 6 в бюлетината.  Младите народни представители от ГЕРБ Стефан Апостолов (Симитли) и Явор Божанков от БСП (Горна Оряховица) категорично отричат да са попаднали в Народното събрание благодарение на своите бащи. Депутатът от ГЕРБ е син на кмета на Симитли Апостол Апостолов. Градоначалникът обясни, че последен е разбрал за намеренията на сина си, който е и футболен съдия. Бойко Борисов дори казал на Апостолов-старши, че ще сложи сина му на последното 22-ро място в листата.  Бащата на Явор Божанков не се занимава с политика, но има успешен бизнес в Горна Оряховица и района с черни и цветни метали и скрап. Той също отрича да е попаднал в Народното събрание заради порочни практики. Божанков се похвали, че е бил гост на Антон Хекимян, получавал е \"Бялата лястовица\" на \"Господари на ефира\" и е награждаван от БНТ за свои инициативи.", "date": "2019.03.01", "title": "Млади депутати, влезли с преференции в НС: Бащите ни нямат нищо общо с нашия избор"}
{"url": "https://www.faktor.bg/bg/articles/ivaylo-kalfin-vizitata-na-ruskiya-premier-dmitriy-medvedev-v-balgariya-e-za-gaz-i-energetika", "text": "Бившият министър на външните работи Ивайло Калфин коментира пред БНТ срещата на Доналд Тръмп и Ким-Чен Ун във Виетнам, които вместо да излязат със споразумение за разоръжаване и официално обявяване на края на Корейската война, на втория ден, точно преди да си тръгнат прибързано, дори не обядваха заедно, както беше предвидено. \"Срещата във Виетнам беше провал - начинът по който беше прекъсната, на практика в средата, без предвидения работен обяд и съвместна пресконференция след това, всичко изведнъж се отмени. Президентът Тръмп даде самостоятелна пресконференция, севернокорейският външен министър също, чуха се много различни версии. Няма план за следваща среща, няма поети ангажименти, въобще няма нищо. Най-малкото, трябваше да има споразумение какво следва оттук нататък. Факт е, че Тръмп направи Ким Чен-ун видим световен лидер, който може да стане и да си позволи да си тръгне\", коментира Калфин. \"Притеснява ме дългосрочното изтегляне на САЩ от много важни договори - включително за ядреното разоръжаване. Това означава надпревара за оръжия, и то на територията на Европа. Това ще доведе до конкретни заплахи за България\", убеден е Калфин. Той коментира и посещението на генералния секретар на НАТО Йенс Столтенберг в България. \"В НАТО има оживление покрай антируската реторика и действия - със сигурност се говори за увеличаване на разходите за отбрана, които ние също планираме да достигнат 2%, но трябва да се замислим какво от тях остава и за нашата икономика. Очаквам, но не виждам да се говори повече за европейска политика в рамките на НАТО, не паралелна.\" По отношение на визитата на руския премиер Дмитрий Медведев в България Калфин посочи, че основният разговор ще бъде за газ и енергетика и допълни, че страната ни би трябвало да подкрепи \"Северен поток\" с мотивите, които подкрепи и \"Южен поток\". ,,Едва ли популистите ще залеят Европа и Европейския парламент. Да, очаквам да имат по-висок резултат, но се надявам да нямат мнозинство, защото на практика те не дават решения'', посочи Калфин.", "date": "2019.03.01", "title": "Ивайло Калфин: Визитата на руския премиер Дмитрий Медведев е за газ и енергетика"}
{"url": "https://www.faktor.bg/bg/articles/kashtata-na-skripal-veche-ne-e-opasna-sled", "text": "Къщата на Сергей Скрипал в Солсбъри ще бъде обявена за безопасна след 13 000 часа почистване, съобщават британските медии. Великобритания ще сложи край на безпрецедентната акция по обезвреждане на опасния химикал \"Новичок\", с който бившият руски шпионин и дъщеря му Юлия бяха отровени преди почти година, предаде Нова ТВ. Очаква се в петък британското правителство да обяви, че предава къщата в Солсбъри на градския съвет. Домът е последното от общо 12 места в града, които ще бъдат обявени за безопасни. Междувременно стана ясно, че въоръжените сили създават ново подразделение, което ще бъде специализирано в борбата с опасността от химическо, биологическо и ядрено оръжие. Мярката е в резултат на действията, предприети от Лондон след атаката с \"Новичок\" на 4 март.", "date": "2019.03.01", "title": "Обезопасиха дома на Скрипал след 13 000 часа почистване"}
{"url": "https://www.faktor.bg/bg/articles/ahmed-dogan-ofitsialno-si-kupi-boyanskite-sarai", "text": "Изсветляването на имуществото на Ахмед Доган, започнало миналата година с придобиването на 70% от \"ТЕЦ Варна\", продължава с нова сделка. В началото на 2019 г. топлоцентралата е купила 100% от \"Делта епсилон\" - това е компанията, собственик на така известните сараи в Бояна, ползвани от почетния лидер на ДПС за лична резиденция, съобщава \"Капитал\".  Цената по сделката не е известна, но чрез нея реално се официализира още едно владение на Доган, който при всички легенди за богатството му и въпреки откровената фраза за \"обръчите от фирми\" на партиите, докато беше в политиката, нямаше фирмени участия. А най-съществената официално декларирана от него сума извън доходите му като депутат беше полученият 1 млн. евро хонорар като консултант по проекта \"Цанков камък\", за което беше разследван за недеклариран конфликт на интереси.", "date": "2019.03.01", "title": "Доган официално стана собственик на Боянските сараи"}
