{"url": "https://faktor.bg/bg/articles/belgiyskite-sluzhbi-za-sigurnost-s-preduprezhdenie-pri-patuvane-svedete-do-minimum-polzvaneto-na-sotsialnite-mrezhi", "text": "Белгийското контраразузнаване издаде за първи път сборник със съвети за пътуващите в чужбина граждани, съобщиха местни медии. На пътниците се препоръчва да бъдат бдителни и да не оставят без надзор пренасяните документи и електронни устройства. Сред съветите е устройствата да не бъдат зареждани на т. нар. обществени терминали, където може да бъдат заразени със зловреден софтуер, както и да не бъдат свързвани с отворени безжични мрежи за интернет. Препоръчва се, ако пътуването е по работа, да се използват служебни, а не лични електронни устройства. Службите напомнят, че пътуващите следва да бъдат особено внимателни с непознати, които ги ласкаят, правят им подаръци или задават излишни въпроси. Препоръчва се по време на пътуването ползването на социалните мрежи в интернет да бъде сведено до минимум, както и да се проявява сдържаност при разговори по чувствителни въпроси. Допълва се, че всички предложени мерки за сигурност важат с двойна сила за държави с по-настъпателни служби, особено когато са извън Европейския съюз.", "date": "2019.11.04", "title": "Белгийското контраразузнаване: Не зареждайте електронните устройства на обществени терминали"}
{"url": "https://faktor.bg/bg/articles/tsik-s-okonchatelni-rezultati-yordanka-fandakova-pecheli-izborite-v-sofiya-s-4-85-protsenta-prednina", "text": "Кандидатът за кмет на София от местната коалиция ГЕРБ (СДС) Йорданка Фандъкова печели местните избори в София с 4.85 процента повече гласове от Мая Манолова. Това показват официалните резултати на ЦИК от провелия се в неделя /3 ноември/ втори тур на местните избори в София. Данните от 100 процента обработени секционни протоколи в ОИК сочат, че досегашният кмет на столицата Йорданка Фандъкова е получила 209 542 гласа или 49.98 процента. Бившият омбудсман и независим кандидат Мая Манолова е събрала подкрепа от 189 176 гласа или 45.13 процента. Да не подкрепят никого от двамата кандидати, стигнали балотажа, са избрали 4.89 процента или 20 493 от гласувалите граждани, показват още данните.", "date": "2019.11.04", "title": "ЦИК с окончателни резултати: Йорданка Фандъкова печели изборите в София с 4.85% преднина"}
{"url": "https://faktor.bg/bg/articles/tomislav-donchev-ne-ni-pritesnyava-che-maya-manolova-shte-iska-kasirane-na-vota", "text": "„Няма данни за грубо опорочаване на изборния процес. В кампания винаги различните опоненти пускат сигнали. Това е от компетенциите на съда. Не ни притеснява”. Това заяви в предаването „Здравей, България” по Нова телевизия вицепремиерът Томислав Дончев относно заявката на Мая Манолова да иска касиране на изборите в София. Той отхвърли обвиненията на представители на БСП, които казват, че са преглеждали протоколите в ромските квартали на София и там се е гласувало за Йорданка Фандъкова. „Слушах анализ на социолозите, които твърдят, че няма етнически профил в гласуването. Гласовете на различните етнически общности се разпределят поравно. Публичните администрации нямат право да събират данни по етнически признак, това се прави само при преброяването. С тези клишета трябва да се работи по-внимателно”, заяви Дончев.", "date": "2019.11.04", "title": "Томислав Дончев: Не ни притеснява, че Мая Манолова ще иска касиране на вота"}
{"url": "https://faktor.bg/bg/articles/krepostta-na-tsenko-chokov-galiche-padna-seloto-ima-nov-kmet", "text": "Крепостта на Ценко Чоков падна. На втори тур от местните избори емблематичното врачанско село избра кандидата на ГЕРБ Страхил Стоянов за кмет. Срещу него застана съпругата на бившия кмет на населеното място Ценко Чоков - Цветелина Нелова.  При 100% протоколи Стоянов печели 56,54% от гласовете. Опонентът му получава подкрепата на 42,56%.  „Щастлив съм и искам да благодаря на всички избиратели. Ще можем да променим облика на селото и да го направим да изглежда по европейски и да е чисто\", заяви кандидатът от ГЕРБ.  По думите му ще има промени в сметоизвозването в селото. Стоянов подчерта, че то ще бъде увеличено до два пъти в седмица, като ще се увеличи и броят на контейнерите за боклук.  Относно инцидентът в с.Попица, при който беше запален автомобилът на кандидат за кмет от ГЕРБ, координаторът на ГЕРБ-Бяла Слатина Стефан Терзийски призова органите на реда да разследват случая и да си свършат работата. Освен това изтькна, че от щаба на ГЕРБ не са ставали свидетели на купуване на гласове.", "date": "2019.11.04", "title": "Крепостта на Ценко Чоков Галиче падна, селото има нов кмет"}
{"url": "https://faktor.bg/bg/articles/4-po-rihter-v-germaniya", "text": "Земетресение със сила 4 по Рихтер разтърси Германия в 1.59 ч. в нощта срещу понеделник местно време. Трусът е бил на дълбочина едва 3 км. Епицентърът му е на 63 км южно от град Щутгарт и на 33 км от Тюбинген. До момента няма данни за жертви и пострадали.", "date": "2019.11.04", "title": "4 по Рихтер в Германия"}
{"url": "https://faktor.bg/bg/articles/gen-atanasov", "text": "„В сравнение с европейските избори, Демократична България има ръст на гласовете на местния вот. Това са вторите избори, на които участваме. Ако беше друг опонентът на Йорданка Фандъкова на втори тур, а не Мая Манолова, тя нямаше да спечели. Манолова беше изключително удобен противник на ГЕРБ и затова те работеха за балотаж с нея“. Това заяви ген. Атанас Атанасов, съпредседател на Демократична България, пред БТВ.  „За съжаление, беше разпръснат протестният вот. Един от районите, който печелим, е с два пъти повече жители от област Видин. Ние още в понеделник заявихме, че не подкрепяме нито една от претендентките на балотажа. Нашите избиратели са разумни и сами могат да решат за кого да гласуват. Някои хора, които са гласували за Демократична България, са подкрепили Мая Манолова. Това вероятно са по-млади и емоционални избиратели. Не виждам как един възрастен човек, който е антикомунист, ще отиде да гласува за Манолова“, каза още Атанасов.", "date": "2019.11.04", "title": "Ген. Атанасов: Ако Манолова не беше на балотаж, Фандъкова нямаше да спечели изборите"}
{"url": "https://faktor.bg/bg/articles/toma-bikov-manolova-e-gubila-i-drugi-izbori-taka-che-bi-tryabvalo-da-e-sviknala-teparva-shte-gubi", "text": "Като успех определи резултатите от вота Тома Биков от ГЕРБ. В Сутрешния блок на БНТ той припомни, че за разлика от местните избори през 2015 г., сега кандидатите им са спечелили повече общини и са постигнали по-добри резултати. Относно загубите на места, Биков коментира, че те са породени от самонадеяност и неприлично държание. А това, според него, е възможност хората да изберат по-добрия кандидат. Според депутата няма основание за касиране на вота в София. \"Мисля, че трябваше да изчакат 2-3 дни преди да правят подобни изявления, защото се вкарват в една ситуация, която е безсмислена. Госпожа Манолова постигна един добър резултат за София, като кандидат на БСП. Оттук нататък мисля, че трябва и да може приема и загубата. Тя през живота си е губила избори, така че би трябвало да е свикнала. Тепърва и ще губи според мене, защото и видях, че анонсира нещо, някакви граждански инициативи. Очаквам да направи партия\", заяви Тома Биков.", "date": "2019.11.04", "title": "Тома Биков: Манолова е губила и други избори, така че би трябвало да е свикнала, тепърва ще губи още"}
{"url": "https://faktor.bg/bg/articles/glasuvat-vot-na-doverie-na-novoto-pravitelstvo-na-rumaniya", "text": "Номинираният за премиер на Румъния, центристът Людовик Орбан, ще бъде изправен пред вот на доверие в парламента този понеделник, само няколко дни преди президентските избори, насрочени за 10 и 24 ноември.   И все пак политическата несигурност, последвала краха на правителството на социалдемократите миналия месец, вероятно няма да приключи скоро. Следващата пролет румънците ще се изправят пред урните за местни избори, а в края на 2020 година ще избират нов парламент.   Ето какво трябва да се знае за дългия политически сезон в Румъния - и неговите последици за Европа.   Защо се гласува в парламента в понеделник?   Правителството на социалдемократите на Виорика Данчила падна миналия месец, след като загуби вот на недоверие в парламента. Партията преживя поредица от неуспехи тази година.   Бившият партиен лидер Ливиу Драгнея беше осъден на затвор за злоупотреба със служебно положение.   \"Гласуването в понеделник е резултат от разцеплението на Социалдемократическата партия, чийто лидер беше осъден на затвор миналата пролет веднага след Европейските избори\", заяви експертът Адриан Морару, директор на Института за обществена политика в Букурещ.   Избирателите наказаха партията на изборите през май заради промените в съдебната система, които бяха възприети като подкопаване на върховенството на закона и предизвикаха масови улични протести. Тогава Европейският парламент отхвърли първия предложен от партията кандидат за еврокомисар заради конфликт на интереси. \"Другите партии в парламента се възползваха от възможността и внесоха вот на недоверие\", каза Морару.   След падането на правителството, румънският президент Клаус Йоханис посочи Людовик Орбан за министър-председател, за да сформира правителство. Но Орбан, заедно със състава на кабинета си, сега трябва да оцелее в парламентарния вот на доверие, преди да встъпи в длъжност.   Кой е Орбан, номинираният за премиер?   56-годишният Орбан е бивш министър на транспорта. Според Еурактив, политикът е брат на първия еврокомисар на Румъния. Той не е свързан с унгарския премиер Виктор Орбан, въпреки че баща му е от унгарския етнос, пише новинарският уебсайт.   Орбан заяви, че основните цели на неговото правителство включват намаляване на правителствените структури, инвестиране в ключови инфраструктурни проекти и коригиране на икономически мерки, засегнали бизнес сектора. Той обясни, че ще бъде поставен акцент върху \"осигуряването на реална независимост на правосъдната система\".   Има ли вероятност парламентът да не гласува доверие на правителството на Орбан?   Румънските депутати вероятно ще одобрят кабинета на Орбан, заяви Морару, въпреки че това не е много сигурно. Социалдемократите, които наскоро загубиха властта, може да се опитат да забавят вота този понеделник, смятат експерти.   Действително, бившият премиер Данчила се кандидатира за президент и нейният статут на държавен глава ще даде повече тежест на кампанията й, обясни Морару. Ето защо партията й може би желае да отложи гласуването до президентските избори.   Ако номинираното правителство не успее да спечели вота на доверие, насрочен в понеделник, президентът ще направи друго предложение до парламента, който след това ще насрочи нова дата за гласуване.   Конституционно, нищо не пречи на правителството да предложи отново същия министър-председател - така че Орбан може да успее при втория опит дори ако той загуби днес, което остава малко вероятно.   Ако депутатите не успеят да гласуват доверие на кандидата за премиер, тогава страната ще се насочи към предсрочни парламентарни избори. Но времето може да се окаже решаващ фактор, като се имат предвид всички останали избори през следващите месеци и предстоящия празничен сезон.   Депутатите ще имат право на пълните си пенсионни обезщетения само ако завършат мандата си, добави Морару, така че провеждането на предсрочни избори очевидно не е в техен интерес. Но ако Орбан спечели, той ще се бори за мнозинство, за да прокара каквато и да било правна инициатива поради разединената опозиция.   Ще повлияят ли президентските избори върху формирането на правителството?   Ако номинираният кабинет спечели вота на доверие в понеделник, той ще остане на мястото си независимо от изхода на президентските избори.   \"Според румънската конституция президентът няма лост за управление на правителството\", заяви Морару като добави, че само парламентът може да освободи кабинета.   Кой се кандидатира за президент?   Социологическите проучвания показват, че действащият президент Йоханис е явен фаворит в предстоящите президентски избори. Той представлява Либералната партия, която е член на групата на консерваторите от Европейската народна партия в Европейския парламент.   Според проучване, проведено от IMAS за румънското радио FM миналата седмица, в момента Йоханис води с 45,7%. Социолозите предвиждат партията му да спечели и най-много места на парламентарните избори догодина.   Мирча Диакону, актьор, който се кандидатира като независим, е на второ място с 16,7% подкрепа. Според местните медии, той има подкрепата на PRO Romania и ALDE.   Бившият премиер-социалдемократическа Виорика Данчила се нарежда на трето място, според проучванията.", "date": "2019.11.04", "title": "Гласуват вот на доверие на новото правителство на Румъния"}
{"url": "https://faktor.bg/bg/articles/vizhte-okonchatelnite-rezultati-ot-balotazha-sled-100-obraboteni-protokoli", "text": "ЦИК оповести данните от балотажа на местния вот при обработени 100% от изборните протоколи. Избирателната активност за страната към 17.30 часа в неделя е 36%. Най-активни са били сънародниците ни в Белене – 78%, а най-слаб интерес към бъдещия кмет имаше във Варна – 24%. Ето какво показват данните от ЦИК към 05.00 часа: В София - при 100% преброени протоколи Йорданка Фандъкова има 49.98%, а Мая Манолова, - 45.13%. В Пловдив при 100% обработени протоколи Здравко Димитров получава 57.32 на сто от гласовете, а Славчо Атанасов - 38.10%. Във Варна, при обработени 100% от протоколите, Иван Портних води с 60.79%, а Костадин Костадинов получава 35.99%. В Шумен, по данни от обработването на 100% от протоколите, за кметския стол се пребори Любомир Христов от ГЕРБ с 48.57%, а опонентът му Венцислав Венков от БСП получи 48.27% Във Видин на балотаж участваха Огнян Ценков и Цветан Ценков. При обработени 100% СИК протоколи в OИК, Цветан Ценков получава 59.72 на сто, а Огнян Ценков - 39.49%. В Добрич Йордан Йорданов получава 66.54%, а Надежда Петкова е втора с резултат 31.97% при обработени 100% СИК протоколи в OИК. В Ловеч при обработени 100% СИК протоколи в OИК Корнелия Маринова води с 48.45%, а след нея остана Радина Банкова с 46.45%. В Благоевград при обработени 100% СИК протоколи в OИК Румен Томов води с 56.61%. След него в надпреварата е Атанас Камбитов е с 40.98%. В Пазарджик Тодор Попов е с резултат 56.11%, а след него е Благо Солов с 41.05% при обработени 100% СИК протоколи в OИК. Станислав Владимиров води резултата в Перник. Той получава 50.27%. Втори в битката при обработени 100% от протоколите остана Вяра Церовска с 47.68%. В Плевен Георг Спартански получава 50.60% при обработени 100% СИК протоколи в OИК. След него е Мирослав Петров с 47.24%. В Русе, при обработени 100% СИК протоколи в OИК, Пенчо Милков получава 60.53%. След него е Диана Иванова с 36.63%.В Разград, при обработени 100% СИК протоколи в OИК, битката за кметското място печели Денчо Бояджиев с 54.32%, а втори е Валентин Василев с 42.48%. Юлиян Найденов получава 52.12% при обработени 100% СИК протоколи в OИК в Силистра. Втори е Момчил Неков с 45.63%. В Сливен за кмет е избран Стефан Радев с 64.75% от гласовете, сочат данните от 100% обработени протоколи. След него е Кольо Милев с 32.71%. Николай Мелемов е победителят от надпреварата в Смолян. При обработени 100% СИК протоколи в OИК той получава 56.73%. След него е Стефан Сабрутев с 40.52%. В Търговище, при обработени 100% СИК протоколи в OИК, Дарин Димитров води резултата  с 69.41%. След него е Хамди Илиязов с 29.27%. При обработени 100% от протоколите в Ямбол кметската битка печели Валентин Ревански с резултат от 61.92%. След него е Катя Георгиева с резултат 35.27%.", "date": "2019.11.04", "title": "Вижте окончателните резултати от балотажа след 100% обработени протоколи"}
{"url": "https://faktor.bg/bg/articles/arestuvaha-8-dushi-vav-vietnam-zaradi-kamiona-kovcheg", "text": "Полицията във Виетнам арестува осем души във връзка с откритите 39 тела на виетнамци в камион близо до Лондон миналия месец, съобщиха местни медии, цитирани от Ройтерс. Миналата седмица британската полиция обвини двама души в убийство за смъртта на имигрантите, чиито тела бяха намерени на 23 октомври. \"Въз основа на това, което научим от заподозрените, ще започнем разследвания, за да се борим и премахнем тези мрежи, които вкарват незаконно хора във Великобритания\", заяви за виетнамската държавна агенция шефът на полицията на провинция Нге Ан, откъдето идват повечето жертви. Той уточни, че полицията разглежда трагедията като контрабанден инцидент, а не като трафик на хора. Вчера делегация от виетнамски дипломати и полицаи замина за Великобритания, където ще се срещнат с британските си колеги днес, съобщи сайтът на виетнамското правителство.", "date": "2019.11.04", "title": "Делегация от виетнамски дипломати и полицаи замина за Великобритания заради камиона-ковчег"}
{"url": "https://faktor.bg/bg/articles/politolog-da-se-prevarne-maya-manolova-vav-flag-na-promyanata-e-vissha-forma-na-otchayanie", "text": "„Има желание за промяна, но като че ли няма успех в това тази промяна да намери своето олицетворение, да намери лицето, което да предложи една различна визия и да убеди гражданите, че може да се управлява по различен начин“, коментира пред БНР политологът Христо Панчугов. „Навсякъде, където се стигна до балотаж, най-общо разказът беше за необходимостта от промяна, разказът беше за необходимостта да се вземе управлението от едни корумпирани лица в лицето на ГЕРБ най вече, като се опитаха да го олицетворят по този начин. В крайна сметка на много места този разказ се провали по една или друга причина“, каза още той. „Интересно е в няколко от големите градове, в които на балотаж ГЕРБ все пак успяха да спечелят колко малки са разликите. В София разликата се явява точно толкова, колкото са отбелязали квадратчето „Не подкрепям никого“, добави политологът. Разбирането да се гласува за единия кандидат като протестен вот спрямо другия Панчугов определи като „висша форма на отчаяние в обществото от неслучващата се промяна“: „Това Мая Манолова, която беше лицето на контрапротестите срещу протеста през 2013 г. срещу назначението на Делян Пеевски и съответно Орешарски, да се превърне във флага, който може да свали едно управление в София, е висша форма на отчаяние. Това е обобщението за липсата на правилен подход към това да се олицетвори един различен разказ за българската политика. Поради тази причина – призивът „Не гласувам за никого“ или „Да изберем по-малкото зло“ все повече ще се превръща в трайно присъствие в изборния процес, докато наистина не се появи политически субект, който може да олицетвори желанието на българите за промяна. Като че ли на този етап не присъства в българското общество“. „Ако се забави нормализацията на политиката около желанието за промяна, ако не се намери нормален разказ как тя изглежда в българската политическа система, шансът хората, които все повече са отчаяни от политическото статукво, да привидят някаква по-радикална визия за тази промяна е твърде голям“, предупреди политологът. По думите му за голяма част от българите разказът за елита, който трябва да бъде сменен радикално, е съвсем приемлив, което е проблем.", "date": "2019.11.04", "title": "Политолог: Да се превърне Мая Манолова във флаг на промяната е висша форма на отчаяние"}
{"url": "https://faktor.bg/bg/articles/daniel-smilov-ot-balotazha-manolova-poluchava-samochuvstvieto-da-eksperimentira", "text": "Даниел Смилов - специалист по сравнително конституционно право, програмен директор на Центъра за либерални стратегии, ежегоден гост-преподавател в Централно европейския университет в Будапеща и доцент по теория на политиката в катедра \"Политология\" на СУ \"Св. Климент Охридски\", коментира пред \"Дневник\" изводите от местните избори и тенденциите, които се очертаха. \"ГЕРБ пак спечели купата \"първа партия\", която Борисов сам си измисли и си я харесва. В една пропорционална демокрация като нашата не е толкова важно коя е първата партия, а колко имат останалите и какви мнозинства са възможни. След местните избори възможностите за алтернативни мнозинства нарастват, защото при ГЕРБ има отлив на подкрепа за сметка на други. Нещо повече, изборният резултат в доста градове показва, че анти-ГЕРБ мнозинства или ад хок групирания на избиратели далеч не са немислими. БСП спечели четири областни града, но все още остава извън центъра на политическото пространство. Това се дължи на политиката на Корнелия Нинова, която \"тика\" партията в патриотични ниши. Неслучайно избирателите й във Варна се идентифицираха с Костадинов. Не е случайно, че присъствието на БСП в общинските съвети на основните големи градове е скромно. \"Демократична България\" (ДБ) спечели половин София и получи дял от гласовете, сходен на Реформаторския блок в столицата. Това показва, че отсъствието от коалицията на партии като СДС не е оказало влияние. В страната обаче картината е друга – там ДБ е с по-слаби позиции и има потенциал да консолидира по-успешно десния вот. \"Патриотите\" спечелиха морална победа, като се явиха на балотаж в Пловдив и имаха и кандидати в София и на много други места. ВМРО успя да измести АТАКА и НФСБ и става предпочитан партньор на ГЕРБ. Изборите в София и Варна показват, че много хора предпочитат да гласуват за неприемливи за тях кандидати, само и само да отстранят ГЕРБ от власт. Това е трупане на напрежение и ако Борисов самодоволно не го отчете, ще сгреши. Близостта на резултата на Мая Манолова и Йорданка Фандъкова показва, че ГЕРБ и коалиционните му партньори не са получили карт бланш на тези избори за провеждането на спорни политики: изборът на Иван Гешев за главен прокурор, АЕЦ \"Белене\", раздаването на студения резерв на приятели, обзавеждането на пристанищата им с държавни средства и т.н. Това са политиките, които са склонни да накарат хората да пресекат \"червените линии\" и да гласуват за анти-ГЕРБ мнозинства. ГЕРБ ще управлява с ВМРО, a АТАКА ще е \"студен резерв\". При НФСБ нещата са по-сложни – Валери Симеонов е горд човек и едва ли ще издържи дълго в сянката на Каракачанов. Но да видим. Борис Бонев трябва да излезе и с политически послания, за да разберем по-добре позиционирането му. Единственото по-общо политическо послание в кампанията му беше подкрепата му за протестите срещу Гешев. Електоратът му е сходен с този на ДБ, макар че е по-либерален и по-млад. Формацията му би изглеждала като потенциален съюзник на ДБ, но за да се наложи на политическата сцена като отделен субект, ще са необходими доста усилия отвъд конкретните градоустройствени въпроси на София. Експериментът \"Мая Манолова\" беше незавършен. Добър резултат за нея, който ще й даде основание да пробва политически проект. В София много гласуваха за нея просто като инструмент, с който да смутят статуквото. Тези гласове трудно ще се трансформират в позитивна и трайна подкрепа за отделен политически проект. Но получаването им на балотажа ще донесе самочувствие на Манолова да експериментира.", "date": "2019.11.04", "title": "Даниел Смилов: ГЕРБ ще управлява с ВМРО, АТАКА ще е \"студен резерв\""}
{"url": "https://faktor.bg/bg/articles/glavniyat-prokuror-poiska-proverka-na-razreshenie-podsadimiyat-predsedatel-na-rusofili-da-napusne-balgariya", "text": "По повод сигнал от Мария Макрелова, прокурор в Специализираната прокуратура и наблюдаващ прокурор по досъдебно производсво 133/19 г., в което обвиняем е Николай Малинов, председател на Национално движение \"Русофили\", главният прокурор Сотир Цацаров даде на инспектората на ВСС съдията от спецсъда Андон Миталов, който пуснал Малинов да пътува в чужбина от 1 до 5 ноември по предварителна програма с културни събития, съобщиха от прокуратурата. Според Цацаров това станало в разрез със закона, защото Малинов не е поискал първо разрешение от наблюдаващия прокурор, какъвто е законът, а направо от съда. Пресцентърът на прокуратурата публикува пълния текст на сигнала на главния прокурор. Николай Малинов е с парична гаранция от 50 000 лева и забрана да напуска страната. Той е обвинен за шпионаж, а генерал Леонид Решетников е със забрана за влизане в България за десет години, наложена от ДАНС.", "date": "2019.11.04", "title": "Цацаров иска проверка на съдията, разрешил на лидера на \"Русофили\" да напусне България"}
{"url": "https://faktor.bg/bg/articles/georgi-markov-tri-stolitsi-v-es-se-upravlyavat-ot-kmetove-na-enp-atina-madrid-i-sofiya", "text": "С този местен вот Борисов си подсигури до голяма степен победата на парламентарните избори след 15-16 месеца. В София листата на ГЕРБ бие БСП с 15%, в Пловдив - 20%, във Варна - 20%, в Бургас - 40%. Ето ти половината мандати на парламента. Остава да си извлече поуките, защото ГЕРБ стана прекалено центристка партия с прекалено либерално говорене, в момент, в който либерал стана мръсна дума за повечето „европейци“ (справка Макрон, който в прав текст го каза на Алианса на европейските либерали и демократи и те махнаха думата \"либерал\" от наименованието на формацията. Дори в европарламента, който е доста шарен, няма фракция с подобна дума), заяви пред Епицентър.бг бившият конституционен съдия и депутат от ГЕРБ Георги Марков. Защо Манолова не стана феномен? Защото въпреки доброто си представяне като омбудсман, за което винаги съм я поздравявал публично и лично, тя не може да се представи докрай като надпартийна. Номерът, че е независима, бе селски. Манолова е ярък пример за червено острие. Всъщност в юбилейната година на демокрацията може да вземе награда по-червено сърце, като се почне от Костинбродската афера, мине се през Пеевски и се стигне до Орешарски. Кампанията й бе дразнеща, защото е претенциозно наскоро излюпената кюстендилска софиянка да \"отвоюва\" София. Защо София е феномен? Няма друга столица в рамките на ЕС, която 30 години да не е допускала левицата на кметския престол. В рамките на ЕС само три столици се управляват от кметове на ЕНП - тази година Костас Бакоянис в Атина, Хосе Луис Агмейде в Мадрид и нашата Фандъкова. Оказва се, че в Европа най-дясната столица е София, а Фандъкова e  гордостта и доайенът кмет на ЕНП.   Ако изходим от изборите за кмет през 2015 г., когато кандидатът на БСП взе едва 8%, представянето й бе силно и обективността налага да се признае. В национален план БСП се предвижи малко напред като костенурка. С това темпо може да доближи Бойко Борисов едва през 2029 г., когато, да е жив и здрав, премиерът ще чукне 70.", "date": "2019.11.04", "title": "Георги Марков: Три столици в ЕС се управляват от кметове на ЕНП - Атина, Мадрид и София"}
{"url": "https://faktor.bg/bg/articles/shtabat-na-manolova-se-zakani-da-iska-kasirane-na-vota-v-sofiya", "text": "Броенето на бюлетините от балотажа за местния вот в София протече без проблеми. Всички протоколи от изборните секции бяха предадени в зала „Арена Армеец” до 2.30 ч., а към 5.00 ч. те бяха и напълно обработени, предаде Нова телевизия. Окончателните данни показват, че Йорданка Фандъкова е преизбрана за кмет на София с 49.98% от гласовете на столичани. Мая Манолова загуби балотажа с 45.13%. От предизборния й щаб се заканиха да касират вота, защото председателят на инициативния й комитет Никола Вапцаров не беше допуснат в „Арена Армеец”, за да наблюдава броенето на бюлетините. Поддръжниците на Манолова се усъмниха и в манипулации и купуване на гласове. От ОИК обясниха, че това не е повод за касиране на изборите, а Вапцаров не бил допуснат до залата, защото не бил подал необходимите документи, за да има право на това.", "date": "2019.11.04", "title": "Щабът на Манолова се закани да касира изборите в София"}
{"url": "https://faktor.bg/bg/articles/evelina-slavkova-manolova-imashe-sgreshen-fokus-na-kampaniyata", "text": "Доверието към БСП през 2015 година беше изключително ниско, затова ГЕРБ имаха една изключително синя карта за изборите тогава. Нещата се промениха. Това заяви в ефира на Нова телевизия социологът Евелина Славкова по повод проведения вчера втори тур на местните избори. Според социологът Първан Симеонов щабът на Манолова ще иска касиране, защото разликата е много малка - едва 20 000 гласа. Славкова е категорична, че в София  битката е била изключително интересна. \"Манолова имаше сгрешен фокус на кампанията. Тя много искаше да се хареса на десните. Тези, които са гласували за Бонев, са подкрепили Манолова. Имаше 20-30 000 спящи гласа, затова казвам, че фокусът е сгрешен, защото електоратът на БСП се разсърди, заради това, че тя им обърна гръб\", категорична е социоложката. На първият тур БСП не се мобилизира както може, смята Първанов и допълни, че сега анализите ще покажат каква е била мобилизацията им на балотажа.\" За ГЕРБ е болезнено, че губи няколко големи градове. Има търсене за свежи лица, ГЕРБ има от какво да се притеснява\", смята той", "date": "2019.11.04", "title": "Евелина Славкова: Манолова пропусна 30 000 спящи гласа заради сгрешен фокус на кампанията й"}
{"url": "https://faktor.bg/bg/articles/21-godishen-pomete-trima-na-avtobusna-spirka-vav-varna", "text": "Трима души са блъснати от лек автомобил на автобусна спирка във Варна. Инцидентът е станал тази сутрин около 07.40 часа на бул. \"Владислав Варненчик\". 21-годишният водач на лек автомобил, поради неизяснени към момента причини, губи контрол над колата и се качва на тротоара, където блъска трима души, стоящи на спирката.  Тримата са отведени в болница. Състоянието им е тежко, а двама от тях са в кома. Текат прегледи за изясняване на травмите им. Работата по установяване на детайлите и обстоятелствата около инцидента продължава.", "date": "2019.11.04", "title": "21-годишен помете трима на автобусна спирка във Варна, двама души са в кома"}
{"url": "https://faktor.bg/bg/articles/fandakova-kam-izbiratelite-samo-sazidanieto-pobezhdava-blagodarya-za-doverieto", "text": "Благодаря на всички софиянци, които вчера упражниха правото си на глас. Това написа във \"Фейсбук\" Йорданка Фандъкова от ГЕРБ, която поема София за четвърти път. \"Всеки глас е глас за София, глас за развитие и глас за промяна! Това бяха трудни избори, в които решението на всеки е еднакво значимо и показа готовност за участие. Разумът победи гнева, но гневът има своите основания. И затова, съм готова с решителност, увереност и научени уроци да продължа да работя за София. Защото само съзиданието побеждава! Благодаря за доверието\", написа още Фандъкова.", "date": "2019.11.04", "title": "Фандъкова към избирателите: Само съзиданието побеждава! Благодаря за доверието"}
{"url": "https://faktor.bg/bg/articles/vladislav-goranov-dobre-che-manolova-ne-stana-kmet-sofiya-shteshe-da-bade-tyasna", "text": "„Добрата новина е, че София не се подведе на манипулативните внушения на един политик с популизъм във всички спектри – и вляво, и вдясно. Година и половина се правиха внушения колко лоши неща има в столицата. За Мая Манолова гласуваха либерални анархисти. Все още не се знае какъв субект е Манолова, но скоро ще разберем“. Това заяви Владислав Горанов пред БТВ. „Добре е, че Мая Манолова не спечели изборите. Тя човек с енергията на АЕЦ „Козлодуй“ и за нея София ще е тясна. Нейните амбиции и възможности са много по-големи. Сега ще има време да се подготви и да превземе държавата. Въпросът е къде е насочена тази енергия, която има и дали си честен с избирателите. Пред Йорданка Фандъкова предстои един нелек мандат, с шарени кметове и общински съвет. Все повече ще трябва да се работи прецизно, а не да се издигат лозунги. Ако Манолова беше станала кмет, щеше да се получи социален експеримент – един човек, който не е управлявал нищо, да дойде начело в най-големия град в България“, каза още Горанов.  „В Благоевград вероятно Атанас Камбитов е натрупал негативи. Не можеш да спечелиш вота само с материални придобивки. Вероятно той е натрупал напрежение в местния бизнес. Може би е издразнил по някакъв начин хората. Ако трябва да сме откровени – Русе е единствената чиста победа на левицата“, коментира две от загубилите области финансовият министър.", "date": "2019.11.04", "title": "Владислав Горанов: Добре че Манолова не стана кмет, София щеше да ѝ бъде тясна"}
{"url": "https://faktor.bg/bg/articles/dnes-shte-e-vetrovito-a-nad-yugozapadna-balgariya-sa-vazmozhni-valezhi-ot-dazhd", "text": "Днес ще е ветровито с умерен, в Източна България и на места северно от планините - силен и поривист вятър от юг-югозапад. Вечерта в Западна България вятърът ще отслабне и ще се ориентира от запад. Над югозападната оловина от страната облачността ще е предимно значителна и на места ще има валежи от дъжд. В Североизточна България ще има повече слънчеви часове. Температурите ще се повишат и максималните ще са предимно между 18° и 23°, на места в Централна Северна България - до 25-27°. Атмосферното налягане продължава да се понижава и в края на деня вече ще е значително по-ниско от средното за ноември. По Черноморието ще е ветровито с умерен и силен юг-югозападен вятър. Облачността ще е променлива, често намаляваща до слънчево. Валежи не се очакват. Максимални температури между 20° и 23°. Температурата на морската вода е около 17°. Вълнението на морето ще се усили и ще е 3-4 бала. Над Рило-Родпския масив облачността ще е по-често значителна с валежи главно в часовете около и след обяд, по-значителни в южните райони, където е възможно и да прегърми. През деня ще превали и в западните части на Стара планина, а по-късно вечерта и в централните и източните й райони. Ще е ветровито със силен, по откритите части и бурен югозападен вятър. Максимална температура на височина 1200 метра – около 15°, на 2000 метра – около 8°.", "date": "2019.11.04", "title": "Днес ще е ветровито, а над Югозападна България са възможни валежи от дъжд"}
{"url": "https://faktor.bg/bg/articles/demokratichna-balgariya-pecheli-8-rayona-v-sofiya-gerb-7-bsp-2", "text": "Това са избраните районни кметове в София след втория тур на местните избори при обработени 100% СИК протоколи в ОИК. РАЙОН ИСКЪР - ГЕРБ - Ивайло Елков Цеков (ГЕРБ-СДС) - 9368 гласа (46.13%); - Борис Цветков Цветков (БСП) - 9254 гласа (45.56%); РАЙОН ПОДУЯНЕ - ГЕРБ - Ева Митова (ГЕРБ-СДС) - 11 678 гласа (53.07%); - Веселин Жечев (БСП) - 8322 (37.82%); РАЙОН ЛОЗЕНЕЦ - ДБ - Константин Павлов (Демократична България) - 11 513 (56.85%); - Любомир Дреков (ГЕРБ-СДС) - 7007 (34.60%); РАЙОН НОВИ ИСКЪР - ГЕРБ - Даниела Райчева (ГЕРБ-СДС)- 5589 (55.97%); - Владислав Владимиров (България на гражданите) - 3954 (39.60%); РАЙОН ВИТОША - ГЕРБ - Теодор Петков (ГЕРБ-СДС) - 10 876 (50.47%); - Христо Вълчанов (ДБ) - 8802 (40.84%); РАЙОН МЛАДОСТ - НЕЗАВИСИМ - Стефан Стефанов (независим) - 19 231 (55.55%); - Мария Илиева (ГЕРБ-СДС) - 13 387 (38.67%); РАЙОН ЛЮЛИН - ГЕРБ - Милко Младенов (ГЕРБ-СДС) - 16 879 (49.51%); - Мая Александрова (БСП) - 14 568 (42.73%); РАЙОН СЕРДИКА - ГЕРБ - Тодор Кръстев (ГЕРБ-СДС) - 7247 (53.24%); - Янко Янков (БСП) - 4982 (36.60%); РАЙОН ОБОРИЩЕ - ДБ - Николай Александров (ДБ) - 5910 (50.92%); - Петър Митев (ГЕРБ-СДС) - 4546 (39.17%); РАЙОН ВЪЗРАЖДАНЕ - ГЕРБ - Савина Савова (ГЕРБ-СДС) - 6068 (46.81%); - Васил Кънев (ДБ) - 5651 (43.60%); РАЙОН КРАСНА ПОЛЯНА - ГЕРБ - Иван Чакъров (ГЕРБ-СДС) - 8291 (47.47%); - Георги Миланов (независим) - 7725 (44.23%); РАЙОН НАДЕЖДА - ГЕРБ - Димитър Димов (ГЕРБ-СДС) - 10 324 (51.63%); - Стоян Цветков (БСП) - 7818 (39.09%); РАЙОН ИЛИНДЕН - ГЕРБ - Иван Божилов (ГЕРБ-СДС) - 5445 (50.22%); - Георги Томов (БСП) - 4485 (41.36%); РАЙОН ПАНЧАРЕВО - НЕЗАВИСИМ - Николай Гюров (независим) - 6048 (62.57%); - Димитър Сичанов (ГЕРБ-СДС) - 3207 (33.18%); РАЙОН ОВЧА КУПЕЛ - ДБ - Ангел Стефанов (ДБ) - 10 345 (55.62%); - Христина Семерджиева (ГЕРБ-СДС) - 6816 (36.65%); РАЙОН КРАСНО СЕЛО - ДБ - Росина Станиславова (ДБ) - 14 829 (50.34%); - Христо Апостолов (ГЕРБ-СДС) - 11 585 (39.33%); РАЙОН СЛАТИНА - ДБ - Георги Илиев (ДБ) - 12 366 (51.62%); - Наталия Стоянова (ГЕРБ-СДС) - 9614 (40.13%); РАЙОН ВРЪБНИЦА - ГЕРБ - Младен Младенов (ГЕРБ-СДС) - 6854 (48.42%); - Владимир Петров (БСП) - 6056 (42.78%); РАЙОН ТРИАДИЦА - ДБ - Димитър Божилов (ДБ) - 13 387 (54.10%); - Николай Терзиев (ГЕРБ-СДС) - 8761 (35.41%); РАЙОН ИЗГРЕВ - БСП - Делян Георгиев (БСП) - 5730 (51.32%); - Цветомир Жеков (ГЕРБ-СДС) - 4440 (39.76%); РАЙОН СТУДЕНТСКИ - ДБ - Петко Горанов (ДБ) - 5602 (50.77%); - Димитър Дилчев (ГЕРБ-СДС) - 4441 (40.24%); РАЙОН СРЕДЕЦ - ДБ - Трайчо Трайков (ДБ) - 6484 (54.21%); - Любомир Ковачев (ГЕРБ-СДС) - 4135 (34.57%);", "date": "2019.11.04", "title": "ГЕРБ печели 11 района в София, Демократична България - 8, БСП – 2"}
{"url": "https://faktor.bg/bg/articles/dzhihadisti-ot-somaliya-se-zakleha-vav-vyarnost-kam-noviya-lider", "text": "Сомалийският клон на групировката \"Ислямска държава\" (ИД), един от най-силните, даде обет за вярност към нейния нов лидер, предаде Ройтерс. Провинция Сомалия публикува в Телеграм снимки, на които са показани десетина бойци сред дървета. Надпис уточнява, че те полагат клетва за вярност към Абу Ибрахим ал Хашеми ал Курайши. На аудиозапис, разпространен в четвъртък, ИД потвърди гибелта на своя лидер Абу Бакр ал Багдади и обяви, че е избрала за негов наследник Курайши. Групировката се закани да отмъсти на Съединените щати за смъртта на Багдади, който се самовзриви при операция на американски специални части в Северозападна Сирия на 26 октомври.", "date": "2019.11.04", "title": "Джихадисти от Сомалия се заклеха във вярност към новия лидер"}
{"url": "https://faktor.bg/bg/articles/boryana-dimitrova-kartinkata-v-sofiya-e-mnogo-hibridna", "text": "„По-голямата разлика между Йорданка Фандъкова и Манолова идва от екзитпола. След преброяване на бюлетините тя се стопи до 4,7-5%. Тя и в момента е толкова. На първи тур младите избиратели решиха да си дадат гласа за Мая Манолова индиректно чрез Борис Бонев. Затова не е изненадващо, че тези хора на балотажа подкрепиха Манолова. На дневен ред е въпросът, дали тя ще направи нов проект, както загатна вчера, и ще има ли широка коалиция с десните, както в Будапеща“.  Това заяви пред БТВ социологът от „Алфа рисърч“ Боряна Димитрова. По думите ѝ „картината в столицата е много хибридна“. Тя припомни, че в София БСП има само един спечелен районен кмет, при прогресивния резултат на Мая Манолова. В същото време кметът е на ГЕРБ, в общинския съвет мнозинството е между партията на Бойко Борисов и ВМРО.", "date": "2019.11.04", "title": "Боряна Димитрова: Картинката в София е много хибридна"}
{"url": "https://faktor.bg/bg/articles/cherven-politolog-opitva-da-izkara-yordanka-fandakova-zagubila", "text": "Политологът Петър Чолаков се опита да омаловажи победата на Йорданка Фандъкова в София. Тази сутрин в БТВ той отново пробута евтиния номер, че \"не подкрепям никого\" плюс гласовете на Мая Манолова били повече сумарно, отколкото тези на столичния кмет. Той продължи да омаловажава победата на ГЕРБ и да хвали БСП какъв успех и какъв прогрес имала в столицата.  Той припомни, че такава малка разлика между първите две кандидатури в София е нямало. Антон Хекимян му припомни, че много от феновете на Борис Бонев са гласували за Мая Манолова и тя не е спечелила, благодарение на някаква много мощна подкрепа от страна на \"столетницата\". Чолаков, който беше дошъл в студиото да си каже, че едва ли не БСП е победила, продължи да си твърди, че \"червените\" имали грандиозен успех, въпреки че имат асмо един районен кмет, а мнозинството в общината е между ГЕРБ и ВМРО.", "date": "2019.11.04", "title": "Политолог опита да внуши, че Йорданка Фандъкова е загубила, хвали \"успехите\" на БСП"}
{"url": "https://faktor.bg/bg/articles/polina-vitanova-nikola-vaptsarov-ne-predstavi-dokument-s-koyto-da-se-legitimira-v-arena-armeets", "text": "Председателя на инициативния комитет, издигнал Мая Манолова за кмет на София - Никола Вапцаров, не представи документ, с който да се легитимира, че има право да бъде допуснат в \"Арена Армеец\". Както на първия тур, така и на втория, беше допуснат застъпник на инициативния комитет. Това заяви в ефира на Нова телевизия председателят на ОИК-София Полина Витанова.  \"Той присъстваше до часа, в който реши да си тръгне. Смятам, че те са имали представител вътре, който е виждал какво се случва, така че могат от него да получат информация\", заяви Витанова. \"Този процес се превърна в политически. Това не е политически процес. Предния път призовах партиите, инициативни комитети и коалиции да запазят спокойствие и да оставят СИК и ОИК да си свършим работата. Не смятам, че в нашата работа има нещо непрозрачно или скрито. Всички протоколи вече са качени, всеки може да види какъв резултат е отчетен\", каза още тя.", "date": "2019.11.04", "title": "Полина Витанова, ОИК: Никола Вапцаров не представи документ, с който да се легитимира в \"Арена Армеец\""}
