{"url": "https://faktor.bg/bg/articles/pochina-izpalnitelniyat-direktor-na-svetovnata-zdravna-organizatsiya-pitar-salama", "text": "Австралиецът Питър Салама, изпълнителен директор на Световната здравна организация, е починал на 51-годишна възраст, съобщи в \"Туитър\" генералният директор на СЗО Тедрос Гебрейсус. \"Дълбоко съм опечален от внезапната смърт на моя приятел и колега Питър Салама. Съболезнования на семейството, колегите и приятелите на Питър\", написа д-р Гебрейсус. Салама, лекар-епидемиолог по образование, се присъдени към екипа на СЗО през 2016 година. Преди това е работил в Детския фонд на ООН, в \"Лекари без граници\" и в Concern Worldwide, където е изпълнявал мисии в редица африкански и азиатски страни.", "date": "2020.01.24", "title": "Внезапно почина 51-годишният изпълнителен директор на СЗО"}
{"url": "https://faktor.bg/bg/articles/novini-svyat-zaradi-migratsiyata-aneksiyata-na-krim-i-voynata-ukrayna-e-s-11-mln-dushi-po-malko-otkolkoto-prez-2001-g", "text": "След последното преброяване през 2001 г. Украйна е загубила над 11 милиона души поради миграцията, анексията на Крим и войната в източната част на страната, заяви правителството. Според правителствено проучване около 37,3 милиона души живеят на територии, контролирани от Киев и които не включват Крим или контролирани от сепаратисти зони, заяви министърът без портфейл Дмитро Дубилет. „За съжаление, данните не включват хора, които трайно живеят в чужбина и на окупираните територии. Това е броят на хората, които са физически в Украйна“, каза той. От този брой 20 милиона са жени, а малко над 17 милиона са мъже, сочи представеният от Дубилет доклад. Последното официално преброяване на населението е проведено през 2001 г. и тогава бяха отчетени 48,5 милиона жители в бившата съветска република. В допълнение към загубата на няколко региона, такъв рязък спад на населението се обяснява с миграцията на украинци, заяви Глиб Вишлински, директор на Центъра за икономическа стратегия в Киев. Според изследванията на центъра около 6,3 милиона украинци са напуснали родината си от 2001 г. насам, каза той и предупреди за спад в раждаемостта. Според проучването украинците предимно мигрират в Полша и Русия.", "date": "2020.01.24", "title": "Заради миграцията, анексията на Крим и войната Украйна е с 11 млн. души по-малко, отколкото през 2001 г."}
{"url": "https://faktor.bg/bg/articles/novini-svyat-stachkata-zatvori-za-posetite-ayfelovata-kula", "text": "Една от основните забележителности на Париж ще бъде затворена за посетители днес поради национална стачка срещу пенсионната реформа, предложена от властите на страната. „Поради националната стачка днес сме затворени“, се чете на официалния акаунт на Айфеловата кула в Туитър. Платформата около кулата обаче ще бъде достъпна за посетителите. На 5 декември 2019 г. Франция започна национална безсрочна стачка срещу обявената от правителството пенсионна реформа, в резултат на която някои категории французи, включително транспортните работници, могат да загубят редица привилегии и специални пенсионни режими. В резултат на стачката в цялата страна работата на обществения транспорт - метрото и влаковете, беше значително нарушена. Проектозаконът за пенсионната реформа ще бъде представен на френския парламент през февруари.", "date": "2020.01.24", "title": "Стачката затвори за посетите Айфеловата кула"}
{"url": "https://faktor.bg/bg/articles/novini-svyat-netanyahu-iran-krie-informatsiya-za-katastrofata-na-ukrainskiya-samolet-blizo-do-teheran", "text": "Израелският премиер Бенямин Нетаняху на среща с президента на Украйна Владимир Зеленски заяви, че Иран веднага е разбрал, че именно неговите сили са свалили самолета на украинските международни авиолинии, но е скрил първоначално тази информация, предава РИА Новости. \"Иран от първия момент знаеше, че силите му свалят самолета ви. Опитаха се да скрият това, скриха го за 48 часа, докато не бяха принудени да си признаят. Мисля, че това говори много за режима там\", каза Нетаняху. „Нашите страни са две демокрации, които искат да видят бъдеще със сътрудничество, технологичен обмен, туризъм“, добави той. \"Надявам се също да обсъдим с вас как можем да устоим на силите и режимите, които заплашват цивилизацията ни и общото ни бъдеще\", заяви ръководителят на израелското правителство. Изпълняващият курс до Киев самолет Boeing 737-800 на Межународни авиолинии на Украйна катастрофира малко след като излетя от летището в Техеран на 8 януари. Загинаха всички 176 души на борда, сред които имаше граждани на Иран, Украйна, Канада, Великобритания, Швеция и Афганистан. Иранските военни заявиха на 11 януари, че украинският самолет е бил свален случайно, а причината е човешка грешка. Според тяхната версия самолетът е летял близо до иранско военно съоръжение и е бил сбъркан с „вражеска цел“. В същото време Иран отбеляза, че са очаквали нападения от страна на САЩ, тъй като по-рано изтреляха ракети срещу техни бази в региона, в отговор на убийството на висшия генерал Касем Сюлеймани. Поради тази причина системите за противовъздушна отбрана на страната са били поставени в бойна готовност.", "date": "2020.01.24", "title": "Нетаняху: Иран крие информация за катастрофата на украинския самолет близо до Техеран"}
{"url": "https://faktor.bg/bg/articles/vatikana-gotvi-konferentsiya-za-izvanzemen-zhivot", "text": "На 12 февруари във Ватикана ще се проведе конференция с изключителна тема: Вселената и възможните срещи с други цивилизации, спонсорирана от Nazionale Ufological Center , италианска организация, която има членове, свързани с Ватикана и италианското правителство. Тя ще бъде представена от Владимиро Биболоти, журналист на свободна практика, запознат с феномена на НЛО от 1975 г., и член на този Център от 1995 г., на който беше президент до 2019 година. Биболоти има опит, който го акредитира като специалист по уфология. Той също така има връзки, които го свързват с Ватикана.  Биболоти споменава през 2014 г., че: „Ако се случи масов контакт или се разкрие съществуването на извънземен живот, всички религии ще трябва да се присъединят към нови сценарии, и в допълнение на това, към създаването на друг мироглед“. Създаденият Център през 1995 г. е свързан с организацията, основана от Том ДеЛондж, който участва в публичното оповестяване на видеоклипове на НЛО от ВМС на САЩ. През 2019 г. феноменът НЛО бе белязан от признанието на американските агенции и Пентагона, които предприемат нов обрат в знанията си по тази темата. В духовенството това, което е свързано с феномена НЛО, се смята за странно и отричано, но в последните години се промениха коренно тези непримирими позиции. Разбира се, уфологията и Ватикана имат повече общо, отколкото искаме да признаем, и всичко подсказва, че някои отговори могат да бъдат намерени в техните архиви. Както е известно, католицизмът представлява една от най-важните религиозни течения в света, има древно и модерно културно наследство. Натрупаната информация от няколко века предполага, че тази организация знае повече, отколкото е необходимо, за да разпознае срещи с извънземни раси и съществуването на неизвестни летящи обекти. Ватиканът се счита и за един от най-важните центрове на историческата колекция в света. Тя има около 150 хиляди документа, 650 помещения в разширение от 85 линейни километра рафтове, за които се твърди, че позволяват да се знае 8 вековна история. От 2 март 2020 г. Ватиканът ще позволи на няколко изследователи от различни страни да получат достъп до информация от края на понтификата на папа Пий XII, тоест от 1958 г. до наши дни. Всичко подсказва, че може да има отваряне за разкриването на съществуването на извънземен живот във Вселената и, вероятно, той да бъде проявен и в нашия свят. (Източник: peshakoffstudio.com, soulask.com)", "date": "2020.01.24", "title": "Ватикана готви конференция за извънземен живот"}
{"url": "https://faktor.bg/bg/articles/krasimir-tsipov-votat-na-nedoverie-ima-zadkulisna-tsel-chrez-sluzhebno-pravitelstvo-na-radev-da-se-iztochi-slozhi-raka-na-finansoviya-rezerv", "text": "„БСП нямаше как да ни изненада на дебатите за вота на недоверие поради простата причина, че още от мотивите, които съпътстваха проекта на решение за гласуване на вот на недоверие срещу правителството, стана ясно, че опозицията няма никаква визия да предложи каквото и да били конкретни мерки за излизане от кризата, която се създаде. В крайна сметка и в днешните дебати си пролича ясно, че БСП няма сериозни предложения, а в типичния си истеричен тон хвърляше критики и обвинения. По този начин обаче социалистите няма как да решат проблемите, а ще създадат конституционна криза. В резултат на това, жителите на Перник и на останалите места, където има някакви подобни проблеми, нямаше да получат абсолютно никакво решение на тях“. Това заяви зам.-председателят на ПП на ГЕРБ Красимир Ципов пред Faktor.bg.  “Ще цитирам един политолог от център-лявото пространство: „когато няма решения, идват „корнелиите“. Т.е., целта на Корнелия Нинова е страната да се хвърли в още по-голяма криза, без да се търсят работещите решения, които чакат всички български граждани. Вотът на недоверие ще се гласува в сряда, а нашите очаквания са, че гласовете „против“ и „въздържал се“ ще са около 130 в подкрепа на правителството, докато опозицията ще получи около 100 гласа. След това правителството ще продължи да работи усилено и да търси решение не само за кризата в Перник, а и такова, което да позволи за бъдеще да не се позволи до подобни проблеми. Признаваме, че през последните месеци взаимодействието между контролните и компетентни органи не е било на необходимото ниво, но мисля, че си извадихме поука. Правителството ще изкара своя мандат. БСП вероятно има задкулисна цел, която преследва. Тъй като в резерва има достатъчно финансови средства, заобикаляйки през задния вход и през служебно правителство на президента, да се сложи ръка на значителния финансов резерв, който да бъде изпомпан, образно казано“, коментира Красимир Ципов.", "date": "2020.01.24", "title": "Красимир Ципов: Задкулисната цел на БСП е да сложи ръка на финансовия резерв чрез служебно правителство на Румен Радев"}
{"url": "https://faktor.bg/bg/articles/strelba-s-ubiti-v-germaniya", "text": "Неизвестно лице е открило огън в германския град Рот ам Зее, предаде РИА Новости. Според руската медия, която цитира  издания от югозападната провинция Баден Вюртемберг, куршумите са отнели живота на най-малко шестима души. Към този момент е постъпила информация и за няколко ранени. Престъпникът е бил задържан, пише Новини.бг. Очаквайте подробности!", "date": "2020.01.24", "title": "Стрелба с убити в Германия"}
{"url": "https://faktor.bg/bg/articles/georgi-koritarov-1-2", "text": "\"Никой не трябва да се изненадва, че руски дипломати използват дипломатическата си дейност като прикритие за реалната си разузнавателна работа срещу България. Наша страна е едно от най-уязвимите звена на Североатлантическия договор и на Европейския съюз. Още при приемането ни като пълноправни членове, върху страната ни тегнеше съмнението, че по традиция сме своеобразна пета колона на Русия. От друга страна, народопсихологическата картина показва, че огромна част от населението ни симпатизира и дори открито русофилства в полза на путинския режим в Москва. Това заяви пред Faktor.bg водещият на предаването \"Свободна зона\" Георги Коритаров.  \"Всичко това е направило така, че очевидно руските разузнавателни служби са разположили достатъчно солидно присъствие на шпиони не само, за да черпят информация от България, свързана не толкова с работата на правителството, на НАТО и на ЕС, а за да се работи по енергийни теми и проекти. Нашата страна е много удобен плацдарм за руските разузнавателни служби за изграждане на мрежи и бази за работа срещу други страни от балканския регион. Ние вече видяхме какви разкрития бяха извършени в Северна Македония – за руски шпионаж, извършван от българска територия спрямо Скопие. Нека не се заблуждаваме. У нас действа ешелонирана система на представителство на тези руски служби. Те не само са под дипломатическо прикритие, но със сигурност и под други форми на инфилтриране работят както срещу интересите на България, така и срещу евроатлантизация на региона. Ако има изненада, то това е, че зачестяват публичните разкрития и евентуалното поредно експулсиране на руски дипломати\", каза още политическият анализатор.  \"Нормално и в съответствие с дипломатическите принципи е да има ответна реакция от страна на Русия. Беше експулсиран руски дипломат миналата година след задържането и разпитите на Николай Малинов, както и на група от движението „Русофили“. Тогава на най-високо ниво Владимир Путин награди Малинов, който сензационно и кой знае как беше попаднал в Москва. Много по-сензационно, отколкото Никола Груевски попадна в Будапеща. Путин тогава каза, че изразявал съчувствие към България, тъй като контраразузнавателна дейност у нас била продиктувана от западните ни съюзници, имайки предвид САЩ. Независимо дали е така, действието заслужава комплимент\", категоричен е журналистът.  \"В същото време с вероятното експулсиране на втора „порция“ руски дипломати периметърът около енергийните и газови теми сериозно се стеснява и България в крайна сметка ще бъде принудена, ако не сега, то в обозримо бъдеще да направи категоричен избор с кого е? С атлантическите си съюзници или с империя, чиито интереси и шпионска дейност са срещу нас\", допълни Георги Коритаров.", "date": "2020.01.24", "title": "Георги Коритаров: Руските служби използват страната ни за плацдарм срещу НАТО и САЩ"}
{"url": "https://faktor.bg/bg/articles/temenuzhka-petkova-balgariya-shte-polzva-moshtnostite-na-vaglishtnite-si-tsentrali", "text": "България ще ползва мощностите на въглищните си централи, те са важни за енергийната и националната ни сигурност, заяви министърът на енергетиката Теменужка Петкова в отговор на депутати от БСП относно политиката на Министерство на енергетиката по отношение на бъдещето на въглищните топлоелектрически централи в България. \"Сектор „Енергетика“ е много важен и ние в годините сме доказали, че когато става дума за енергетика, когато става дума за важни неща, които са свързани с енергийната ни сигурност, респективно с нашата национална сигурност, всички ние съумяваме да намерим сили и да обединим усилията си, за да може да вземем най-доброто и разумно решение за България“, каза още министърът. Теменужка Петкова подчерта, че в енергетиката не става дума за политики за ден, два или година, а държавната политика в този сектор се определя съвместно от Народното събрание и от Министерския съвет.  „Всички ние знаем каква е трайната визия и политика на ЕС в областта на енергетиката, каква е борбата с климатичните промени и всъщност какъв дял в тази борба се определя на сектор „Енергетика“ в рамките на всички държави членки на ЕС. Тук вече възниква въпросът, че трябва да намерим баланса между европейските политики в областта на енергетиката и нашите национални интереси. Въглищните централи за България са изключително важни базови мощности и 40 % от електрическата енергия на страната се гарантира именно от този тип производители на електрическа енергия. През зимата този процент достига 60%“, коментира Петкова. Според нея лесно решение в тази посока няма. Затова правителството в рамките на Съвета по енергетика, който се провежда в ЕК, е отстоявало позицията, че България подкрепя целия стремеж към производство на чиста енергия, нисковъглеродна икономика, но този преход трябва да бъде плавен, справедлив и съобразен с националната специфика на всяка една държава членка, допълни министърът. Тя посочи, че цялата ни концепция много ясно е посочена в интегрирания план „Климат, енергетика“, който е трябвало да бъде разработен до края на тази година и изпратен в ЕК. „Това е един много важен стратегически документ. Той касае периода 2020 г.-2030 г. с хоризонт до 2050 г., но целите, които са заложени в него са ясно дефинирани до 2030 г. В този интегриран план „Климат, енергетика“ нашата ясна заявка и позиция пред ЕК е, че България ще ползва тези мощности, тъй като те са изключително важни за нашата енергийна, национална сигурност и не на последно място за конкурентоспособността на българската икономика“, допълни още министър Теменужка Петкова.", "date": "2020.01.24", "title": "Теменужка Петкова: България ще ползва мощностите на въглищните си централи"}
{"url": "https://faktor.bg/bg/articles/otlagat-kontserta-za-85-godishninata-na-bnr", "text": "Българското национално радио отлага концерта, посветен на 85-годишнината на медията и връчването на голямата награда „Сирак Скитник“ и годишните награди, се посочва в прессъобщение на Българското национално радио. По решение на Управителния съвет събитието се отлага до утвърждаване на годишния бюджет на националната медия за 2020 година. Ръководството на БНР се извинява за причиненото неудобство на всички участници и гости. Поканите ще бъдат валидни за спектакъла, когато бъде насрочена нова дата за неговото провеждане.", "date": "2020.01.24", "title": "БНР отложи концерта за 85–годишнината на медията и наградата \"Сирак Скитник\""}
{"url": "https://faktor.bg/bg/articles/naemni-ubiytsi-arestuvani-v-sofiya", "text": "Двама тежко въоръжени грузинци с автомати, бомби и боеприпаси са арестувани при спецакцията в София, в която е преследван Ролс-Ройс. При акцията един грузинец е успял да избяга от органите на реда. Той се издирва. След задържането адв. Явор Хайтов е бил в следствието, за да ги представлява и освободи. Вчера премиерът Бойко Борисов преди началото на заседанието на Министерски съвет съобщи, че органите на реда са преследвали въоръжени бандити, които се придвижвали с Ролс-Ройс.  \"Никой не очаква от Ролс-Ройс да го нападнат\", каза вчера Борисов. От кого са изпратени да изпълнят поръчка грузинците и срещу кого, тепърва ще се разбере. Проверява се и дали чужденците са участвали и в други престъпления.", "date": "2020.01.24", "title": "Двама тежковъоръжени наемни убийци са арестувани в София"}
{"url": "https://faktor.bg/bg/articles/okupatsiya-na-speshnoto-v-plovdiv-tsar-kiro-e-poluchil-infarkt", "text": "Кирил Рашков, известен като Цар Киро, е получил инфаркт, съобщава Plovdiv24. По тази причина днес преди обед пред спешния сектор на университетската болница \"Свети Георги\" в Пловдив бе обсадена от негови роднини и близки. Вероятно здравословното му състояние е тежко и те се тревожат. Към този момент няма официална информация от лечебното заведение дали животът на Рашков е в опасност, или медиците са успели да го стабилизират. Ромският барон до момента има четири инфаркта. Той има проблеми и с бъбреците.", "date": "2020.01.24", "title": "Спешното в Пловдив окупирано от роднини на цар Киро, получил е инфаркт"}
{"url": "https://faktor.bg/bg/articles/bivsh-zdraven-ministar-tsenite-na-lekarstvata-mogat-da-padnat-s-20", "text": "Ако централизираната платформа за електронни търгове за лекарствата се въведе, ще има положително развитие за пазара и цените им. Ако не, значи лобитата са надделели. Това обясни Петър Москов пред Би Ти Ви. По думите му той е създал подобна система в края на 2016 г., но тогава тя не е стартирала. \"Навсякъде, където работи електронната система, цените на лекарствата падат с 20%\", отчете още Москов.  Преди дни по темата за лекарствата се разрази спор между НЗОК, частниците болници и пациентските организации.  Управителят на НЗОК Д-р Дечо Дечев изнесе информация, че няколко лекарствени продукта с едно и също международно непатентно наименование, предназначен за лечение на злокачествени заболявания в болнични условия, са били заплащани на различни цени. Според д-р Дечев основната причина за разликата в цените е, че \"държавните и общински болници провеждат обществени поръчки, а частните не.\" Причината за това били \"внесени и приети от Народното събрание лобистки текстове\", които освобождават частните болници от задължение да провеждат обществени поръчки. В отговор, министърът на здравеопазването заяви, че ще поиска от министерството на финансите да обмисли промяна в Закона за обществените поръчки, която да задължи частните болници да провеждат такива. От Националното сдружение на частните болници известиха, че са внесли искания за промени до ресорните институции. Според сдружението, решението на проблема трябва да се търси на друго място. Вместо да се принуждават всички болници да правят обществени поръчки за лекарства далеч по-добре, по-лесно и по-ефективно е да се смени моделът на договаряне и заплащане. Предлагаме процедурите на договаряне, отпускане и заплащане на лекарствата за лечението на злокачествени заболявания в болнични условия се изградят аналогично на процедурите прилагани при лекарствата за домашно лечение, пише в становището.", "date": "2020.01.24", "title": "Бивш здравен министър: Цените на лекарствата могат да паднат с 20%\""}
{"url": "https://faktor.bg/bg/articles/zaloviha-izbyagaliya-ot-politsiyata-v-razgrad-retsidivist", "text": "Снощи около 22.00 часа обявеният за общодържавно издирване Емил Великов, който избяга от сградата на ОД на МВР в Разград, е бил задържан между селата Острово и Брестовене, съобщиха от Апелативна прокуратура – Варна. 28-годишният Емил е обвиняем и за кражба в условията на опасен рецидив и теглене на пари от чужда дебитна карта. Осъждан е многократно. Полицейски служители разпознали издирвания и го задържали. Прокуратурата ще внесе искане в Разградския районен съд за вземане на постоянна мярка за неотклонение „Задържане под стража“ на Великов.", "date": "2020.01.24", "title": "Заловиха избягалия от полицията в Разград рецидивист"}
{"url": "https://faktor.bg/bg/articles/ikonomika-biznes-hotelieri-i-restorantyori-izlizat-na-natsionalen-protest", "text": "Хотелиери, ресторантьори, търговци и представители на малкия и средния бизнес излизат на национален протест на 29-и януари пред Народното събрание. Основните искания са за намаление на ДДС на 5% и отмяна на текстовете в наредбата на НАП за запечатване на търговски обекти без изрично доказана вина от страна на търговеца, стопанисващ обекта, съобщиха от областната структура на Българската хотелиерска и ресторантьорска асоциация във Велико Търново. Исканията на хотелиерите и ресторантьорите, включително и за отлагане действието на Наредба Н-18 за касовите апарати, докато не бъдат изчистени спорните моменти, вече са внесени в Народното събрание и Министерския съвет, поясни Петър Стефанов от БХРА. Към исканията на бранша, приети в началото на седмицата във Велико Търново, се присъединяват и други организации, свързани с туризма и търговията. „Протестът по обяд на 29 януари пред парламента е само с икономически искания и не е свързан с гласуването на вота на недоверие към правителството“, подчерта Стефанов. Над 100 заведения от Великотърновска област още утре ще поставят на обектите си табели с надпис „Протест“, а служителите ще работят с жълти жилетки, докато не започнат преговори по същество с държавните институции за решаване на проблемите в бранша. Междувременно, в Кърджали собственици на заведения вече започнаха със символичните протести. Те закачиха пред обектите жълти жилетки. Акцията започна от най-големия квартал - „Възрожденци“. При 20 процента ДДС оцеляваме на ръба, оплака се Данаил Дялков, собственик на пицария: \"Протестираме символично до 29-и. Тогава има организиран протест пред парламента от всички колеги от бранша от цялата страна. Със сигурност ще се съберем доста хора. Положението е такова, че ако не излезем, много от нас ще фалират.\" Собствениците на заведения са недоволни и от изискването за въвеждане на нов софтуер в обектите от първи февруари.  В Кърджали това е направено само в три заведения. Собственици на хотели и на заведения от Кюстендил и работещи в бранша ще решат днес дали да участват в протестите. От 25-и до 28-и януари персоналът на повечето заведения в града ще бъде с жълти тениски в знак на недоволство. Засега в съвета и сдружението по туризъм, както го обявяват работещите в хотелите и заведенията в града, членуват около 30 собственици а такива обекти, перспективата е да станат още толкова до месец-два. Ангелина Влашка от ръководството на съвета за недоволоствата на колегите и и защо започват протести: \"Заради проблеми като процентът бакшиши за сервитьорите. Също така категоризацията на топли точки, вендинг машини. Конкретно искаме да се работи и дебатира с Министерски съвет е отлагането на Наредба №18 и намаляване на ставката на ДДС за заведенията. До момента, по някакъв начин, успявахме да се справим и да поемаме такава данъчна ставка. Но с влизането в сила на Наредба №18 изпадаме в невъзможност да плащаме такова ДДС.\"", "date": "2020.01.24", "title": "Хотелиери и ресторантьори излизат на национален протест"}
{"url": "https://faktor.bg/bg/articles/germanska-kompaniya-obmislya-da-kupi-ideal-standart-vidima", "text": "Германската семейна компания Villeroy & Boch обмисля да придобие севлиевския производител на санитарна арматура и керамика \"Идеал стандарт - Видима\", съобщава \"Капитал\". Преговорите се водят от базираната в Белгия група Ideal Standard, която се притежава от американски фонд. От германската компания уточняват, че преговорите са на много ранен етап и е възможно да се откажат от идеята си. \"Идеал стандарт - Видима\" е сред големите компании в сектора на машините и оборудването в България с оборот 435 млн. лв. за 2018 г. и 3250 служители в Севлиево. Тя беше създадена през 1992 г. като съвместно дружество между \"Видима\" и American Standard. През 2007 г. компанията стана собственост на фонд на Bain Capital, а от 2014 г. в нея влезе още един голям американски инвеститор - Anchorage Capital. Преди година Anchorage изкупи дела на Bain. Самата група е базирана в Белгия и има 18 завода в 9 държави, припомня изданието.", "date": "2020.01.24", "title": "Германска компания обмисля да купи \"Идеал стандарт - Видима\""}
{"url": "https://faktor.bg/bg/articles/zapochva-izgrazhdaneto-na-gkpp-rudozem-ksanti", "text": "Със символична първа копка днес започва изграждането на бъдещия ГКПП \"Рудозем - Ксанти\". Той ще бъде седмият на границата с Гърция и се очаква да бъде открит до края на годината. Поръчката за строителство на пункта и подходът към него беше обявена от областния управител на Смолян Недялко Славов. Стойността на обекта е малко над 17 милиона лева с ДДС. Подходният път е с дължина около 800 метра и е продължение на републиканския второкласен път 286. В зоната на граничния пункт ще се оформят и благоустроят две площадки. Ще се изградят три административни сгради, две контролни кабини, площадка за мобилен рентген, ще се изградят три отделни пътни трасета с по 4 самостоятелни ленти за движение. Срокът за изпълнение на обекта е до края на 2020-а година.", "date": "2020.01.24", "title": "Започва изграждането на ГКПП \"Рудозем - Ксанти\""}
{"url": "https://faktor.bg/bg/articles/kultura-otide-si-prof-andrey-daniel", "text": "Художникът Андрей Даниел е починал тази нощ на 67-годишна възраст, съобщи БНР  Роден е на 28 март 1952 г. в Русе, син е на големия театрален режисьор Леон Даниел. Завършва живопис в Художествената академия. Професор по живопис в Националната художествена академия. Член-кореспондент на БАН. Носител е на Национална награда за живопис „Владимир Димитров – Майстора“ за 2012 г. Проф. Андрей Даниел е представял изкуството си в многобройни изложби у нас и в чужбина – в самостоятелни и общи експозиции.  Познат предимно като живописец, той работи също и в областта на стенописа, сценографията, графиката и оформлението на книгата.  За кратко се отдава на авангардното изкуство, като част от група „Градът“, в която са още художниците Греди Асса, Божидар Бояджиев, Вихрони Попнеделев, Недко Солаков и изкуствоведът Филип Зидаров. Заедно правят няколко изложби, но след разпадането на групата през 1991 г. Андрей Даниел се връща към живописта. Андрей Даниел е автор на книгата „Неща, места и хора“.", "date": "2020.01.24", "title": "Отиде си проф. Андрей Даниел"}
{"url": "https://faktor.bg/bg/articles/kristalina-georgieva-1", "text": "Управляващият директор на Международния валутен фонд Кристалина Георгиева заяви, че ниската производителност и икономически растеж, ниските лихвени проценти и ниската инфлация представляват най-големите опасности за глобалните перспективи през 2020 година. Тя предупреди за \"изкушенията на евтините пари“, които водят до по-големи кредити сред домакинствата, бизнеса и правителствата, предаде БНР. Георгиева също така отбеляза, че макар настоящият глобален дълг от 144 трилиона долара да не е проблем за всички, някои държави с ниски доходи вече достигат нива на дълг, които са над тези преди глобалната икономическа криза през 2008 година. Шефът на МВФ призова за по-агресивни структурни реформи, като заяви, че в бъдеще иска да види по-гъвкави парични политики, които биха имали по-слаба нормативна регулация и повече политики, които позволяват предвиждане и по-ранно и навременно действие.", "date": "2020.01.24", "title": "Кристалина Георгиева предупреди за рисковете от \"евтините пари\""}
{"url": "https://faktor.bg/bg/articles/angelkova-usiliyata-ni-za-letniya-turizam-sa-nasocheni-kam-rusiya-velikobritaniya-vishegradskata-chetvorka-i-germaniya", "text": "Механизмът за насърчаване на организирания летен туризъм е с бюджет 15 милиона лева, предвидени в централния бюджет. Това е благодарение на премиера и министър Горанов, защото иначе няма как да имаме добри резултати. Той е ориентиран към 4 основни пазара, важно е да имаме фокус и да измерим резултата: Германия – 5 милиона лева без ДДС, Великобритания – 2,5 милиона без ДДС, Вишеградската четворка – 3 милиона и 750 000 лева без ДДС, Русия – 1 милион и 250 000 лева – общо 15 милиона лева. Това каза министърът на туризма Николина Ангелкова по време на представянето на механизъм за насърчаване на организирания туризъм чрез маркетингови компании, предаде „Фокус“. Ангелкова припомни, че миналата година премиерът Бойко Борисов е обявил допълнителните 15 милиона лева за насърчаване на организирания туризъм. Механизмът ще работи от периода 1 май до 31 октомври, тоест с фокус върху летния туристически сезон.  „Анализите, които направихме, показват, че особено за летния ни туризъм основно и принципно важно е пристигането на туристи чрез туроператори, които реализират повече приходи. За сравнение от 2015 г. досега туристите, които пристигат организиран чрез туроператори като процент на някои пазари са намалели двойно. Това показва колко важен и навременен е този механизъм“, посочи министърът.  По думите й процедурата е направена изключително прозрачно и в синхрон с европейските правила. Ангелкова е убедена, че средствата ще бъдат разходвани ефективно, тъй като ще бъдат изплащани на база на реални постижения и ако има ръст на броя на туристите.  „Процедурата е ориентирана към резултата. Ще се плаща само при достигане на предварително заявения брой туристи, които ще посетят нашата страна и които са отседнали в регистрирани места за настаняване“, обясни Ангелкова.  15 % от средствата ще бъдат изплащани на туроператорите при подписване на договора, а останалите 85 чак когато докажат реален резултат.", "date": "2020.01.24", "title": "Ангелкова: Усилията ни за летния туризъм са към Германия, Великобритания, Вишеградската четворка и Русия"}
{"url": "https://faktor.bg/bg/articles/fenove-na-levski", "text": "Присъстващите на срещата държавни мъже – премиерът, финансовият министър и спортният министър се съгласиха със становището, че моделът, по който се управлява футболът, е погрешен и води дотам докъдето се намира \"Левски\" рано или късно. Това каза председателят на Националния клуб на привържениците на \"Левски\" Степан Хиндлиян след срещата в Министерски съвет, съобщават novini.bg.  Журналистическият интерес към срещата е изключително голям, тъй като основният спонсор на \"Левски\" Васил Божков заяви на среща с феновете, че клубът ще фалира, ако му бъде отнет бизнеса. Беше ни предложено да си вземем акциите, каквото и да означава това. В общи линии така стоят нещата. Отговорихме, че ще си помислим. Това не е първо подобно предложение към нас. Преди време г-н Спас Русев също ни казваше да си вземем акциите, заяви Хиндлиян. Нещата, поставени по този начин, неминуемо вкарват феновете, които са на първа линия, в тази игра, посочи Степан Хиндлиян. Това нещо не зависи от премиера, а от мажоритарния собственик към момента. Друг е въпросът дали е работещо или не. През последната година \"Левски\" е стабилизиран. От друга страна е ясно, че този модел не е устойчив, тъй като той може да бъде разклатен във всеки един момент, посочи председателят на НКП. Една не малка част от медиите от сутрин до вечер се занимава с това, че ще излезем на улицата и ще правим бунтове, независимо че ние твърдим, че няма да излизаме в защита на корпоративни интереси да правим каквото и да било. Не мога обаче да скрия, че на втората среща с Васил Божков имаше фенове, които казаха, че трябва да се вземат крайни мерки. Дали те ще се вземат или не, е отделен въпрос, обясни Степан Хиндлиян. Мен ме интересува \"Левски\", не ме интересува дали някой е атакуван. Факт е обаче, че това косвено засяга \"Левски\", в частност и мен. Ние сме притеснени за бъдещето на Левски в последните 10 години, добави той. Силно се надявах на тази среща да ме убедят в някои други неща, но не успяха да ме убедят. \"Левски\" е политически заложник от поне 6-7 години, това го виждаме от няколко ръководства насам. Видяхме един триумвират с неясен произход и функции, видяхме след това един Спас Русев. Това няма как да стане без помощта, съдействието и благоволението на управляващите, заяви Адриан Петров, представител на групата \"Ултрас Левски\", който уточни, че изказва лично мнение. Категорично се обявявам против този модел и това, което се случва от толкова години насам. За първи път от 6-7 години има собственик, който обявява, че той е собственикът, че парите са негови. На голяма част от левскарите им омръзна любимият им клуб да бъде разменна монета в политически и икономически игри. Аз заставам срещу това нещо в качеството ми на фен на \"Левски\" и на гражданин. Ще има ли протести – тук топката е в полето на собственика на и на футболния клуб – дали те желаят да се обърнат за подкрепа към нас за такова начинание. Аз като футболен фен смятам, че ние трябва да изразяваме протеста си на стадиона. Когато 20 000 напълнят стадион \"Георги Аспарухов\" по определена тема, това ще е ясен знак. Когато ходят 500 човека и са апатични – това е проблемът в цялата ситуация. Когато хората са будни, имат мнение и го отстояват, тогава такива неща няма как да се случват. Аз лично бих подкрепил такива действия на стадиона. Ако има други, бих ги изслушал. Крайно време е да бъде спряно \"Левски\" да бъде разменна монета в някакви игри на по-високо ниво, каза още Адриан Петров.", "date": "2020.01.24", "title": "Фенове на \"Левски\": Време е да престанат да използват клуба за разменна монета в игри на по-високо ниво"}
{"url": "https://faktor.bg/bg/articles/pochina-shampionat-po-mototsikletizam-anton-karakashev", "text": "Тъжна вест за българския спорт. Бившият шампион по мотоциклетизъм Антон Каракашев почина след дълга борба с рака. \"Поклон пред паметта на Антон Каракашев! Шампионът с голямо сърце и несломим дух не успя да се пребори с коварната болест и сега ще кара по небесните писти! Екипът на Riders.Live изказва съболезнования на семейството на Антон Каракашев!\", написаха от организацията на страницата си във Фейсбук. Каракашев разбира, че е болен от левкемия преди около година и половина. Започна борба за живота си, а близките му организираха кампании за набиране на средства, за да може да се подложи на операция в чужбина.", "date": "2020.01.24", "title": "Тъжна вест за българския спорт"}
{"url": "https://faktor.bg/bg/articles/novini-balgariya-gripna-epidemiya-v-sofiya-ot-ponedelnik", "text": "Столичната Регионална здравна инспекция обявява грипна епидемия на територията на област София-град от понеделник, 27 януари, съобщиха от министерството на здравеопазването. Грипна епидемия в пет общини от Благоевградска област обяви Районната здравна инспекция от понеделник. В Благоевград, Гоце Делчев, Гърмен, Сатовча и Хаджидимово залобяваемостта от грипния вирус рязко се е увеличила, сочат данните на здравната инспекция. От понеделник, 27 януари,  учениците излизат в 5-дневна ваканция, съобщи д-р Веселка Мончева. „Това се наложи, тъй като заболеваемостта скочи над критичната стойност, както в Благоевград, така и в останалите общини. Там ще бъдат въведени всички забранителни мерки, свързани с грипната епидемия, естествено и учениците ще бъдат пуснати в грипна ваканция от 27 до 31 януари. В Симитли също е увеличен броят на заболелите, но засега грипът не е достигнал критични стойности. Грипна ваканция за следващата седмица е обявена и за учениците в Кърджали. Часовете ще бъдат възстановени на 3 февруари. Решението е на Регионалната здравна инспекция. В момента заболеваемостта е 112 на 10 000 души, което е под епидемичните стойности, но броят на заболелите продължава да расте. В грипна епидемия от днес са и в област Велико Търново, а от  утре такава е в сила в Бургас. Учениците в Бургаска област излизат в грипна ваканция също от 27 до 31 януари.", "date": "2020.01.24", "title": "Грипна епидемия в София от понеделник"}
{"url": "https://faktor.bg/bg/articles/novini-balgariya-petya-avramova-bsp-tseli-ot-ministerski-savet-da-si-otide-oshte-edin-ministar", "text": "„БСП цели от Министерски съвет да си отиде още един министър и затова са решили, че трябва да си изберат виновен“, коментира министърът на регионалното развитие Петя Аврамова в „Усилията, моите и на моите колеги в последните дни, месец и половина са денонощно да търсим решение на кризата в Перник и ние го намерихме. От тази трибуна не чух вашето предложение за решение. От тази трибуна чух вашата присъда. Искам да попитам г-н Свиленски, издавайки присъди от трибуната на Народното събрание, в кой нормативен документ прочетохте, че министърът на регионалното развитие следи обема във водните басейни“, каза още министърът. „От два месеца вашата партия се опитва да вменява вина, пред вратите на Министерството се организират протести и никой от вас не обясни на българските граждани. Освен, че МРРБ е принципал на ВиК дружеството и следи неговите финансови показатели, да назначи управителя на ВиК дружеството, че има ангажимент да строи инфраструктура и да осигурява средства за ремонт, реконструкция и рехабилитация на ВиК инфраструктура, къде прочетохте, че министърът на регионалното развитие следи и дава разрешение за водочерпене и той еднолично трябва да бъде посочен пред гражданите на Перник като виновник за кризата. В първия момент, в който разбрах, че има криза в Перник, това е скандалът, който се разрази и тогава всички усилия бяха насочени натам“, допълни още министър Аврамова.", "date": "2020.01.24", "title": "Петя Аврамова: БСП цели от Министерски съвет да си отиде още един министър"}
{"url": "https://faktor.bg/bg/articles/novini-balgariya-e-karanikolov-kogato-vsichko-avarirashe-nie-pomagahme-s-tehnika-i-hora", "text": "„Язовир „Студена“ никога не е бил обект на стопанисване от Министерството на икономиката. Когато всичко аварираше, ние помагахме с техника и хора. Оказахме помощ, и тя беше безценна. Вариантът, който предложихме с довеждане на водите от Белмекен през яз. „Бели Искър“ до Перник, е подкрепен от всички институции, дори и от Перник“, заяви министърът на икономиката Емил Караниколов по време на дебатите по вота на недоверие. Караниколов посочи, че в момента в „Бели Искър“ има малко над 9 млн. кубика вода от общо 15 млн., което е 59%. Министърът добави още, че през последните 15 години вода по този начин е отклонявана многократно - в рамките на над 400 милиона кубика Той обяви още, че в момента се ремонтират 7 язовира. „По отношение на информацията за ремонтите на язовирите: отворете страницата на Министерство на икономиката. Вътре ще видите броя на язовирите. В момента са 182. Вътре ще видите тези с открити строителни площадки, мисля, че бяха 45. Реално в момента се извършва строителство в 7 от тези язовира“, каза още Караниколов. По думите му към момента има процес на възлагане на ремонта на още 58 язовира към тези 182. „В последния един месец се наложи да отклоним малко работна сила в Перник. Вчера след предложението на Строителната камара, че те ще помогнат със сили и техника, ние отново ще се фокусираме върху язовирите.", "date": "2020.01.24", "title": "Е. Караниколов: Когато всичко аварираше, ние помагахме с техника и хора"}
{"url": "https://faktor.bg/bg/articles/ruski-politolog-stalin-beshe-prav-kato-razporedi-ekzekutsiyata-na-polski-voennoplennitsi-v-katin", "text": "\"Йосиф Сталин е бил прав, когато е наредил екзекуцията на полски военнопленници в Катин.\" Той заяви това в ефира на руската обществена телевизия руският политолог, президент на Института за Близкия изток и бивш президент на Руския еврейски конгрес Евгений Сатановск, съобщава Ради Поланд. Тези думи на Евгений Сатановски възмутиха дори известния кремълски пропагандатор Владимир Салавьов, водещ на програмата, в която участва Сатановски. Домакинът нарече тези думи ужасни, на което президентът на Института за Близкия изток отговори, че това е \"животът\". Някои коментатори видяха в изявлението на Евгений Сатановски знак за изостряне на руската пропагандна кампания срещу Полша в навечерието на Форума за холокоста в Йерусалим.", "date": "2020.01.24", "title": "Руски политолог: Сталин беше прав като разпореди екзекуцията на полски военнопленници в Катин"}
{"url": "https://faktor.bg/bg/articles/novini-balgariya-iskren-veselinov-bsp-pravi-zavoy-kam-dps", "text": "ВМРО ще подкрепи правителството. Това каза от трибуната в парламента Исрен Веселинов по време на дебатите по вота на недоверие, внесен от БСП заради водната криза и мръсния въздух. \"БСП прави завой към ДПС\", подчерта той.", "date": "2020.01.24", "title": "Искрен Веселинов: БСП прави завой към ДПС"}
{"url": "https://faktor.bg/bg/articles/novini-balgariya-m-shishkov-bsp-ne-samo-davat-shiroka-pista-na-falshivata-informatsiya-a-i-sa-neyni-avtori", "text": "\"БСП не само дават широка писта на фалшивата информация, а и са нейни автори. През последните няколко седмици все по-често ставаме свидетели на манипулирана, преекспонирана, иначе казано фалшива информация. Често ставаме свидетели на тиражиране на лъжи. За огромно съжаление този информационен поток, не само че получава широка писта от колегите от БСП, но те също са автори на част от тази фалшива информация за огромно съжаление. Разбира се, ние няма как да останем безучастни в този процес и ще дадем своите аргументи в тази посока“, заяви от трибуната на парламента Младен Шишков от ГЕРБ по повод цифрите, съобщени от Корнелия Нинова като аргументи за искания от БСП вот на недоверие. Той опроверга част от разпространяваната информация. \"Започвам може би с най-тежката лъжа, възпроизвеждана последните няколко седмици от опозицията. Над 500 хил. българи или половин милион, за да звучи по-значително, са на воден режим. Категорична лъжа. Даже мога да цитирам точния текст във вашите мотиви“, каза Шишков. По думите му истината е, че реалните данни от ВиК операторите към 30 декември 2019 г. са, че хората, които живеят с места с нарушено водоподаване са 116 951. Според него следващо невярно твърдение е, че загубите на вода нарастват до 61 % към момента.  По думите му на места, където са реализирани проекта за воден цикъл, загубите са намалели драстично. \"Няколко пъти споменавате, че ГЕРБ управлява 10 години. Не, колеги ГЕРБ управлява от 2009 г. с прекъсване. Еврофондовете функционират от 2007 г. От 2007 до 2019 г. са спирани два пъти по време на управлението на БСП. Това прави една трета от периода“, припомни Шишков. \"Фалшивите новини се връщат като бумеранг“, припомни той. \"Така политика не се прави. Лъжата никога не се цени. Цени се искреността. Сигурен съм, че ще съумеете да намерите подходящите измиващи препарати, за да отмиете час по-скоро неприятното усещане и притесненията, които създадохте на хората с всичките ви лъжливи твърдения. Искате да управлявате, а не давате алтернатива. Нещо повече дори и малкото неща, които вие предложихте, ние вече ги изпълняваме\", обясни Шишков.", "date": "2020.01.24", "title": "М. Шишков: БСП не само дават широка писта на фалшивата информация, а и са нейни автори"}
{"url": "https://faktor.bg/bg/articles/korabi-na-nato-shte-akustirat-vav-varna", "text": "Кораби от Втората постоянна противоминна група на НАТО ще посетят Варна, съобщиха днес от пресслужбата на щаба на Военноморските сили в крайморския град. Визитата ще се състои от 25 до 27 януари. В състава на групата влизат кораби от Румъния, Германия и Турция. От българска страна в нея е включен базовият миночистач \"Прибой\". Командир на групата е капитан втори ранг Валентин Влад. Целта на съвместното плаване на корабите от Алианса е да се подобрят оперативната им съвместимост и подготовката им при прилагане процедурите и стандартите на НАТО, както и да се развие военната готовност на участващите страни. Плавателните съдове от групата ще бъдат отворени за посещения от граждани на 25 януари от 15 до 17 часа.", "date": "2020.01.24", "title": "Кораби на НАТО ще акостират край Варна"}
{"url": "https://faktor.bg/bg/articles/poslanik-makarov-nyamame-ofitsialni-danni-da-sa-povdignati-obvineniya-sreshtu-nashi-grazhdani", "text": "Не сме получавали никаква официална информация за обвиненията срещу нашите граждани. Това е заявил руският посланик в България Анатолий Макаров пред ТАСС. Ръководителят на дипломатическата мисия на Москва в София е коментирал съобщението на Главната прокуратура на Република България. Както вече стана ясно двама граждани на Руската федерация (РФ) са събирали информация, представляваща държавна тайна, с цел издаването ѝ на чужда държава или чужда организация. Единият от гражданите на РФ е работел като първи секретар в консулския отдел на Посолството, а другият - в Търговското предтавителтво на Москва в България. Припомняме, че през октомври миналата година беше установено, че първи секретар в руското посолство в продължение на близо година е имал регулярни конспиративни срещи с български граждани, включително и с ръководен служител, разполагащ с достъп до класифицирана информация на Република България, ЕС и НАТО.", "date": "2020.01.24", "title": "Посланик Макаров: Нямаме официални данни да са повдигнати обвинения срещу наши граждани"}
{"url": "https://faktor.bg/bg/articles/novini-balgariya-e-dimitrov-vik-polzva-nezakonno-voda-a-grazhdanite-ya-piyat-neprechistena", "text": "„В България не е разрешаван внос на болнични отпадъци нито от ЕС, нито от трети страни“, заяви министърът на околната среда и водите Емил Димитров по време на дебатите по вота на недоверие, цитиран от Агенция „Фокус“. „ „По отношение на отпадъците – имаме супер европейско законодателство и супер побългаряване при заобикалянето му“, коментира още Димитров. Министърът коментира, че в България стриктно се спазват регламентите.  Според него с тези твърдения само се създават внушения и психоза.  „Вие направихте революция, че в България са всичките болнични отпадъци на света. Няма такова нещо. Нещо повече – засилваме контрола. Предстои въвеждане на система“, уточни още министърът. \"Водопроводите са построени малко след 1950-та година. Няма как да са в добро състояние\", коментира Димитров.  \"Хората в Шумен мечтаят тръбите да се скъсат, за да дойдат от София и да им ги оправят. Кой направи всички тези кражби. Кой компрометира мрежата. Кой взе решението да се мине само към язовир “Тича”. Знам отговора, който ще се даде – такова беше времето\", допълни той по темата за авариите по довеждащия водопровод в Шумен. \"МОСВ ли изостави на произвола собствените водоизточници на Ботевград? Или МОСВ  носи отговорност за качеството на водата? МОСВ дава само разрешение за водоподаването. Ако спираш водата - стачка, ако не я спреш - наказателна отговорност\", допълни Димитров, който разкри, че ВиК-Ботевград черпи незаконно вода, която освен това не е пречистена, а гражданите я пият.  \"Всичко, което зависи от мен за новите европрограми, съм направил\", разкри екоминистърът. Емил Димитров каза още, че на 30 януари е свикано заседание на Висшия консултативен съвет по водите.", "date": "2020.01.24", "title": "Е. Димитров: ВиК ползва незаконно вода, а гражданите я пият непречистена"}
{"url": "https://faktor.bg/bg/articles/zaharieva-vika-ruskiya-poslanik", "text": "В момента писмата от прокуратурата за двамата дипломати, срещу които са събрани доказателства за извършвана разузнавателна дейност, се разглеждат от компетентната дирекция в МВнР и в рамките на днешния ден посланикът ще бъде извикан във външното ни министерство.  Това каза министърът на външните работи Екатерина Захариева пред журналисти в отговор на въпрос. По-рано днес от прокуратурата съобщиха, че главният прокурор е уведомил министъра на външните работи за събрани доказателства за извършвана разузнавателна дейност от двама руски граждани, ползващи се с дипломатически имунитет. Писмата от прокуратурата са получено днес в МВнР, веднага са разпределени на компетентната дирекция, ще предприемем действията, които сме длъжни да предприемем, най-вероятно за обявяване за \"персона нон грата\" на двамата дипломати, коментира Захариева и добави, че в рамките на днешния ден ще бъде извикан и посланикът.", "date": "2020.01.24", "title": "Захариева вика руския посланик в МВнР заради шпионите дипломати"}
{"url": "https://faktor.bg/bg/articles/kiril-domuschiev-balgarskata-ikonomika-raboti-kachestveno-i-konkurentosposobno", "text": "\"Имаме с какво да се похвалим. Макар някои да говорят за наближаваща криза, българската икономика работи стабилно и вървим нагоре“. Този коментар направи председателят на Конфедерацията на работодателите и индустриалците в България (КРИБ) Кирил Домусчиев по време на годишната си пресконференция. Той припомни, че страната ни е отбелязала ръст в Брутния си вътрешен продукт (БВП) с размер на 3,6% за 2019 г., който дори е надминал прогнозните стойности от 3,1%. Според него тази положителна тенденция се дължи главно на българските работодатели, които са реалният двигател на икономиката в България. „Направен е и рекордно висок износ през изминалата година. По данни от първите 7-8 месеца на миналата година той беше близо 17 млрд. евро, което показва, че българската икономика работи качествено и конкурентоспособно. Благодаря на реалния бизнес, на членовете на нашите организации, за усилията, които влагат за развитието на икономиката и просперитета на българското общество“, отбеляза Домусчиев, цитиран от Дарик. Тази година КРИБ поема ротационното председателство на Асоциация на организациите на българските работодатели (АОБР), в която влизат още Асоциацията на индустриалния капитал в България (АИКБ), Българската стопанска камара (БСК), Българската търговско-промишлена палата (БТПП). От КРИБ очертаха приоритети, върху които ще работят през 2020 година. Набелязаните мерки са свързани с подобряване на бизнес климата, ускорено решение на проблемите с човешките ресурси и цялостна реформа на енергетиката в България. Сред приоритетите са ускорено изграждане на електронно управление, битката със сивата икономика, отмяна на данъка върху дивидента и намаляване с 5% на данъка върху доходите на едноличните търговци, както и присъединяване на България към ERM II, Шенген и ОИСР. От АОБР ще настояват още за спешни мерки срещу злоупотребата с болнични листове, отмяна на правото на платен годишен отпуск за периоди, в които не се полага труд, както и промяна в трудовото и социалното законодателство, за да се ограничи недостига на работна сила. „Борбата със сивата икономика е един от приоритетите, който засягаме всяка година. Като представители на отговорния български бизнес обединяваме усилия на всички заинтересовани страни, за да покажем нетолерантното си отношение към неформалната икономика, да изтъкнем добрите бизнес практики и да очертаем основните проблеми и пътища за тяхното преодоляване“, отбеляза Домусчиев. По данни на Международния валутен фонд към края на миналата година дялът на сивата икономика у нас е 37,8%. „Сивата икономика е заплаха за светлия бизнес“, категоричен е председателят на КРИБ. Според него ефективното противодействие на корупцията е основно в случая, защото именно тя улеснява сивата икономика. От обединението на работодателските организации искат още баланс между икономическо развитие и околна среда. Ето защо изразяват подкрепа към придържане към принципа „замърсителят плаща“, свързан с идеята за завишаване на данъка на автомобилите, замърсяващи в най-голяма степен околната среда, както и към инкриминирането на горенето на отпадъци. „Особено важно е предприемането на незабавни и ефективни мерки за преустановяването на внасянето и управлението на отпадъци от неопределен вид и произход. Активизирането на Агенция „Митници“, МВР прокуратурата и други отговорни институции е наложително“, категоричен е Домусчиев. От организацията посочват още, че дялът на въглищните централи в енергетиката ни е 45%, а за преходът към друг модел ще бъде дълъг и скъп.", "date": "2020.01.24", "title": "Кирил Домусчиев: Говорят за наближаваща криза, но българската икономика работи стабилно и вървим нагоре"}
{"url": "https://faktor.bg/bg/articles/obshtestvo-zakon-i-red-otkriha-nelegalni-imigranti-v-taynik-na-avtobus-na-gkpp-kapitan-andreevo", "text": "Трима нелегални имигранти са открити в тайник на автобус на ГКПП „Капитан Андреево“. Това съобщиха от пресцентъра на МВР. Снощи, късно вечерта, на пункта за влизане в България пристигнал автобус „Сетра“, управляван от 46-годишен турски шофьор. В автобуса имало трима души персонал и двама пътници. В хода на предприетата проверка граничните полицаи чули шум в задната част на превозното средство и установили, че хладилникът е махнат, а в кухината има хора. В тайника са открити семейство нелегални имигранти - мъж, жена и 12-годишно момиче, с иракски паспорти. Шофьорът, персоналът на автобуса и укритите лица са задържани в ГПУ - Свиленград, уведомена е Районната прокуратура. Работата по случая продължава.", "date": "2020.01.24", "title": "Откриха нелегални имигранти в тайник на автобус на ГКПП \"Капитан Андреево\""}
{"url": "https://faktor.bg/bg/articles/stryaskashta-statistika-kakvi-zaplahi-kriyat-za-detsata-ni-sotsialnite-mrezhi", "text": "52% от българските младежи на възраст между 14 и 19 г. са били изложени на крайни заплахи в социалните мрежи. Около 30% от тях са попаднали онлайн на такова съдържание по случайност. Това показва национално представително проучване, част от националната кампания \"Намери друг начин\", която има за цел да насърчи критичното мислене и гражданската активност сред младите хора. Изследването, проведено сред 1018 респонденти, се фокусира върху нагласите сред младите хора по отношение на онлайн съдържанието, с което се сблъскват, както и факторите на влияние при формиране на мнението им по важни обществени въпроси. Основен акцент е доколко младежите са били изложени на крайно съдържание в онлайн пространството, приканващо към агресия и омраза срещу определени обществени групи, и как биха се отнесли към подобен тип послания. Резултатите показват, че между 12% и 16% от младежите одобряват онлайн съдържание, демонстриращо омраза или агресия. Данните показват, че пасивното и безкритично \"консумиране\" на такъв тип съдържание е свързано с по-високи равнища на одобрение сред младежите на призивите за насилие или крайни действия. Тези послания изместват фокуса от търсенето на решения на действителни обществени проблеми, като водят до противопоставяне и поляризиране на общественото мнение, без обективна и базирана на факти дискусия. Целта на кампанията \"Намери друг начин\" е да отговори на тези съвременни предизвикателства, показвайки положителни примери и насърчавайки практически умения за справяне с манипулативното съдържание онлайн. Тя цели да развие необходимите умения на младите хора за оценка на информация и разпознаване на крайно съдържание онлайн, както и социалните им умения и емоционалната им интелигентност, така че те да общуват по-ефективно помежду си въпреки различията и да дискутират градивно и аргументирано.", "date": "2020.01.24", "title": "Стряскаща статистика какви заплахи крият за децата ни социалните мрежи"}
{"url": "https://faktor.bg/bg/articles/gebrev", "text": "От фирма ЕМКО, чийто изпълнителен директор е Емилиян Гебрев, изпратиха официално писмо до медиите, в което поставят няколко горещи въпроса към прокуратурата, свързани с изясняването на обстоятелствата около опита за убийство на Емилиян и Христо Гебреви, както и разкриване на причините и мотивите за престъплението, и възможните български участници в него. \"На 20 януари 20202 г. Прокуратурата на РБ излезе с официално съобщение, че са повдигнати обвинения срещу три лица, руски граждани, за опит за предумишлено убийство на Емилиян и Христо Гебреви и директор във фирма ЕМКО. В тази връзка и по повод многобройни запитвания от страна на български и чуждестранни медии, считаме за необходимо да заявим следното: Последните публични разкрития по случая от страна на прокуратурата, в т.ч. видеозаписи от местопрестъплението, както и идентификацията на извършителите, довела до повдигането на обвиненията и заповедите за техния арест са важни стъпки за разкриване на всички факти и обстоятелства, свързани с престъплението. Те потвърждават констатациите на други, включително журналистически разследвания, отразени широко в българските и световните медии. Нещо повече, повдигането на обвинения вече е и официално потвърждение, че на територията на България, държава членка на НАТО и ЕС е извършен терористичен акт срещу български граждани, с използването на химически съединения. Във връзка с последните действия на прокуратурата, считаме за важно да отбележим следното: 1.   Отсъствието на конкретни имена на извършителите предизвиква въпроса дали обвиненията са повдигнати на лицата по техните истински, или фалшиви имена, с които са пребивавали в България. Важно е също така де се уточни, дали българските власти са се опитали да изяснят валидността на имената, паспортните данни и друга налична информация със съответните власти в Русия. Известно е, че между прокуратурите на България и Русия са подписани договорености за сътрудничество в борбата с тероризма. 2.   Остава неизвестно защо българските власти продължават да отказват техническата експертиза от страна на Организацията за забрана на химическите оръжия (ОЗХО) за нов анализ на използваните за престъплението химически съединения. Припомняме, че наличната през 2015 г. информация не позволи идентифицирането на поне един елемент от установените фосфороорганични съединения. Този отказ, който официално бе потвърден от властите и в последните дни,  става на фона на информациите, че международни разследващи екипи вече са близо до разкриването на вероятните източници на използваните през разглеждания период химически отрови.  3.   Оповестеният от прокуратурата напредък в разследването позволява да се направят следващите стъпки, свързани с разкриването на мотивите за престъплението и възможните български съучастници. Така например, от особено значение е изясняването на фалшификацията съдържаща се в официална кореспонденция към и от Министерството на външните работи на България, част от която са дипломатическа нота КО 194-45-1/30.04.2015 г. и други документи, съвпадаща с датите около престъплението. Има сериозни основания да се счита, че следите водят именно към вероятни мотиви и съучастници.  Като приветстваме подхода на прокуратурата за по-широка откритост при воденето на разследването, считаме за свое задължение от своя страна да допринасяме за тази откритост в полза на обществения интерес.\"", "date": "2020.01.24", "title": "ЕМКО с горещи въпроси към прокуратурата във връзка с опита за убийство на Емилиян и Христо Гебреви"}
{"url": "https://faktor.bg/bg/articles/glasuvaneto-po-vota-na-nedoverie-shte-se-provede-na-29-yanuari", "text": "Гласуването по вота на недоверие ще се проведе на 29 януари. Това съобщи председателят на Народното събрание Цвета Караянчева след приключване на разискванията по него. С това се спазват разпоредбите на Правилника за организацията и дейността на Народното събрание, а именно гласуването на проекта за решение да се провежда не по-рано от 24 часа след приключване на разискванията. Дебатите продължиха близо 4 часа, а на заседанието присъстваха министри от кабинета „Борисов“ 3. Мотивите на БСП бяха представени от лидера на партията Корнелия Нинова. Тя обяви от парламентарната трибуна, че досега правителството е било вредно, а сега е риск за България. Според нея всяка промяна към по-добро минава първо през оставката му. Според депутатa от ГЕРБ Георги Марков БСП искат пир по време на чума. Той заяви, че управляващите няма да го позволят и попита защо не се борят с бедстивето, а с правителството. Председателят на ДПС Мустафа Карадайъ заяви, че от Движението са убедени във вредата, която управляващото мнозинство нанася на демокрацията и живота и здравето на всички български граждани. В рамките на дебата стана ясно, че \"Атака\" ще определи своето отношение към вота на недоверие при неговото гласуване.", "date": "2020.01.24", "title": "Гласуването по вота на недоверие ще се проведе на 29 януари"}
{"url": "https://faktor.bg/bg/articles/sluchayat-gebrev-ako-i-sega-balgariya-si-zamalchi", "text": "Вече е повече от ясно: случаят \"Гебрев\" представлява повратна точка в българо-руските отношения. Но не е изключено българските политици и този път по навик да се престорят, че нищо особено не се е случило. Прокуратурата изведнъж смени радикално версията си по случая с отравянето на оръжейния търговец Емилиян Гебрев. След като в продължение на години органите конфузно мълчаха за опититеза убийствона бизнесмена (според потърпевшия, става дума поне за два опита за покушение), през 2019 бившият главен прокурор Сотир Цацаров заяви, че Гебрев, синът му и производственият директор на „Емко” са станали жертва на „инсектицид”, попаднал вероятно върху руколата в салатата, която тримата консумирали. Допускаше се дори, че отравянето може да е станало случайно. Новата версия, в която вместо за „инсектицид” се говори за „Новичок”, е изключително значима. Защото може да се окаже, че това е първият случай, в който на територията на натовска държава вероятно е използвано руско бойно невропаралитично вещество. (Случаят „Гебрев\" е от 2015 година и поради това предхожда хронологически аферата „Скрипал”.) Изглежда, че и зад двете престъпления стои руската секретна част 29155, занимаваща се с „мокри поръчки”. Установено е, че поне един от замесените в покушението срещу семейство Скрипал - Сергей Федотов - е пристигнал в България непосредствено преди покушението срещу оръжейния търговец. По случая „Гебрев” прокуратурата е повдигнала обвинения на трима руски граждани, чиито имена обаче не се споменават. Има различни хипотези за това с какво собственикът на „Емко” е предизвикал гнева на Русия: може би заради оръжейни доставки за Украйна или пък за сирийските бунтовници. Сигурно е обаче, че през 2012 година името на Гебрев влиза в „черния списък” на Руската федерация, защото изнасял оръжие за Грузия и други размирни региони. Според журналиста от „Ню Йорк Таймс\" Майкъл Шуърц, случаят „Гебрев” е „розетският камък”, помогнал на натовските оперативни работници да разкрият секретната част 29155. Затова да попитаме: разговаряли ли са българските служби с партньорите в НАТО още през 2015 година за този случай? Изразили ли са опасения, че ГРУ е замесено? Защото ако са си замълчали, те волно или неволно са станали съучастници, погребвайки въпросния „розетски камък”, а убийците от 29155 са могли още 4-5 години да действат необезпокоявани. Дори да допуснем, че нашите партньори са били уведомени, няма как да не останем с впечатлението, че българската държава очевидно всячески се е стремяла случаят „Гебрев” да не доведе до обтягане на отношенията с Русия. Едва през есента на 2019 страната ни практически изгони първия секретар на руското посолство (но отказа да предприеме подобни стъпки в аферата „Скрипал”) и наивно нарочи за основен проводник на руските интереси лидера на „Русофили” Николай Малинов. В същото време България продължава да бъде активно ангажирана с реализацията на руски енергийни проекти („Турски поток”, възраждането на „Белене”). Но как е възможно да правиш сделки, докато бизнес партньорът ти не само непрекъснато и дръзко те провокира, а и върлува в собствения ти двор, пръскайки с отрова? Що се отнася до причините за обрата в тезите на прокуратурата - най-вероятно българското правителство и службите на страната са били „дисциплинирани” от партньорите ни в НАТО. Какъв обаче ще бъде ефектът от новите разкрития върху отношенията София-Москва? Опитите за убийство на български граждани, извършени на българска територия и при това с бойно вещество, което създава реален риск за живота не само на „мишените”, налагат незабавни и твърди ответни действия по дипломатически път. Съгласно чл. 9 от Виенската конвенция за дипломатическите отношения (1961 г.), България може да обяви посланика на Русия за persona non grata. В чл. 9 се пояснява, че това може да бъде направено „по всяко време”, дори без да се посочват конкретните мотиви. А в случая те са повече от очевидни. Логично е да се мисли и за прекратяване на всички съвместни бизнес проекти. Според бившия руски премиер Дмитрий Медведев, 300 хиляди руснаци имат имоти по българското Черноморие, а по данни на Евростат руснаците са най-многобройната група чужденци, пребиваващи в България - 22 хиляди през 2018 година. Дали обаче организирането на покушения е най-добрият начин да се грижиш за интересите на своите граждани в чуждата държава? Странен е и призивът на говорителката на руското Министерство на външните работи Мария Захарова България и Русия да си сътрудничат в разследването на случая „Гебрев”. Откога основният заподозрян участва в разследването? Едно е ясно: закъснелите разкрития по казуса „Гебрев” са повратна точка в отношенията между България и Русия. Но не е изключено, разбира се, българските политици по навик да се престорят, че нищо особено не се е случило, заравяйки и този път главите си в пясъка.", "date": "2020.01.24", "title": "Случаят \"Гебрев\": ако и сега България си замълчи"}
{"url": "https://faktor.bg/bg/articles/liderite-na-es-napraviha-oshte-edna-krachka-kam-brekzit", "text": "Двама висши представители на Брюксел, президентите на Европейската комисия и Европейския съвет, подписаха споразумението за развод на Великобритания с ЕС, съобщи БГНЕС. С официалното одобрение на Урсула фон дер Лайен и Шарл Мишел текстът ще бъде внесен в Европейския парламент на 29 януари за ратифициране. След това, в четвъртък следващата седмица, дипломатите от държавите-членки на ЕС ще одобрят споразумението писмено, като гарантират напускането на Великобритания в полунощ на 31 януари. \"Шарл Мишел и аз току-що подписахме Споразумението за оттеглянето на Обединеното кралство от ЕС, което отваря пътя за ратифицирането му от Европейския парламент\", написа в Twitter ръководителят на Комисията Урсула фон дер Лайен.", "date": "2020.01.24", "title": "Лидерите на ЕС направиха още една крачка към Брекзит, какво предстои до \"развода\""}
{"url": "https://faktor.bg/bg/articles/novini-balgariya-gripna-epidemiya-v-5-obshtini-v-blagoevgradsko", "text": "Грипна епидемия в пет общини от Благоевградска област обяви Районната здравна инспекция. В Благоевград, Гоце Делчев, Гърмен, Сатовча и Хаджидимово  залобяваемостта от грипния вирус рязко се е увеличила, сочат данните на здравната инспекция. От понеделник, 27 януари учениците излизат в 5-дневна ваканция, съобщи д-р Веселка Мончева. „Това се наложи, тъй като заболеваемостта скочи над критичната стойност, както в Благоевград, така и в останалите общини. Там ще бъдат въведени всички забранителни мерки, свързани с грипната епидемия, естествено и учениците ще бъдат пуснати в грипна ваканция от 27 до 31 януари. В Симитли също е увеличен броят на заболелите, но засега  грипът не е достигнал критични стойности. В останалите общини обстановката е нормална.", "date": "2020.01.24", "title": "Грипна епидемия в 5 общини в Благоевградско"}
{"url": "https://faktor.bg/bg/articles/novini-balgariya-razkriha-dvama-ruski-agenti-prikriti-kato-diplomati-v-balgariya", "text": "След получаването на съответните сигнали от ДАНС, в Специализираната прокуратура са образувани две досъдебни производства за престъпление срещу Република България – за това, че две лица – чуждестранни граждани са събирали информация, представляваща държавна тайна, с цел издаването ѝ на чужда държава или чужда организация – престъпление по чл. 104, ал. 1 от НК. Това съобщиха от пресцентъра на Прокуратурата на Република България. В хода на разследването по едното досъдебно производство е установено, че в периода от 2017 г. до настоящия момент, гражданин на Руската федерация е осъществявал разузнавателна дейност, при която е търсил информация за механизмите на изборния процес в страната. Установено е, че руският гражданин има статут на дипломат, акредитиран е у нас като първи секретар в консулския отдел на Посолството на Руската федерация в София. В резултат на проведените действия по другото досъдебно производство е установено, че в периода от м. октомври 2018 г. до настоящия момент, руски гражданин е събирал разузнавателна информация, вкл. такава представляваща държавна и служебна тайна от сферата на енергетиката и енергийната сигурност на страната, която в последствие е изпращал в централата на руската разузнавателна служба в Москва. За реализирането на незаконната си дейност руският представител е осъществявал контакти с български граждани, които са имали достъп до информация от тази сфера. Допълнителна проверка е установила, че руският гражданин се ползва с дипломатически имунитет, тъй като е служител на Търговското представителство на Руската федерация в София. Съгласно чл. 31 т. 1 от Виенската конвенция за дипломатическите отношения, въпреки наличието на основания за привличането им в качеството на обвиняеми за престъпление по чл. 104 ал. 1 НК, наказателните производства срещу двамата руски граждани са спрени, на основание чл. 25 ал. 1 т. 3 НПК - “деецът е лице с имунитет“. Главният прокурор Иван Гешев е уведомил официално министъра на външните работи за установеното в хода на разследванията и за действията на прокуратурата.", "date": "2020.01.24", "title": "Разкриха двама руски агенти прикрити като дипломати в България"}
{"url": "https://faktor.bg/bg/articles/fenove-na-levski-kam-borisov-ne-sme-tuk-da-zashtitavame-korporativni-interesi", "text": "Започна срещата на министър-председателя Бойко Борисов с привърженици на футболния клуб „Левски\". „Не сме тук, за да защитаваме корпоративни, частни интереси, лицензи и не ни интересува Закона за хазарта. Това, което нас ни интересува, е единствено и само какво се случва с „Левски\", какви са вашите виждания и как ще я караме оттук нататък\", заяви Степан Хиндлиян, председател на Националния клуб на привържениците на Левски. „Аз също съм левскар. Но вие сте тези, които обвързахте двете теми. ФК „Левски\" е нещо, което го има, ще го има и пак ще го има. Ако искате да го има този футболен клуб, във вида, в който вие си го представяте, акциите трябва да са си при вас. И да си държите управлението на клуба\", отбеляза премиерът Борисов по време на срещата. В разговора участват също министърът на финансите Владислав Горанов и министърът на младежта и спорта Красен Кралев.", "date": "2020.01.24", "title": "Фенове на \"Левски\" към Борисов: Не сме тук да защитаваме корпоративни интереси"}
{"url": "https://faktor.bg/bg/articles/novini-balgariya-i-vasileva-kam-bsp-za-10-g-ne-ste-vnesli-nito-edno-zakonodatelno-predlozhenie-v-ekologiyata", "text": "\"БСП твърди, че много пъти е повдигала въпроси в областта на околната среда, но истината е, че по време на трите кабинета на ГЕРБ не сте внесли нито едно законодателно предложение. Винаги подкрепяхте нашите\", заяви от парламентарната трибуна Ивелина Василева, депутат от ГЕРБ и председател на екокомисията в парламента, както и бивш министър на околната среда. Според нея, БСП просто няма как да пренебрегне направеното от ГЕРБ.  \"В България са изградени за последните 10 години 51 пречиствателни станции, т.е. повече отколкото през целия социализъм. За този период са построени 53 регионални системи за управление на отпадъците, а в София вече е готов най-големият на Балканите завод за преработка на боклуци, чието изграждане БСП винаги е бойкотирало\", заяви Василева. \"Разбирам, че оперативните програми са ви голяма болка, затова съм донесла две писма, за да ви ги покажа. Едното е от 27 ноември 2013 г. и с него Европейската комисия съобщава на българското правителство ОПОС. Това е 6 месеца, след като правителството на Пламен Орешарски дойде на власт. Другото писмо е от 12 ноември 2014 г. и с него ЕК съобщава, че пуска оперативната програма. Това е само една седмица, след като кабинетът \"Борисов 2\" започна мандата си. Това е положението - на вас ви ги спират, на нас ни ги пускат\", припомни Василева спирането на европрограмите.", "date": "2020.01.24", "title": "И. Василева към БСП: За 10 г. не сте внесли нито едно законодателно предложение в екологията"}
{"url": "https://faktor.bg/bg/articles/novini-balgariya-borisov-kam-fenovete-na-levski-ako-iskate-da-go-ima-kluba-aktsiite-tryabva-da-sa-u-vas", "text": "Ако искате да го има този футболен клуб във вида, в който вие си го представяте, акциите трябва да са си при вас. Тази позиция изрази премиерът Бойко Борисов по време на среща с привърженици на футболния клуб „Левски“, съобщиха от правителствената информационна служба. „Аз също съм левскар. Но вие сте тези, които обвързахте двете теми. ФК „Левски“ е нещо, което го има, ще го има и пак ще го има. Ако искате да го има този футболен клуб, във вида, в който вие си го представяте, акциите трябва да са си при вас. И да си държите управлението на клуба“, отбеляза премиерът Борисов по време на срещата. В разговора участват също министърът на финансите Владислав Горанов и министърът на младежта и спорта Красен Кралев.", "date": "2020.01.24", "title": "Борисов към феновете на \"Левски\": Ако искате да го има клуба, акциите трябва да са у вас"}
{"url": "https://faktor.bg/bg/articles/zam-darzhavniyat-sekretar-na-sasht-kiyt-krach-sas-znakovo-napomnyane-kam-borisov-v", "text": "„Министър-председателят Бойко Борисов знае колко критични за сигурността в глобалната икономика са енергийната сигурност и енергийна диверсификация. Радвам се да се срещна с него.“ Това написа в свой туит заместник-държавният секретар по икономически растеж, енергетика и околна среда на Държавния департамент на САЩ Кийт Крач. Той беше публикуван знаково на официалната страница на посолството на САЩ у нас. В него Кийт Крач индиректно препотвърждава позицията на САЩ относно необходимостта България да постигне енергийна диверсификация и заедно с това да се оттласне от енергийната зависимост на Русия, за да повиши нивото на своята енергийна сигурност. Бойко Борисов и Кийт Крач се срещнаха  в рамките на годишната среща на Световния икономически форум в Давос преди дни. В хода на разговора българският премиер изтъкна, че енергийният сектор дава широко поле за сътрудничество между България и САЩ.  „Партньорството ни в тази област има потенциал да допринесе за укрепване на енергийната сигурност на страната ни и за диверсификация на енергийните източници и маршрути, включително посредством внос на втечнен природен газ при изгодни за България условия. Страната ни високо оценява подкрепата на американските партньори за изпълнение на приоритетни инфраструктурни проекти като междусистемната газова връзка Гърция-България и проектирания терминал за втечнен природен газ при Александруполис“, подчерта Борисов. Съвсем наскоро държавният секретар по политическите въпроси Дейвид Хейл, който е №3 в Държавния департамент на САЩ, изрази много ясно позицията на Вашингтон по отношение на необходимостта от  енергийна диверсификация и повишаване на енергийната сигурност на България като страна, която заема ключово място в Балканския регион. Хейли каза в прав текст, че САЩ са против втората линия на газопровода „Турски поток“, предназначена за доставки на газ за Югоизточна Европа през България, тъй като я разглеждат като геостратегически проект на Русия.  „Съзнаваме, че енергийната сигурност е много важна за Европа и разбираме, че когато нашите съюзници имат сигурен достъп до енергоизточници, те са по-силни, по-благонадеждни съюзници. Проблемът е, че Москва има други възгледи. Москва използва енергоизточниците си като политически инструмент, с който да упражнява влияние, за да разделя Европа. „Северен поток 2“ и втората линия на „Турски поток“ са проблем, защото не осигуряват енергийна диверсификация за Европа. Те дестабилизират Украйна, защото Русия получава възможност да заобиколи тръбопроводите на украинска територия. Ние смятаме, че те дават на Русия още едно средство да се наложи над Европа и така допринасят за нестабилността“, аргументира позицията на САЩ Дейвид Хейли.", "date": "2020.01.24", "title": "Зам.-държавният секретар на САЩ Кийт Крач със знаково напомняне към Борисов в Twitter"}
{"url": "https://faktor.bg/bg/articles/novini-svyat-poredno-zemetresenie-v-turtsiya", "text": "Ново земетресение с магнитуд 4 по Рихтер е станало днес в западния турски окръг Маниса, който в сряда вечерта бе разлюлян от трус от 5,4 степен, съобщава частната турска телевизия НТВ. Епицентърът е на 5 км дълбочина, недалеч от град Акхисар. По данни на volcanodiscovery.com в Западна Турция през нощта срещу петък и сутринта на 24 януари е имало няколко десетки земетресения, но със сравнително ниска интензивност. През последните дни в района станаха над 200 вторични труса, като само през изминалата нощ сеизмолозите регистрираха шест земетресения с магнитуд над 3 по Рихтер. В 6.04 ч. местно време (5,04 българско) в района на град Акхисар стана трус от 4 степен по Рихтер. В същия район бе епицентърът и на силния трус в сряда, напомня НТВ.", "date": "2020.01.24", "title": "Поредно земетресение в Турция"}
{"url": "https://faktor.bg/bg/articles/novini-balgariya-ataka-pita-bsp-shte-zakriete-li-chuzhdite-bazi-shte-premahnete-li-sanktsiite-sreshtu-rusiya-shte-mine-li-ruskata-gaz-prez-balgariya", "text": "\"Ние през всички тези години на коалиционно управление питахме ще мине ли руската газ през България, ще бъдат ли спрени бежанците, които ние наричаме \"пришълци\", заяви от трибуната на НС депутатът от \"Атака\" Павел Шопов. \"Вие не ни защитихте, когато от ГЕРБ и другите от малката коалиция ни унижиха, когато махнаха Волен Сидеров от председателство на групата, се подхилвахте ехидно. А сега ни дърпате за ръцете да говорите с нас. Знаем защо, защото си мислите, че много сме набрали на ГЕРБ\", заяви той. И се обърна с въпроси към Нинова с няколко въпроса: \"Има ли БСП категоричното намерение да закриете чуждите военни бази у нас? Да премахне санкциите срещу Русия? Да признаете геноцида на българския народ под турско робство?. Тези въпроси ви ги зададе Сидеров, а вие ехидно се подсмихвахте. Сега искаме да ни отговорите, но без увъртания на тези въпроси, за да определим как да гласуваме за вота\", завърши той.", "date": "2020.01.24", "title": "\"Атака\" пита БСП: Ще закриете ли чуждите бази, ще премахнете ли санкциите срещу Русия"}
{"url": "https://faktor.bg/bg/articles/guterish-s-trevozhni-prognozi-za-promenite-v-klimata", "text": "\"Продължаваме да губим войната\" срещу климатичните промени. За това предупреди на Световния икономически форум в Давос генералният секретар на ООН Антониу Гутериш, цитиран от Франс прес, предаде БТА. Той подчерта, че ако не бъдат предприети бързо действия, \"ние ще бъдем унищожени\". Говорейки за \"екзистенциална заплаха\" за човечеството, Гутериш призова за \"масирано пренасочване на ресурси\" с цел преход към една \"зелена икономика\". Ако страните с големи емисии на парникови газове не се включат в международните усилия, \"сме обречени\", предупреди той. Тазгодишната среща на Световния икономически форум в Давос е доминирана от въпроса за климата. В швейцарския курорт президентът на САЩ Доналд Тръмп и представители на неговата администрация обаче отхвърлиха тревожните предупреждения по този въпрос, отбелязва Франс прес. Във вторник Тръмп разкритикува остро \"пророците на обречеността и апокалиптичните прогнози\" в реч в Давос, на която присъства и Грета Тунберг. Президентът на САЩ така и не се срещна на форума с шведската екоактивистка, но вчера тя бе подложена на остри нападки от американския министър на финансите Стивън Мнучин, с когото влезе в задочен словесен дуел.", "date": "2020.01.24", "title": "Гутериш с тревожни прогнози за промените в климата"}
{"url": "https://faktor.bg/bg/articles/hakeri-opitali-da-udaryat-pravitelstveni-saytove-v-gartsiya", "text": "ръцки правителствени сайтове претърпяха кибератака снощи, заяви говорителят на кабинета Стелиос Пецас. \"Вечерта бяха извършени кибератаки на правителствени сайтове, използвайки метода DDoS. Тези атаки доведоха до нарушаване на работата на конкретни страници\", съобщи Пецас, цитиран от РИА Новости. \"Веднага бяха активирани противодействия за ограничаване на трафика. Нормалната работа бе възобновена, без никакви технически последици, след интензивните усилия на екипи от специалисти за елиминиране на подобни инциденти\", каза Пецас, предаде БГНЕС. Това е втората атака срещу гръцки правителствени сайтове. Миналия петък, 17 януари, турски хакери блокираха сайтовете на Националната разузнавателна служба (НИС) на Гърция, Министерството на външните работи, Парламента, Министерството на финансите, Атинската борса. Те бяха принудени да спрат работа за повече от час. На следващия ден група гръцки хакери – „Anonymous Greece” обяви ответна атака срещу турски сайтове и интернет услуги.", "date": "2020.01.24", "title": "Хакери опитали да ударят правителствени сайтове в Гърция"}
{"url": "https://faktor.bg/bg/articles/novini-svyat-predsedatelite-na-evropeyskiya-savet-i-ek-podpisvat-sporazumenieto-za-brekzit", "text": "Председателите на Европейския съвет и Европейската комисия, Шарл Мишел и Урсула фон дер Лайен ще подпишат днес споразумението за британското напускане на ЕС. Вчера то беше одобрено в Комисията по конституционни въпроси на Европарламента. Повечето депутати от комисията определиха деня като „тъжен“, но не губят надежда, че има възможност и за връщане обратно, за което има член 49 в договора на ЕС. Мартина Андерсън от групата на Европейската обединена левица/Северна зелена левица и член на северноирландската партия „Шин Фейн“ заяви, че Брекзит е несъвместим със Споразумението от Разпети петък за мир в Северна Ирландия: „Това, което искам да кажа на колегите и приятелите тук, е, че трябва да останете бдителни. Разделението на Ирландия е проблем не само за ирландския народ, но и за Европа. На него трябва да се сложи край“. Андерсън се надява Ирландия да се обедини и по-късно да изпрати свои депутати в Европейския парламент.", "date": "2020.01.24", "title": "Председателите на Европейския съвет и ЕК подписват споразумението за Брекзит"}
{"url": "https://faktor.bg/bg/articles/valeri-simeonov-komisiyata-po-hazarta-e-bila-kupena", "text": "Конспиративна теория е, че от някого нещо ще се вземе, за да се даде на друг. Това са глупости, че този бизнес ще се прехвърли на Пеевски, на Крамер, на Келнер. Това няма как да стане. Аз няма да го позволя с всички средства, които мога да използвам. Това заяви в ефира на Нова ТВ Валери Симеонов, лидер на НФСБ по повод внесения от него законопроект за хазарта. Вчера той мина на първо четене с голяма подкрепа в парламента. Когато си председател на не голяма партия, който е в коалиционен формат, не можеш да прокарваш законопроекти, които не са подкрепени от партньора ни ГЕРБ. Затова изчаках удобния момент. Разкритията за злоупотреби от Комисията по хазарта и несъбраните такси в особено големи размери ми дадоха повод точно сега да внеса законопроекта, който предлагах още преди две години. Този вариант на законопроекта за хазарта е обхватен, отговорен и полезен за държавата. Защото става дума за милиони, които отиват в частни ръце, има спестени – укрити такси на държавата, с престъпното участие на Комисията по хазарта. Комисията по хазарта е била купена, тя си е затваряла очите за различни злоупотреби. Интересно е бездействието на Комисията по хазарта. Върху хазарта не е бил извършван контрол над днешните динозаври. Това е бил един Джурасик парк. Освен това задължение на държавата е и да се грижи за здравето на гражданите, коментира Симеонов. Своята позиция той аргументира като даде редица примери за нарушение на сега действащия Закон за хазарта: навсякъде деца купуват талони; всеки спечелил награда – се показва по телевизията; сумите, върху които трябва да се платят такси са нечетивни; плащат се по-малки такси от задължителните; талоните имат смисъл на ценни книжа, но никой не ги контролира дали имат поне два водни знака. Запитан приема ли твърденията, че ще влизат по-малко пари в Бюджета, ако бъде приет окончателно законопроекта, политикът обясни: Не ставайте проводници на тази негативна информация. Горанов потвърди, че това е правилния модел. Как ви се струва финансовият министър да подкрепи законопроект, който ще носи по-малко приходи в държавната хазна, риторично попита Симеонов.  На въпрос не го ли притеснява изявлението на Васил Божков, че ако му отнемат лиценза - ще съди държавата, а данъкоплатците ще трябва да му платят милиони обезщетения, Симеонов бе лаконичен: Изненадана съм, че този човек може да падне на такова махленско ниво. Имах добро мнение за него. Ако мисли, че е ощетен, нека си търси правата по съдебен път.", "date": "2020.01.24", "title": "Валери Симеонов: Комисията по хазарта е била купена"}
{"url": "https://faktor.bg/bg/articles/novini-balgariya-g-harizanov-vsichki-po-verigata-pod-neno-dimov-sa-vinovni-za-krizata", "text": "\"Холдингът на ВиК дружествата има логични причини, за да бъде създаден, но аз не съм прекален оптимист, когато говорим за държавни структури\". Това каза пред БНР Георги Харизанов от Института за дясна политика. Според него е по-добре да бъде частно управлението на ВиК сектора, а това, че държавните дружества ще имат обща шапка, не пречи да има отделни концесионирани ВиК системи. Той коментира, че екшън планът за решаване на водната кризата в Перник е задвижен, но има още работа, която да бъде свършена. По думите му не са много нещата, които могат да бъдат направени в кратки срокове. Според него липсата на валежи е важен фактор за нивото на водата в язовир \"Студена\". Харизанов заяви, че всички по веригата под Нено Димов - до човека във ВиК Перник, който е изготвял исканията за водните количества във ВиК Перник, са виновни за кризата с липсата на вода. Той изрази недоумение защо само върхът на пирамидата - министърът на екологията Димов - е посочен като единствен виновник.  МРРБ е принципал на ВиК дружествата и носи отговорност за състоянието на водния сектор, уточни още Харизанов. Във връзка с кризата, свързана с лотариите, Харизанов заяви, че държавата, ако е искала Васил Божков да плаща на хазната по по-висока ставка, трябвало да му каже: \"Въпросът не е в това каква е ставката, а дали ще бъдат забранени частните лотарии\", каза той и посочи, че държавното тото е на загуба и отново заяви, че мнението му за държавните активности в бизнеса е силно скептично.", "date": "2020.01.24", "title": "Г. Харизанов: Всички по веригата под Нено Димов са виновни за кризата"}
{"url": "https://faktor.bg/bg/articles/novini-balgariya-yordanka-fandakova-tsenata-na-vodata-za-sofiyantsi-nyama-da-se-povishi", "text": "\"София е осигурена с вода за години напред\", заяви пред бТВ кметът на столицата Йорданка Фандъкова пред бТВ. По думите й столицата харчи по 12 млн. кубични метра на месец.  \"В язовир \"Искър\" в момента има около 450 млн. кубични метра, в \"Бели Искър\", откъдето ще се прави отклонене за Перник, са около 9 млн. куб. м. Към това отклонение ще има и спирателен механизъм, който е най-голямата гаранция, че изтичането на вода ще бъде спряно, ако водата за София не достига\", каза още Фандъкова. Същевременно започва и работа по свързване на водопроводната система на София с язовир \"Огняново\". \"Ползването на водопреносната система ще бъде възмездно и договорено между двете ВиК - на София и Перник. По никакъв начин няма да се отрази на цената на водата за софиянци. Има уверения, че няма да се повиши цената на водата и за Перник\", добави тя. \"Следващата седмица ще има заседание на Столичния общински съвет и тогава ще се реши дали София дава вода на Перник\", съобщи Фандъкова.  \"8,5 млн. лв. са заложени тази година за миене на града - през последните три години тази сума се увеличава непрекъснато, за да се мие повече. Въвеждаме над 100 мерки за борба с мръсния въздух, обясни кметицата. 90% от автобусите в София вече са подменени, движат се и електробуси, а догодина ще има и чисто нови тролеи. 1,722 млрд. лв. е бюджетът на София за тази година. От тях 216 млн. лв. са отделени за изграждането на 12 км на третата линия на метрото, които ще бъдат готови тази година, както и за нови превозни средства. Около 200 млн. лв. е бюджетът за сметосъбиране, който се формира от такса битови отпадъци\", добави кметът.", "date": "2020.01.24", "title": "Йорданка Фандъкова: Цената на водата за софиянци няма да се повиши"}
{"url": "https://faktor.bg/bg/articles/novini-balgariya-g-markov-iskate-da-pripka-gospozha-ninova-s-papkata-pri-prezidenta", "text": "\"Не можехме да понесем българите да живеят скотски, да не можеш да купиш храна на децата си. Това направихте вие за времето на вашето управление\", заяви от трибуната на НС депутатът от ГЕРБ Георги Марков в отговор на нападките на лидерката на БСП Корнелия Нинова, която обвини правителството, че е довело до катастрофа с управлението си. \"Днес не сме в национална катастрофа, както по ваше време. Как не ви дойде на ум, че в Перник има бедствие и да обявите война на бедствието, а на правителството. Вие искате пир по време на чума\", обърна се той към БСП. \"Искате да припка госпожа Нинова с папката при президента. И после някой ще се направи на национално отговорен и да направи служебно правителство. Това искате вие, това е пир по време на чума, но няма да го допуснем. Като искате вот и като приказвате колко лош е ГЕРБ сериозно ли го мислите или приказвате така само за пред електората\", добави депутатът. Според мен, вие днес загубихте следващите избори, защото не можахте да надскочите себе си и да подадете ръка за справяне с бедствието\", прогнозира Марков. \"ГЕРБ прави грешки, но вие никога не станахте негова алтернатива\", коментира Марков и се обърна към депутатите от БСП: \"Никога не споменавайте за рестарт на промяната. Вие направихте рестарт и съсипахте държавата през 90-те години\"", "date": "2020.01.24", "title": "Г. Марков: Искате да припка госпожа Нинова с папката при президента"}
{"url": "https://faktor.bg/bg/articles/novini-balgariya-votat-na-nedoverie-ninova-za-4-pat-ubezhdava-che-bsp-e-upravlenska-alternativa", "text": "\"Досега правителството беше вредно, сега е риск за България - всяка промяна към по-добро минава първо през оставката му\", каза от парламентарната трибуна лидерът на БСП Корнелия Нинова по време на представяне на мотивите по вота на недоверие.  \"Искането за гласуване на вот на недоверие на правителството на ГЕРБ и \"Обединени патриоти\" е предизвикано от провала в областта на опазването на околната среда и водите. Този провал застрашава пряко живота и здравето на българските граждани. Водната криза в Перник, а вече в други градове и села, нерегламентираните тонове отпадъци, както и опасните стойности на замърсения въздух са пряка последица от безхаберие, некомпетентност и корупция в правителството на \"Борисов\" 3. Кризата не е природно бедствие, а управленско\", заяви лидерката на БСП, цитирана от Фокус.  Според нея има нормативен хаос по темата за управлението на околната среда и водите.  \"Към него се добавя институционален такъв. Институциите, които трябва да управляват политиката по околна среда и води са над 11\", отчете Нинова.  По думите й всеки ден ставаме свидетели на откриване на нови и нови боклуци.  Корнелия Нинова заяви, че БСП предлага алтернатива.  \"Моля ви чуйте ни този път. Не казвайте, че плашим хората и всяваме страх и паника. Чуйте гласа на разума, той не е политически, той не е на БСП, той е на хората, които разбират\", коментира още Нинова.  Според нея с решението за \"Белмекен\" ще се предизвика криза в енергийната система.", "date": "2020.01.24", "title": "Вотът на недоверие: Нинова за 4 път убеждава, че БСП е управленска алтернатива"}
{"url": "https://faktor.bg/bg/articles/tsvetan-tsvetanov-vremeto-shte-pokazhe-dali-shte-pravya-nova-partiya", "text": "Само времето ще покаже дали ще имам желание да правя партия. Това казва в интервю за Offnews.bg председателят на Управителния съвет на Евро-Атлантическия център за сигурност (ЕАЦС) Цветан Цветанов. Той уточнява, че главно плановете му са свързани с Евроатлантическият център за сигурност.  \"План номер едно за мен е този център да набере скорост, обществена популярност и разбира се, обществено одобрение с работата си. Засега съм склонен да мисля, че човек може да изразява своята гражданска позиция и без да е сред водещите лица на политиката. А за напред - само времето ще покаже дали ще имам желание за по-активно участие в политиката.\" На въпрос възможно ли след изостряне на ситуацията в България покрай водната криза да се повтори сценарият от  2013 г. или има „заговор“, който би могъл да събори правителството, Цветанов посочва, че трябва да отчитаме конкретните обстоятелства в момента, а не абстрактно да говорим за сценарии. Защото тезата за сценариите не всякога е фактологично вярна.  „Ако сравним ситуацията сега с тази от 2013 г., аз мога да кажа, че сега, специално във връзка с водната криза, не виждам никакъв сценарий. Според мен няма как да не се констатира, че всъщност през последните години компетентните органи, които е трябвало да познават ситуацията и да извършват съответните проверки, както и да алармират при хипотеза за потенциалните рискове, просто не са си вършили работата. Считам за нужно да уточня, че докато бях член на българския парламент, съм участвал в приемането на Годишния доклад за националната сигурност на страната. Знаете, че се изготвя подобен обобщен доклад, който обхваща всички секторни политики, и водещата роля в него поема информационната и аналитична структура в страната - ДАНС. Мога да кажа, че през всички години, когато сме приемали подобни доклади, никога не са поставяни и дискутирани въпросите дали има риск от екологична криза с боклуците, както и дали има риск от проблемна ситуация с язовирите. На този фон логично идва питането - защо все пак стигнахме дотук? Защото, според мен, трябва да има т.нар GAP анализи и когато се правят секторни политики трябва да се знаят акцентите и да се търси политически консенсус от всички парламентарни групи. Запитан дали тази натрупана негативна енергия може да е достатъчна за сваляне на правителството, политикът казва: „Вече имах повод да коментирам сегашната водна криза, като най-голямата реална криза в рамките на управлението на ГЕРБ. Напомням, че това не е криза, възникнала в резултат на природно бедствие - земетресение или да речем спукана стена. Няма как да се премълчи и това, че е имало един достатъчно дълъг период от време в който контролните органи по закон е трябвало да контролират и най-важното - да алармират управляващите за задаващия се остър проблем. На този фон няма как да не питаме министъра на екологията защо не е заложил компетентности на ресорните заместник министри и дали той лично не е подценил ситуацията по някакви причини?", "date": "2020.01.24", "title": "Цветан Цветанов: Времето ще покаже дали ще правя партия"}
{"url": "https://faktor.bg/bg/articles/novini-balgariya-karadaya-kato-greta-tumberg-da-se-spasyavame-nyama-vreme", "text": "След като обвини правителството и мнозинството за кризата в Перник, лидерът на ДПС Мустафа Карадайъ кой знае защо се фокусира върху зелената сделка на ЕС и призова да се действа бързо, защото \"няма време\". Карадайъ, който накратко повтори аргументите на БСП за вота на недоверие, предложи да се действа, но в съоветствие с приоритетите в управленската програма на ДПС. Изказването му прозвуча формално, вместо да аргументира позицията на партията да гласува заоедно с БСП \"за\" вота на недоверие.", "date": "2020.01.24", "title": "Карадайъ като Грета Тумберг: Да се спасяваме, няма време"}
{"url": "https://faktor.bg/bg/articles/novini-svyat-slovashki-ministar-podade-ostavka-sled-piyansko-sbivane-v-restorant", "text": "Словашкият министър на околната среда Ласло Шолимош подаде оставка, след като той и брат му били замесени в сряда вечерта в пиянска свада в китайски ресторант в Братислава, предаде ДПА, като са позова на полицията и местни медии. Шолимош бил задържан по обвинение, че е нападнал персонала на ресторанта и нанесъл материални щети. Според полицията на един от нападнатите после била оказана медицинска помощ. В полицейския доклад не се посочва името на задържания, но новинарският сайт Pluska.sk твърди, че извършителят е Ласло Шолимош, член на партията на унгарското малцинство \"Мост-Хид\". Очевидци разказали пред медии, че въпросният, видимо пиян мъж крещял на полицаите при задържането си: \"Аз съм министър на околната среда.\" Той казвал още, че майка му е на смъртно легло. Премиерът Петер Пелегрини повика днес Шолимош и поиска от него да се извини публично. След срещата министърът на околната среда обяви, че се оттегля от поста си, като отказа да отговаря на репортерски въпроси. Словашки медии, позоваващи се на очевидци, пишат, че скандалът започнал по банален повод. Министърът искал да ползва тоалетната в ресторанта, но не му било позволено, защото не бил клиент. Започнал спор, прераснал в крясъци, отправяне на расистки обиди, ръкопашен бой и чупене на врати.", "date": "2020.01.24", "title": "Словашки министър подаде оставка след пиянско сбиване в ресторант"}
{"url": "https://faktor.bg/bg/articles/novini-svyat-buryata-gloriya-vze-13-zhertvi-v-ispaniya", "text": "Броят на жертвите от бурята Глория, която удари Испания със силен вятър и обилен сняг, се увеличи до 13.  Четирима души остават в неизвестност.  Испанското правителство ще се събере днес на извънредно заседание, посветено на справянето с последиците от природното бедствие.  Ураганните ветрове и огромните вълни разрушиха мостове и повредиха железопътни линии, цели плажове бяха погълнати от бурното море в източната част на страната.  Бурята започна да отслабва, но над 100 пътища остават затворени, а десетки хиляди деца не могат да отидат на училище.", "date": "2020.01.24", "title": "Бурята Глория взе 13 жертви в Испания"}
{"url": "https://faktor.bg/bg/articles/novini-balgariya-borisov-se-sreshta-dnes-s-fenovete-na-levski", "text": "Днес феновете на \"Левски\" ще се срещнат с премиера Бойко Борисов. Поводът - предложенията за промени в Закона за хазарта. Те ще ограничат частните фирми, които продават лотарийни билети.  Основен спонспор на футболния клуб е именно фирма на Васил Божков. Феновете на синия отбор вече два пъти се срещнаха с Божков. Той заяви, че няма как да издържа отбора, ако бъде отнет лиценза на фирмите му за лотария.", "date": "2020.01.24", "title": "Борисов се среща днес с феновете на \"Левски\""}
{"url": "https://faktor.bg/bg/articles/novini-balgariya-dnes-shte-e-slanchevo", "text": "Слънчево ще е днес. В Източна България ще духа слаб до умерен югозападен вятър. Максимални температури - между 6 и 11 градуса, в София около 9 градуса. Вълнението на морето ще бъде 2-3 бала. Прогноза за времето за 23, 24 и 25 януари Над планините ще духа умерен до силен северозападен вятър, предаде БТА. Максимална температура на височина 1200 метра - около 7 градуса, на 2000 метра - около 2 градуса.", "date": "2020.01.24", "title": "Днес ще е слънчево"}
{"url": "https://faktor.bg/bg/articles/novini-balgariya-ns-obsazhda-vota-na-nedoverie-vnesen-ot-bsp", "text": "Парламентът ще обсъди днес внесения от БСП вот на недоверие към правителството заради политиката му в сектор „Околна среда и води“. Дебатите са първа точка в дневния ред на днешното пленарно заседание. Мотивите във вота са над 40 страници, а изводите от тях обобщи заместник-председателят на парламентарната група БСП за България Драгомир Стойнев: „Въздухът, боклуците, водата стана лукс за голяма част от българските домакинства. Няма област в страната, в която да не цъка екологична бомба“. БСП получи предварителната ясна подкрепа само на ДПС. Това е четвъртият вот на недоверие, който социалистите внасят в рамките на 44-я парламент. Предишните три бяха на тема „Сигурност“, „Корупция“ и „Здравеопазване“. Очаква се вотът на недоверие да бъде гласуван в сряда. За да бъде успешен, са необходими гласовете на 121 народни представители. Заедно БСП и ДПС имат общо 104-ма депутати.", "date": "2020.01.24", "title": "НС обсъжда вота на недоверие, внесен от БСП"}
{"url": "https://faktor.bg/bg/articles/raste-broyat-na-zhertvite-na-koronavirusa", "text": "По информация на националната здравна комисия броят на жертвите на вирусното огнище в Китай нарасна до 25, като броят на потвърдените случаи също скочи до над 830, предаде АФП, цитирана то БГНЕС. Засега няма да се въвежда международно извънредно положение заради коронавируса (ОБНОВЕНА) От Комисията заявиха, че властите са изследвали 1 072 пациенти за които има съмнения, че са заразени с коронавируса.", "date": "2020.01.24", "title": "Расте броят на жертвите на коварния коронавирус"}
{"url": "https://faktor.bg/bg/articles/devet-chasa-demokratite-plediraha-za-otstranyavaneto-na-tramp", "text": "Обвинителите демократи пледираха в подкрепа на отстраняването на президента на САЩ Доналд Тръмп през вчерашния, трети ден от историческия процес в Сената за импийчмънт на държавния глава, предадоха световните агенции. Републиканците на Тръмп обаче останаха непреклонни, допълва БТА. След като в сряда изложиха фактите, на които се основава искането им за отстраняване на президента, вчера демократите в продължение на девет часа се опитаха да оборят аргументите, лансирани в медиите от правните защитници на Тръмп, които все още не са взимали думата в Сената. Демократите се съсредоточиха върху едната от двете точки в обвинителния акт срещу президента - за злоупотреба с власт. Днес процесът ще продължи с пледоарии на обвинителите по второто обвинение - за възпрепятстване на работата на Конгреса. След това адвокатите на Тръмп ще имат три дни, вероятно от утре, за да изложат своята теза. Изходът от процеса обаче изглежда предизвестен, тъй като за отстраняването на президента е необходимо квалифицирано мнозинство от две трети. Републиканците на Тръмп имат 53 места в 100-членния Сенат. \"Не можете да имате доверие в този президент, че той прави това, което е добро за тази страна, но можете да имате доверие в него, че прави онова, което е добро за Доналд Тръмп\", обърна се към сенаторите конгресменът демократ Адам Шиф, който оглавява прокурорския екип. \"Ако го смятате за виновен, той трябва да бъде отстранен, защото доброто и истината имат значение, иначе сме загубени\", каза Шиф, видимо развълнуван, в края на заседанието. Друг от демократите прокурори, Джери Надлър, заяви, че Тръмп е извършил злоупотреба с власт, като е поискал от Украйна да обяви разследване срещу неговия потенциален съперник на президентските избори през ноември Джо Байдън. Според привържениците на президента той уместно е призовал Украйна - страна, разяждана от корупция - да разследва Хънтър Байдън, сина на бившия американски вицепрезидент демократ. \"Наистина ли вярвате, че е ставало въпрос за борба срещу корупцията?\", попита Адам Шиф. Той отбеляза, че Тръмп само е искал Украйна да обяви разследване. Дългото заседание отегчи сенаторите, някои от които често излизаха за кратко от залата. Всички стотина сенатори бяха седнали и слушаха пледоариите само за около 20 минути от продължилото 9 часа заседание.", "date": "2020.01.24", "title": "Девет часа демократите пледираха за отстраняването на Тръмп"}
{"url": "https://faktor.bg/bg/articles/novini-svyat-vuchich-sarbiya-ne-e-osobeno-entusiazirana-no-vse-oshte-sme-angazhirani-kam-evropeyskiya-pat", "text": "Президентът на Сърбия Александър Вучич заяви, че правителството му остава ангажирано с желанието си да се присъедини към Европейския съюз, но не знае в каква времева рамка ще се случи това. В интервю за Евронюз на световния икономически форум в Давос Вучич заяви: \"Сърбия не е особено ентусиазирана, но все още сме ангажирани към европейския път, тъй като не виждаме истинска негова алтернатива. Но сме на този път от вече 20 години. Мисля че, освен Турция, никоя друга страна не е чакала толкова дълго. Трябва Европейският съюз да вземе решение и да заключи дали иска Сърбия да е част от блока, или не.\" Вучич също така осъди страните, критикуващи връзките на Белград с Москва. По думите му Сърбия ще продължи да прави \"това, което е най-доброто за народа и страната\": \"Омръзна ми да ми изнасят лекции и други да ми говорят за сътрудничеството ни с Китай и Русия, след което виждам същите тези други да се срещат със Си Дзинпин и Путин по-често от мен.\" Вучич, който е изправен пред протести заради корупцията и реформата в медиите, повтори обещанието си в страната да се проведат избори през април.", "date": "2020.01.24", "title": "Вучич: Сърбия не е особено ентусиазирана, но все още сме ангажирани към европейския път"}
{"url": "https://faktor.bg/bg/articles/arestuvaha-6-ima-balgari-za-zhestokoto-ubiystvo-na-zhena-v-ispaniya", "text": "Две години след жестокото убийство на жена във Валядолид, Испания, Националната полиция най-накрая влезе в следите на извършителите. Оказаха се шестима българи и един испанец, съобщиха на пресконференция властите, предава bg voice. Те са с повдигнати обвинения за това, че на 17 октомври 2018 г. пребиват до смърт 74-годишната жертва. Тя се казва Мария. Намерена е безжизнена от дъщеря си, след като не вдига дълго време телефона си.   Задържаните за убийството мъже са на възраст между 25 и 41 години. Повдигнати са им обвинения за убийство, грабеж, насилие и участие в престъпна група. Един от нападателите е успял да избяга в Чехия веднага след убийството, но вече тече дело за екстрадицията му в Испания. На пресконференция от полицията съобщиха, че ключът към разгадаване на убийството е бил автомобил Рено Сценик, който бил заснет от охранителна камера в района по време на предполагаемото убийство. В хода на разследването става ясно, че Мария е убита заради ключ от сейф. Тя до последно не казвала къде е, тъй като в него имало 230 000 евро. След като я пребиват до смърт, нападателите си тръгват с малко количество пари и бижута, припомня dir.bg.", "date": "2020.01.24", "title": "Арестуваха 6-има българи за жестокото убийство на жена в Испания"}
{"url": "https://faktor.bg/bg/articles/soros-shte-investira-1-mlrd-dolara-v-proekt-sreshtu-nastoyashti-i-badeshti-diktatori", "text": "Джордж Сорос обяви, че ще инвестира 1 милиард долара в проект за университетска мрежа с цел мобилизация срещу \"настоящите и бъдещите диктатори\", както и срещу глобалното затопляне, предаде Франс прес, цитирана от БТА. Оцеляването на отворените общества е заплашено и ние сме изправени пред една още по-голяма криза: промените в климата\", каза американският милиардер филантроп на традиционната вечеря, която дава всяка година в кулоарите на Световния икономически форум в Давос. Сорос нарече проекта \"Университетска мрежа за отворено общество\" \"най-важния в (своя) живот\". Всички университета в света могат да участват в инициативата, отбеляза американският милиардер. Той посочи като приоритет \"местата, където липсва качествено образование, и пренебрегнатите (общности)\". Сорос изрази съжаление, че Китай, Съединените щати и Русия са управлявани от \"настоящи или бъдещи диктатори\", а \"авторитарните лидери се увеличават\". \"Най-голямото и плашещо отстъпление\" е в Индия, където премиерът Нарендра Моди, \"създава хиндуистка националистическа държава\", отбеляза той. Американският милиардер нарече президента Доналд Тръмп \"мошеник и краен нарцисист\", който е \"прегрял\" икономиката на САЩ. \"Една прегряла икономика не може да бъде опазена дълго време в състояние на кипене\", предупреди той. Както и миналата година, Сорос отново отправи критики по адрес на китайския президент Си Цзинпин, който според него иска да създаде \"нов тип авторитарна система и ново човешко същество, което ще бъде готово да жертва своята самостоятелност, за да си няма неприятности\". Той обвини Си, че \"използва слабостите\" на Тръмп. Джордж Сорос, който тази година навършва 90 години, е роден в Унгария в еврейско семейство, което бяга от нацистките преследвания. Известен със своята спекулативна атака срещу британската лира през 1992 г., той стана мишена на националистите и авторите на конспиративни теории в Европа и Съединените щати, отбелязва Франс прес.", "date": "2020.01.24", "title": "Сорос ще инвестира 1 млрд. долара в проект срещу \"настоящи и бъдещи диктатори\""}
