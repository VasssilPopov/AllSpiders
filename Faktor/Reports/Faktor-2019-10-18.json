{"url": "https://faktor.bg/bg/articles/novini-svyat-stranite-ot-es-ne-uspyaha-da-se-dogovoryat-za-zapochvane-na-pregovori-za-prisaedinyavane-sas-skopie-i-tirana", "text": "Лидерите на държавите от Европейския съюз не успяха вчера, през първия ден на срещата си на високо равнище да се договорят за започване на преговори за присъединяване със Северна Македония и Албания, съобщи литовският президент Гитанас Науседа, предаде Франс прес. \"Има известно разочарование. Трябва да признаем, че не успяхме да постигнем консенсус, защото три държави отказаха да поканят двете страни да започнат преговори\", каза Науседа пред журналисти след края на първия ден от форума в Брюксел. \"Всички са съгласни, че Северна Македония е направила много: тя промени името на страната, промени конституцията си и е направила всичко, за да бъде поканена. Затова смятам, че липсата на решение ще има сериозни политически последици в самата Северна Македония\", предупреди той. Франция е една от трите държави, които блокират започването на преговори и отказват да разделят обсъждането на двете кандидатки. Дебатите за разширяването на ЕС бяха дълги и трудни, каза френски дипломат. \"По тази тема няма никакъв одобрен текст, защото няма съгласие за започване на преговори за присъединяване\", уточни той. Франция настоява за реформа на процеса на присъединяване, който смята за \"неефективен\" и \"онеправдаващ\". Започването на преговори изисква пълно единодушие на страните членки. Държавните глави и правителствените ръководители ще продължат днес обсъжданията за членството на Скопие и Тирана, съобщи Анти Рине, премиерът на Финландия, която в момента председателства Европейския съвет. \"Не съм сигурен, че това е реалистично (започването на преговори сега), но мисля, че можем да постигнем съгласие\", каза Рине.", "date": "2019.10.18", "title": "Страните от ЕС оставиха без дата за присъединяване Скопие и Тирана"}
{"url": "https://faktor.bg/bg/articles/turski-iztrebiteli-nahluha-vav-vazdushnoto-prostranstvo-na-gartsiya", "text": "Два изтребителя F-16 на ВВС на Турция са навлезли в Атинския регион за полетна информация, прелитайки над островите Инусес и Панагия на височина от 28 000 фута, съобщава електронното издание на гръцкия ежедневник Kathimerini, цитиран от \"Фокус\". Според Генералния щаб на гръцката армия нерегламентираните прелитания са извършени малко преди 10:30 часа местно време (съвпада с българското време). Двойката турски изтребители е била прихваната и прогонена от въздушното пространство на Гърция, съгласно международните правила. Подобни прелитания бяха регистрирани в района и миналия петък, припомнят от редакцията.", "date": "2019.10.18", "title": "Турски изтребители нахлуха във въздушното пространство на Гърция"}
{"url": "https://faktor.bg/bg/articles/sasht-udariha-evropeyski-stoki-s-mita-za-7-5-mlrd-dolara", "text": "Съединените щати въвеждат от днес мита на редица стоки от Европейския съюз по силата на решение на администрацията на президента Доналд Тръмп, съобщи БТА. Това стана, след като в началото на октомври Световната търговска организация (СТО) разреши на САЩ да наложат наказателни мита върху стоки от ЕС за 7,5 млрд. долара заради незаконно отпуснати субсидии на „Еърбъс”. Решението е пореден етап от дългогодишния конфликт между европейския самолетостроител и американския му конкурент „Боинг”. САЩ ще наложат мита от 10 % за самолетите и от 25 % за редица други стоки от Европейския съюз. Самолетните части обаче ще бъдат изключени от наказателните мерки, за да не пострада заводът на „Еърбъс” в американския щат Алабама и да не бъде оскъпено производството на „Боинг”, което включва европейски компоненти.", "date": "2019.10.18", "title": "САЩ  удариха европейски стоки с мита за 7,5 млрд. долара"}
{"url": "https://faktor.bg/bg/articles/georgi-kiryakov-vazmozhno-e-brekzit-da-se-otlozhi-s-godina", "text": "„Срокът от 24 часа за Борис Джонсън да убеди парламента за сделката за Брекзит, е много малък. Подобна ситуация имахме с Тереза Мей. Възможно е да се отложи датата за излизане на Великобритания от Европейския съюз, но много консерватори ще останат недоволни, както и Шотландия, която иска референдум за независимост. Сделката не е добра. При всички положения ще пострадат икономиката на ЕС и на Великобритания. Страната освен това въвежда точкова система и тежки процедури като в американското посолство за влизане на чужденци“. Това каза пред БТВ политологът Георги Киряков.  „Различното в ситуация е в това, че Борис Джонсън изгони 23-ма депутати и ще му е трудно да събере мнозинство в парламента. Европейският съюз в същото време даде заден ход с решението за оставане на Северна Ирландия в ЕС. Всички наши съграждани трябва да бързат и да си уредят статута във Великобритания. Има много добра политика на нашето посолство“, допълни преводачът Мариана Хил.", "date": "2019.10.18", "title": "Георги Киряков: Възможно е Брекзит да се отложи с година"}
{"url": "https://faktor.bg/bg/articles/silen-trus-raztrese-alyaska", "text": "Земетресение с магнитуд от 5,7 беше регистрирано днес на територията на американския щат Аляска, съобщи Геологическата служба на САЩ, цитирана от ТАСС. Епицентърът е бил на дълбочина 34 километра и на 475 километра северозападно от град Феърбанкс, с население от 32 000 души, предаде БТА.", "date": "2019.10.18", "title": "Силен трус разлюля Аляска"}
{"url": "https://faktor.bg/bg/articles/novini-balgariya-prez-denya-shte-e-predimno-slanchevo-i-pochti-tiho", "text": "Сутринта на места в низините, котловините и около водните басейни ще има мъгла или ниска слоеста облачност. През деня ще е предимно слънчево и почти тихо. Максималните температури ще са между 22 и 27 градуса, в София - около 24 градуса.", "date": "2019.10.18", "title": "През деня ще е предимно слънчево и почти тихо"}
{"url": "https://faktor.bg/bg/articles/mvnr-savetva-balgarite-da-ne-predpriemat-patuvaniya-do-kataluniya", "text": "В оставащите дни до края седмицата се очаква нарастване на напрежението и противопоставянето между протестиращите и органите за поддържане на обществения ред в испанската автономна област Каталуния и столицата ѝ Барселона. Това съобщиха от пресцентъра на Министерството на външните работи.  За 18 октомври е обявена генерална стачка. Към блокирането на редица пътни магистрали и летища се добавя нова вълна на политически протести, изразяващи се в шествия на студенти, улични боеве, издигане на барикади, издигане на улични клади и продължителни демонстрации около правителствени учреждения, чието местоположение фактически съвпада с главните туристически зони на големите каталунски градове. Голяма е опасността именно местата с основните забележителности да станат сцена на размирици и насилие. Препоръчваме на българските граждани да не предприемат без неотложна необходимост пътувания до Каталуния преди и по време на обявената за петък генерална стачка, а постоянно пребиваващите в областта български граждани или туристи да избягват районите, в които се организират протестни мероприятия. Остават в сила и предишните предупреждения и съобщения от Министерството на външните работи на България. Генералното ни консулство в Барселона и посолството ни в Мадрид следят ситуацията и са готови да оказват съдействие при необходимост. Българските граждани могат да се свържат с ГК Барселона на телефон: +34 937 969 950, както и на телефона за спешни случаи: +34 619 217 097 и с посолството в Мадрид на телефони: +34 913 455 761; +34 913 456 651 и на дежурния телефон в извън работно време: + 34 678 013 846.", "date": "2019.10.18", "title": "MВнР съветва българите да не предприемат пътувания до Каталуния"}
{"url": "https://faktor.bg/bg/articles/rektorat-na-sofiyskiya-universitet-se-kandidatira-za-vtori-mandat", "text": "Според процедура, приета от Академичния съвет на Софийския университет \"Св. Климент Охридски\", в 17.00 часа на 18 октомври изтече срокът за издигане на кандидатури за ректор на Софийския университет. Кандидатурата за поста е една - на проф. Анастас Герджиков. Тя е издигната от Общото събрание на Факултета по класически и нови филологии на СУ, съобщи пресцентърът на висшето училище. На 20 ноември 2019 г. Общото събрание на Софийския университет ще избере еднолични и колективни органи на управление и контрол на Софийския университет.", "date": "2019.10.18", "title": "Ректорът на Софийския университет се кандидатира за втори мандат"}
{"url": "https://faktor.bg/bg/articles/barziyat-vlak-sofiya-varna-e-blokiran-kray-gara-levski", "text": "Заради катастрофа между влак и джип на жп прелез близо до гара Левски, е блокиран бързият влак София-Варна със 175 пътници.  Няма информация за пострадали, изготвят се списъци на пътниците за извозването им.", "date": "2019.10.18", "title": "Бързият влак София-Варна е блокиран край гара Левски"}
{"url": "https://faktor.bg/bg/articles/bolnitsata-v-pavlikeni-zabravi-zhena-v-skenera", "text": "Рентгенова лаборантка забрави за 6 часа пациентка, заключена в скенера на общинската болница в Павликени. Жената е била обявена за издирване от полицията. За случая близките на болната сезират Прокуратурата и възнамеряват да съдят болницата. Проверка ще направи и Районната здравна каса във Велико Търново. Рентгеновата лаборантка е в отпуск и не беше открита за коментар. На 30 септември с белодробно заболяване в общинската болница в Павликени постъпила 70-годишната Асенка Христова. На 7 октомври по обяд на пациентката бил направен скенер заради съмнения за по-тежко заболяване. Само че болната не излязла от скенера след изследването и останала там заключена 6 часа. „Случи се нещо ужасно“, разказа Стефка Събинова, дъщеря на забравената в скенера жена: „За съжаление, бива оставена там цели 6 часа. Вечерта я намира медицински работник от болницата и я освобождава от скенера. Няма човек, който не би се притеснил от такова нещо. Ние всъщност не знаехме какво се случва. Това, което изпитахме и направихме с моя баща  - в 17 часа отидохме на свиждане, разбрахме, че я няма“. През това време в търсенето на болната се включили медиците от вътрешното отделение, защото пациентката не се прибрала в стаята си след изследването. 70-годишната жена била обявена за напуснала болницата, уведомена е полицията, а близките ходили да търсят болната дори на гробищата.  „Трябваше да отидем в Районното управление, за да я обявим за издирване. Къде ли не я търсихме, на гарата ходихме, по приятели ходихме, до близката река също. Къде ли не сме я търсили. Накрая, за съжаление, ходихме и в гробищата“, добави Стефка Събинова. Забравената в скенера пациентка била намерена след 18,30 часа от рентгенова лаборантка, която била на разположение. Като нелеп инцидент определи случилото се управителят на болницата в Павликени д-р Ренета Кръстева и допълни: „Рентгеновата лаборантка каза, че я е забравила. Наказах я. Немарливостта на една жена да се съсипва всичко на мен ми е обидно и болно. Много неприятна ситуация, наистина“. Работещите в скенера са дали писмени обяснения, а рентгеновата лаборантка, която забравила пациентката 6 часа в апаратурата, е наказана със забележка и глоба от 50 лева, колкото е допълнителното й материално стимулиране, посочи д-р Кръстева. Тя обясни какви мерки са предприети, за да не се случват подобни инциденти: „Първото, което направих, е да купят един звънец от тези, които са преносимите и да го сдават на пациент, който влезе в скенера, ако нещо такова се случи, зная ли вече, да може да реагира и да звъни на територията на рентгена и извън. Поисках веднага от фирмата, която ни обслужва рентгена, има ли остатъчно излъчване на рентгена след спирането. Няма да има здравословни последици за пациентката. Наказах я финансово (рентгеновата лаборантка), но това не мога да го върна и по тази причина съм си потърсила адвокат“. Близките на забравената в скенера жена ще съдят Павликенската болницата. „Няма начин това да бъде простено“, коментира дъщерята Стефка Събинова. „Нещата трябва да излязат наяве, няма как да се потулват проблемите, да се замитат. Не само рентгеновата лаборантка е виновна, много виновни има, оказа се при срещата ни с управителя на болницата, видях, че много неща куцат. Ще предприема  мерки към прокуратура, след това към Изпълнителната агенция, която се надявам, че ще си свърши работата и съответно след това в съда ще се видим. Няма да оставя нещата така“, добави тя. 70-годишната пациентка е напуснала Павликенската болница и продължила лечението си в софийска клиника. Няма опасност от за здравето на пациент, оставен в скенер продължително време след приключване на процедурата, защото апаратурата няма остатъчно излъчване. Това каза пред „БНР д-р Марин Пенков, началник на отделението по Образна диагностика в болница „Свети Иван Рилски“, коментирайки случая.", "date": "2019.10.18", "title": "В павликенската болница забравили пациентка в скенера цели 6 часа"}
{"url": "https://faktor.bg/bg/articles/izgubeno-evreysko-semeystvo-v-rodopite-vdigna-na-krak-sluzhbite-snoshti", "text": "Еврейско семейство с четири деца се изгуби Родопите, заради което бяха вдигнати на крак службите снощи.  Пожарникари, полицаи и планински спасители издирваха чужденците в района на Каньона на водопадите край Смолян, след като около 19.30 часа е бил получен сигнал на тел. 112, съобщиха от пресцентъра на МВР.  Семейството излязло на разходка, но заради спусналата се тъмнина, родителите изгубили ориентация. От Планинската спасителна служба уточниха, че час преди да бъде подаден сигналът на тел. 112 родителите се разделили. Жената с три от децата тръгнали в една посока, а мъжът с четвъртото в друга. След като не успяли да установят връзка помежду си, се обадили на спешния телефон.  В резултат на проведеното издирване, около 20 часа в района на връх Перелик, всички са намерени невредими и в добро здравословно състояние. Жената с трите деца е открита в района на помпена станция по пътя за върха, а мъжът и другото дете са били в района на конна база. Семейството е в добро състояние.", "date": "2019.10.18", "title": "Изгубено еврейско семейство в Родопите вдигна на крак службите снощи"}
{"url": "https://faktor.bg/bg/articles/zloveshto-otkriha-trup-v-kuhiya-stvol-na-vekoven-leshnik", "text": "Труп на мъж с неустановена самоличност е открит при пожар в землището на пазарджишкото село Звъничево, съобщиха от Областната дирекция на МВР. Вчера следобед в Регионалната служба \"Противопожарна безопасност и защита на населението\" в Пазарджик бил получен сигнал за пожар в сухи треви и голямо дърво в землището на Звъничево. Към мястото били насочени два противопожарни автомобила с дежурната смяна огнеборци. Не след дълго пожарникарите локализирали огъня и открили в кухия ствол на вековния явор обгорен труп на мъж. На мястото е пристигнала и дежурна група при районното управление в Пазарджик, която е извършила оглед. Тялото е транспортирано за аутопсия в отделението по Съдебна медицина в МБАЛ-Пазарджик. Предприети са действия от криминалисти и полицейски инспектори за установяване самоличността на починалия мъж, както и причините довели до неговата смърт. По случая е образувано полицейско производство под наблюдението на прокуратурата в Пазарджик.", "date": "2019.10.18", "title": "Зловещо: Откриха обгорен труп в кухия ствол на вековен лешник"}
{"url": "https://faktor.bg/bg/articles/dva-boyni-koraba-otpatuvaha-za-misii-na-nato-v-cherno-i-sredizemno-more", "text": "Два бойни кораба отпътуваха днес за участие в задгранични мисии на НАТО в Черно и Средиземно море. Очаква се след около 40 дни те успешно да се завърнат в база „Атия\" край Бургас. Базовият миночистач „Шквал\", заедно с италиански и румънски миночистачи, ще участва в мисия на противоминната група на НАТО в Черно море.  \"Самата мисия ще включва различни тренировки на море, прехвърляне на товари, ще бъдат посетени две пристанища, Констанца в Република Румъния и Одеса в Украйна, където ще бъдат извършени базови тренировки\", разказа кап. III ранг Христо Генчев - командир на „Шквал\". Фрегатата „Верни\", с екипаж от 140 души, ще се включи в операцията на НАТО „Сийгардиън\" и в учението на ВМС на Турция заедно с кораби на Египет, Израел, Турция и Гърция. По думите на кап. II ранг Теодор Кабаков - командир на фрегата „Верни\", \"Сийгардиън\" е операция по морската сигурност в региона на Средиземно море с цел да се установят признаци на нелегален трафик и тероризъм, било то на хора, на оръжие, както и оръжие за масово поразяване. Част от задачите на „Верни\" е да подпомага бедстващи мигранти, ако възникне критична ситуация в Средиземно море.", "date": "2019.10.18", "title": "Два бойни кораба отпътуваха за мисии на НАТО в Черно и Средиземно море"}
{"url": "https://faktor.bg/bg/articles/uchenichka-izdahna-v-chas-po-fizkultura", "text": "Момиче от Природо-математическата гимназия „Иван Вазов“ в Димитровград е починало по време на час. Трагедията се е случила днес към 14:00 часа.  В час по физкултура в спортния салон на гимназията детето внезапно се свлича на земята, докато е играело федербал. На момичето моментално е оказана първа помощ от учители и медицинското лице в гимназията, които подават и сигнал на 112, информира Haskovo.net. На място пристига екип на спешна помощ, който е констатирал смъртта на детето. Има данни, че гимназистката е била с хронично заболяване. Тепърва ще се установява точната причина за смъртта. По случая ще бъде образувано и досъдебно производство.", "date": "2019.10.18", "title": "Ученичка издъхна в час по физкултура"}
{"url": "https://faktor.bg/bg/articles/babh-iztegli-ot-pazara-opasna-rumanska-skumriya", "text": "Българската агенция по безопасност на храните (БАБХ) изтегли от пазара 251 кг и 613 гр пушена риба, в която е установено наличие на Листерия Моноцитогенес.  Рибата е пушена скумрия във вакуумна опаковка, произведена от „Ocean Fish” – Румъния, с партиден № L 12.11.2019, съобщиха от Агенцията. Заразената риба е открита при официален контрол на БАБХ чрез взета проба. Продуктът е бил разпространен в търговска мрежа на територията на страната.  Към момента са изтеглени и насочени за унищожаване 251,613 кг от засегнатата партида. Гражданите, закупили този продукт, могат да го върнат в магазините, откъдето изтеглянето ще продължи.  Търговските обекти у нас също имат ангажимента да информират за случаи на заразени продукти чрез общодостъпни средства, като съобщение на сайта си или обявление на територията на магазина.", "date": "2019.10.18", "title": "БАБХ изтегли от пазара опасна румънска скумрия"}
{"url": "https://faktor.bg/bg/articles/opravdaha-mareshki-i-averkata-mu-za-reket", "text": "Варненски окръжен съд обяви за невинни подсъдимите Веселин Марешки и Красимира Колева, обвинени в изнудване чрез заплаха за увреждане на имущество. Отхвърлени бяха гражданските искове, предявени от частния обвинител Асен Миланов. Единият беше в размер на 40 000 лева за претърпени неимуществени вреди и 14 830 лeва обезщетение за унищоженото и повредено имущество, собственост на дружеството и възпрепятстване на търговската дейност на заведението. Според обвинението в периода 9 октомври-16 ноември 2014 г. двамата подсъдими се опитали да принудят Асен Миланов да им плаща наем за наетата от него пицария в размер на 10 000 лева, вместо на наемодателя, бившия съпруг на Колева, с когото имал договорни отношения. След като Асен Миланов отказал да плаща наем на двамата подсъдими, те предприели ответни действия. Подавали жалби и инициирали проверки на законността на изградена външна конструкция, с която била увеличена площта на заведението, които довели до събарянето й. Впоследствие, след искане на Красимира Колева, било прекратено и електрозахранването в обекта. Тогава Асен М. се обърнал за помощ към общинския съветник от Варна Костадин Костадинов. Наемателят на пицарията се надявал, че в качеството си на длъжностно лице Костадинов ще помогне за разрешаване на конфликта между него и Веселин Марешки. Последва конфликт и едва ли не до бой между двамата политици. Присъдата подлежи на обжалване или протест пред Апелативен съд в 15-дневен срок.", "date": "2019.10.18", "title": "Марешки и Красимира Колева невинни"}
{"url": "https://faktor.bg/bg/articles/bnb-puska-nova-banknota-ot-50-lv-sas-superzashtita", "text": "БНБ пуска нова банкнота от 50 лв. с модерна защита. Тя ще влезе в обращение от 1 ноември.  Банкнотата е с нови защити, изображения и е изработена от висококачествена хартия, тонирана в бледорезедав цвят с лаково покритие. Петдесетолевката има и знак за незрящи граждани, който представлява релефно изображение на два еднакви срещуположни насочени триъгълника, намиращи се един под друг в долния десен ъгъл от лицевата страна на банкнотата, предаде БГНЕС.", "date": "2019.10.18", "title": "БНБ пуска нова банкнота със суперзащита"}
{"url": "https://faktor.bg/bg/articles/obyaviha-v-nesastoyatelnost-na-mini-bobov-dol", "text": "Окръжен съд – Кюстендил обяви мини „Бобов дол” в несъстоятелност. Решението е взето на 14 октомври, съобщи БНР. Производството по несъстоятелност бе спряно, а след това възобновено по искане на НАП. Причината - неизпълнение на оздравителния план. Магистрати припомниха, че производството по несъстоятелност на мини \"Бобов дол\" беше открито през май 2012 г. Компанията обаче предложи оздравителен план, който беше утвърден три години по-късно. Това се случи, след като финансовото министерство се съгласи да разсрочи публичните й дългове при положение, че те бъдат изплатени на 180 равни месечни вноски. Планът беше обжалван и затова влезе в сила миналата година. Тогава компанията обяви, че закрива рудник \"Бобов дол\". Предната година пък беше затворен и рудник \"Бабино\". От съда обещаха повече информация идната седмица. Решението подлежи на обжалване.", "date": "2019.10.18", "title": "Обявиха в несъстоятелност мини „Бобов дол”"}
{"url": "https://faktor.bg/bg/articles/lavina-ot-ostavki-balakov-sashto-si-tragva", "text": "Националният селекционер Красимир Балъков подаде оставка, съобщи членът на изпълнителния комитет на Българския футболен съюз Венцеслав Стефанов, цитиран от БГНЕС. \"Красимир Балъков прецени, че трябва да подаде оставка, след като цялото ръководство се оттегли. Попитайте го него дали е заради резултатите, или от съпричастност с останалите. Дано всичко това е за доброто на футбола. Футболното първенство трябва да продължи, да няма някакво напрежение, да се успокоят духовете и дай Боже да се отлепим от това дъно. Михаил Касабов ще изпълнява длъжността временно. Ще има нов Изпълком, на който ще бъде насрочена датата за нов конгрес. На следващия Изпълком ще бъде предложен и нов треньор\", заяви Стефанов. Също така стана ясно, че Михаил Касабов и Атанас Фурнаджиев няма да се кандидатират за президентското място. Балъков бе на поста за кратко, след като го наследи от Петър Хубчев през месец юни тази година. Като национален селекционер той има 6 мача, в които записа 5 загуби и едно равенство.", "date": "2019.10.18", "title": "Лавина от оставки: Балъков също си тръгва"}
{"url": "https://faktor.bg/bg/articles/izpalkomat-na-bfs-se-sabira-zaradi-ostavkata-na-bobi-mihaylov", "text": "Изпълнителният комитет на БФС ще проведе заседание от 14.00 часа в Национална футболна база Бояна. На заседанието президентът Борислав Михайлов ще представи оставката си.  Лично премиерът Бойко Борисов поиска Михайлов да освободи поста заради расисткия скандал след мача с Англия. Стана ясно, че Министерството на спорта ще спре всякакви отношения с БФС докато начело е Михайлов, а часове по-късно Боби Михайлов подаде оставка.  Заради расистки скандирания двубоят с Англия беше прекратяван на два пъти. Английската футболна асоциация призова УЕФА да разследва случая. Расисткият футболен скандал получи широк международен отзвук в медиите.  Според Устава на БФС при подаване на оставка правомощията на президент се изпълняват от първия вицепрезидент, а при невъзможност или отказ от негова страна - от друг вицепрезидент избран от ИК до провеждането на конгрес. Първият вицепрезидент Йордан Лечков е кандидат за кмет на Сливен и няма как да бъде обявен за изпълняващ длъжността президент на БФС. Така изборът на временен президент се свежда до другите двама вицепрезиденти - Михаил Касабов и Атанас Фурнаджиев. Фурнаджиев обаче също подаде оставка в четвъртък и призова останалите членове на Изпълкома да последват примера му и да насрочат конгрес през февруари догодина. На заседанието ще се изслуша и отчет на селекционера на националите Красимир Балъков за работата му, а оценката се очаква да бъде ниска. Почти сигурно е, че той ще напусне поста национален селекционер след заседанието. (В Изпълкома на БФС са: Йордан Лечков, Михаил Касабов, Атанас Фурнаджиев, Емил Костадинов, Камен Костадинов, Кирил Домусчиев, Спас Русев, Валентин Михов, Димитър Георгиев, Венцислав Стефанов, Петър Величков, Румян Вълков, Михаил Статев и Панайот Рейзи).", "date": "2019.10.18", "title": "Изпълкомът на БФС се събира заради оставката на Боби Михайлов"}
{"url": "https://faktor.bg/bg/articles/sport-sporten-zhurnalist-pita-kakvo-pravim-ako-borislav-mihaylov-bade-izbran-otnovo-za-shef-na-bfs", "text": "\"Уставът на Футболния съюз е категоричен какво се случва, когато президентът се оттегли. Най-логичното е колективни оставки и насрочване на конгрес\". Това коментира пред БНР спортният журналист Николай Кръстев по повод на предстоящото извънредно заседание на Изпълкома на БФС днес, насрочено заради отзвука от мача България - Англия и расистките прояви, които доведоха до поисканата оставка на Борислав Михайлов. Журналистът уточни: \"Не виждам какво друго би могло да се случи, защото и тримата вицепрезиденти на БФС в момента няма как да изпълняват тези функции, защото двама от тях се отказаха - Атанас Фурнаджиев и Михаил Касабов, а Йордан Лечков е кандидат за кмет на Сливен\". Кръстев изрази очакване за насрочване на конгрес на Футболния съюз през февруари 2020-а година. \"Факт е, че Боби Михайлов е изключително недолюбван от двата големи клуба в България - \"Левски\" и ЦСКА. В българския футбол са толкова преплетени нещата и не може да се каже какво се случва\", коментира Кръстев. Той заяви, че не очаква Изпълкома на БФС да каже \"не\" на премиера Борисов и запита какво ще стане, ако на следващия конгрес на Футболния съюз Михайлов отново бъде избран за президент на БФС. \"Българският футбол не са само грандовете, клубовете в \"А\" група\", заяви Николай Кръстев. Според спортния журналист най-важното нещо пред българския футбол ще бъде да си продължат първенствата. По думите му това дали ще има президент на БФС, или не, не би трябвало да се отрази на спортния живот на БФС:  \"Още повече, че Футболният съюз има един добър бюджет, който през последното десетилетие се увеличи 4 пъти. Мисля, че бюджетът на БФС в момента е 20 милиона лева и заслугата за това е и на Боби Михайлов, защото той успя да уреди доста сериозни финансирания по различни програми и линии от Европа. Построиха се игрища, построи се една база\". В предаването \"Преди всички\" по програма \"Хоризонт\" Николай Кръстев обясни, че БФС може да функционира и без подкрепата на държавата. \"Когато имаш лиценз от Министерството на спорта, можеш да развиваш своята дейност. Въобще не е задължително да получаваш финансиране от държавата\", категоричен бе той. Кръстев припомни, че по повод друга загуба на националния отбор преди около 2 месеца премиерът Бойко Борисов е заявил, че ще се наложи държавата да се намеси с по-сериозно финансиране на детско-юношеските школи и тогава ръководството на БФС е изготвило концепция, която може би е внесло в Министерството на спорта. По думите на спортния журналист е ставало дума за 20-30 милиона лева. Във връзка с расистките прояви на Националния стадион \"Васил Левски\" по време на мача България-Англия журналистът коментира, че трябва да се разследва защо е допуснато да се случи това. \"Какво направи МВР? Защо нямаше съответната превенция преди това?\", запита той. По думите му, ако беше прекратен мачът, това е щяло да гарантира изключително тежки наказания за българския футбол и прогнозира, че и сега те няма да бъдат леки.", "date": "2019.10.18", "title": "Спортен журналист пита: Какво правим, ако Борислав Михайлов бъде избран отново за шеф на БФС?"}
{"url": "https://faktor.bg/bg/articles/shans-za-saraite-da-ovladeyat-balgarskiya-futbolen-sayuz-s-kamen-kostadinov", "text": "Има реални шансове човек на Сараите да оглави Изпълкома на БФС, който се събира днес  от 14.00 часа в Национална футболна база Бояна, заради оставката на Боби Михайлов. Преди дни лично премиерът Бойко Борисов поиска Михайлов да освободи поста заради расисткия скандал след мача с Англия. Но днес все по-реалистично изглежда Камен Костадинов, дългогодишен депутат от ДПС и изключително близък до лидера на формацията Ахмед Доган, да получи ръководния пост в БФС, коментира познавачи на потайностите в родния футбол. Според Устава на БФС при подаване на оставка правомощията на президента се изпълняват от първия вицепрезидент, а при невъзможност или отказ от негова страна - от друг вицепрезидент, избран от ИК до провеждането на конгрес. Първият вицепрезидент Йордан Лечков е кандидат за кмет на Сливен и няма как да бъде обявен за изпълняващ длъжността президент на БФС. Така изборът на временен президент се свежда до другите двама вицепрезиденти - Михаил Касабов и Атанас Фурнаджиев. Фурнаджиев обаче също подаде оставка в четвъртък и призова останалите членове на Изпълкома да последват примера му, и да насрочат конгрес през февруари догодина. Проблеми с председателския пост имат и някои от другите членове на Изпълкома. Кирил Домусчиев и Венцислав Стефанов са собственици на футболни отбори. Бизнесменът Спас Русев само преди месец обяви оттеглянето си от \"Левски\" и показва, че няма амбиции да бъде фактор във футбола. Емил Костадинов и Валентин Михов едва ли ще се хванат да оправят само за месеци бакиите в    БФС. Така като най-вероятни претенденти се очертават Камен Костадинов от ДПС и Панайот Рейзи, бивш кмет на Созопол, който през пролетта си отиде от ГЕРБ заради корупционен скандал.  Наблюдаващи задкулисните игри в родния футбол твърдят, че Сараите отдавна имат апетити към поста на Михайлов, а самият Камен Костадинов е в играта още от времето на Иван Славков – Батето. При редовен избор в БФС изборът му за шеф ще предизвика скандал, но сега е удобният момент ДПС да овладее футбола. Съществува и версия Боби Михайлов да бъде преизбран отново, но най-приемливо е предложението на Фурнаджиев цялото ръководство като отговорно за батака в БФС да подаде оставка, а членовете му да не се кандидатират повече за ръководни постове.", "date": "2019.10.18", "title": "Шанс за Сараите да овладеят  Българския футболен съюз с Камен Костадинов"}
{"url": "https://faktor.bg/bg/articles/uefa-globi-ayaks-i-ayntraht-ostavi-gi-bez-fenove", "text": "Аякс няма да може да разчита на подкрепа от феновете си за гостуването на Челси в мача от Шампионска лига другия месец. Грандът от Амстердам няма право да продава билети на своите фенове за двубоя на \"Стамфорд Бридж\", реши Дисциплинарната комисия на УЕФА. Клубът е глобен и с 50 000 евро заради поведението на феновете си при победата с 3:0 над Валенсия по-рано този месец, както и с допълнителни 18 000 евро заради непристойно поведение на играчите на Аякс. Холандския клуб трябва да покрие и щетите, нанесени от фенове на стадион \"Местая\". Аякс гостува на Челси на 5 ноември в мач от група Н на Шампионска лига. УЕФА забрани и на Айнтрахт (Франкфурт) да продава билети на своите фенове за гостуването на Стандард в Лиеж в Лига Европа на 7 ноември и на Арсенал на 28 ноември заради безредици по трибуните при победата над Витория (Гимараеш) с 1:0 в началото на месеца.", "date": "2019.10.18", "title": "УЕФА глоби Аякс и Айнтрахт, остави ги без фенове"}
{"url": "https://faktor.bg/bg/articles/borislav-mihaylov-progovori", "text": "За първи път след сътресенията, които разтресоха спорта ни в последната седмица пред медиите проговори Борислав Михайлов. Президентът на родния футбол коментира своята оставка, както и мотивите непосредствено преди днешното заседание на Изпълкома.  Михайлов заяви, че организационно и финансово, родният футбол никога не е бил по-добре. Той също така на няколко пъти повтори, че не носи абсолютно никаква вина за спортно-техническите издънки на тима. Управлявалият 14 години президент също така отклоняваше въпросите, дали оставката му е дошла само и единствено заради призива на Бойко Борисов. Вместо това се защити, като изтъкна, че не е обичан в България, а трябва да е точно обратното заради всичко, което бил направил. \"В България никой не харесва успелите, а аз съм именно такъв. Не съм се отказал заради виковете \"оставка\". Те може да са насочени към мен, може и към треньора. Към мен са насочени скандиранията \"Боби Михайлов, п*****т\" - това показва, че съм недолюбван. Може би не ме харесват, защото правилата се спазват.\" По неговите думи 14 години са доста дълго време и той отдавна се е замислял, че може и да е омръзнал на хората, въпреки подкрепата на футбола. \"Напоследък се случиха много неща, имаше и много напрежение около футболния съюз, не че аз имах вина, но реших, че е време да подам оставка.  Аз за загубата с 0:6 вина нямам, докато бях вратар никой не ми е вкарвал 6 гола. Повтарям, че за слабите резултати нямам абсолютно никаква вина. Просто идва момент, в който на човек му писва\", подчерта Михайлов и добави, че не вярно, че не е искал да подава оставка, тъй като това е било неговото първоначално решение. Това, че Бойко Борисов ми е поискал оставката, не е обвързано с темата на разговор. Прочетох изказването на премиера на сутринта, но моето решение няма нищо общо с това. Не съм променял решението си през деня. За огромно учудване на мнозина Михайлов изтъкна още, че футболът никога не е бил в по-добро състояние - управленски и финансово. А в чисто спортно-техническо отношение никой не може да търсете в него вината. Играчите от клубовете като дойдат тук, не могат за една седмица да се научат да играят. Борислав Михайлов изрази увереност, че в България \"черно тото\" няма. Който не вярва, нека докаже противното. Не съм длъжен да се обяснявам на никого. Нося отговорност само и единствено към тези около 600 делегати, които ме избраха за президент. Не зная какво следва оттук нататък за БФС. Има Изпълком, те ще решат. Може би грешката ми беше, че търпях прекалено много, бях прекалено добър с всички. На заседанието днес се очаква да бъде посочен заместникът му. Фаворит е първият вицепрезидент Йордан Лечков, който от своя страна ще задвижи процедурата по подготовка на извънреден конгрес за избор на постоянен нов шеф на БФС.", "date": "2019.10.18", "title": "Боби Михайлов проговори: Знам, че съм недолюбван, но нямам вина за издънките на футболистите"}
{"url": "https://faktor.bg/bg/articles/mihail-kasabov-vremenno-e-izbran-za-rakovoditel-na-bfs", "text": "Михаил Касабов е новият президент на БФС. Това обяви преди броени минути Камен Костадинов пред събралите се журналисти, очакващи новини от провелия се днес Изпълком. Досега Касабов заемаше поста вицепрезидент на Българския футболен съюз. По-рано през седмицата вече бившият президент Борислав Михайлов подаде оставка, а късно снощи това стори и вицепрезидентът Атанас Фурнаджиев. Именно Касабов ще наследи Михайлов, поне до избора на ново ръководство на българския футбол, информира Sportal.bg ,,Днес е един неприятен ден за мен. Искам да благодаря на Борислав Михайлов за направеното през последните години. Сега предстои да изберем дата за нов Конгрес и да намерим нов старши треньор. Аз ще свикам Заседание на Изпълкома, на което да определим дата за Конгреса. Тогава господин Лечков ще направи изявление за новия селекционер. На следващия Конгрес аз няма да се кандидатирам за президент. Веднага след моето вписване аз ще имам право за свикване на Изпълком. Знаете, че има срокове. По най-бързия начин ще бъде свикан Конгрес'', сподели Касабов на днешната пресконференция.", "date": "2019.10.18", "title": "Михаил Касабов е новият президент на БФС"}
