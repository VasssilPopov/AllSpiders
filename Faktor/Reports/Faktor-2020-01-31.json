{"url": "https://faktor.bg/bg/articles/ruski-vestnik-za-brekzit-terzaniyata-priklyuchiha", "text": "\"Въпросът дали Великобритания да излезе от ЕС бе може би най-трудният през цялата бурна история на кралството. Но ето че терзанията, траяли три години и половина, приключиха\", пише \"Росийская газета\" в коментар за очаквания тази нощ Брекзит. \"Закономерен е според вестника въпросът как и защо е стигнала до това решение, изненадало света, шестата световна икономика, членуваща в най-големия блок за свободна търговия. Защо стана тъй примамливо за британците излизането от престижния европейски клуб\", пита се изданието, припомняйки британско-европейското взаимноизгодно сътрудничество, продължило почти половин век. Според московския официоз може би се е задействал синдромът на апломба, присъщ на бившата империя и самоуверена Великобритания е сметнала за по-изгодно сама да приема закони и да взема решения, вместо да ги получава от Брюксел. Освен това за \"развода\" с ЕС е спомогнало и одобрението на американския президент Доналд Тръмп, а и за британските премиери винаги са били приоритет специалните им отношения със САЩ. \"Обикновените британци обаче явно не са много склонни към \"семейно приятелство\" с Америка заради опасения да не им изпращат иззад океана пилета, обработени с хлор, и да не направят платена безплатната днес британска медицина\", добавя \"Росийская газета\". \"Комерсант\" цитира прогноза на международната рейтингова агенция Мудис, според която, ако кралството не успее да сключи тази година ново търговско споразумение с ЕС, това ще се отрази зле на износа на ред европейски страни за Великобритания. На първо място ще пострадат Ирландия, Белгия и Нидерландия. \"Брекзит обаче няма да повлияе съществено на кредитоспособността на ЕС\", смята Мудис. Тази година Лондон ще продължи да финансира ЕС и ще спре вноските едва през 2021 г. Според експерти на агенцията другите страни членки са напълно способни да компенсират в бъдеще неполучените доходи. \"Влиянието на \"развода\" върху самата Великобритания пък ще зависи най-вече от условията в бъдещото споразумение. За Мудис изглежда най-вероятно да бъде създадена зона за свободна търговия със стоки, а не митнически съюз\", допълва \"Комерсант\". Великобритания бе втората икономика в ЕС, негов основен \"данъкоплатец\", финансов център и ядрена сила. Напускането ѝ създава много проблеми - и прагматични, и концептуални, отбелязва онлайн изданието \"74\". Списъкът от нерешени въпроси включва стотици точки, сред които са миграцията, риболовът, отбраната, културните връзки, проблемът с гражданите, живеещи в чужбина, и т. н., се казва в материала. \"Какво ще стане сега с Великобритания? Никой не знае\", пише електронният вестник. Засега катастрофа няма и основните показатели на британската икономика, включително курсът на лирата, са на работно равнище. Но има и тревожни сигнали - банкерите примерно дават все по-скептични оценки за перспективите на Лондон. Защото неяснотата плаши парите, изтъква \"74\". \"Британският премиер Борис Джонсън, станал символ на Брекзита, трябва да помни, че избирателите са му дали ограничен мандат. Не е сигурно, че икономическата му политика, съчетала държавна намеса и неолиберализъм, ще има широка подкрепа\", коментира френският икономист Жак Сапир пред изданието \"Валдай\" на едноименния международен дискусионен клуб. \"Пълноценен Брекзит още утре няма да има. Съгласуването на \"развода\" ще продължи най-малко до декември 2020 г., но всъщност може да се проточи и до 2023 г.\", подчертава специализираният финансов сайт \"Финам\". За да нанесе сега Брекзитът щети на световната икономика, а и на борсите, той трябва да се развие по твърдия сценарий, което явно е изключено. Поне засега. Преходният период при желание може да се протака доста време - той не носи глобални рискове за икономиката на кралството, нито на еврозоната. \"Аналитиците могат колкото си щат да рисуват страховити модели за развитието на икономиките. Вижте обаче как гласуват инвеститорите с парите си - котировките на европейските и на световните борсови индекси реагират абсолютно спокойно на наближаващото събитие и стремежът е към нови исторически максимуми\", пише \"Финам\". Вдигнала бунт срещу Европа, в близките години Великобритания може да има икономически проблеми. Такова бъдеще предсказа на страната си Bank of England (основната финансова институция в страната), пише \"Лента\". \"В съобщение на сайта си регулаторът представя прогноза за растежа на британския БВП в близко бъдеще. Според нея през 2020 г. се очаква ръст от 0,8 на сто (в сравнение с 1,3 процента през 2019 г.), а през 2021 г. - 1,5 процента. Всички тези показатели са по-ниски от очакваните по-рано\", изтъква изданието. \"Над половината шотландци подкрепят идеята за независимост на Шотландия\", пише \"Красная весна\", като цитира данни от анкета на ЮГъв, публикувани вчера. Според тях 51 на сто от участниците са за независимост на Шотландия, а 49 на сто - против. Само независимостта ще спаси шотландската икономика след Брекзита, цитира \"Красная весна\" мнението на шотландския първи министър Никола Стърджън. \"Великобритания тегли Европа към дъното\", пише \"Свободная преса\". \"След нея Дания, Полша и Италия също ще напуснат ЕС\", цитира всекидневникът изявление на британския евродепутат Найджъл Фараж\", лидерът на Партията за Брекзит. \"Дания също като Великобритания гледа с подозрение на перспективата за задълбочаване на европейската интеграция. Полша има големи проблеми с Брюксел заради крайнодясната вътрешна политика на Варшава. Италианската икономика е в дълбока криза и според някои местни гласове страната има шансове да оздравее, ако излезе от ЕС. При все това няма особена вероятност \"екзитите\" да продължат. Това е много продължителна, трудна и скъпоструваща процедура\", обяснява руският финансист Геворг Мирзаян.", "date": "2020.01.31", "title": "Руски финансист за Брекзит: Много продължителна, трудна и скъпоструваща процедура"}
{"url": "https://faktor.bg/bg/articles/boris-dzhonsan-sled-brekzit-zapochva-nova-era-za-velikobritaniya", "text": "Излизането на Великобритания от ЕС днес бележи началото на ера на обновление и обединение на страната. Това се казва в подготвена реч на премиера Борис Джонсън, откъси от която разпространи канцеларията му, предадоха световните агенции, цитирани от БТА. \"Това не е край, а начало. Настъпил е момент на зазоряване и вдигане на завесата през ново действие. Това е момент за национално обновление и обединение\", се казва в речта, която Джонсън ще произнесе в 22 ч. по Гринуич, един час преди настъпването на Брекзита, с който Великобритания ще стане първата страна, напуснала Европейския съюз. \"Това е нова ера, в която повече няма да се съгласяваме, че възможностите в живота за вас и семейството ви зависят от това в коя част на страната живеете. Нашата роля като правителство, моята работа, е да обединим нашата страна и да поведем хората ѝ напред\", добавя Джонсън. Днес премиерът ще свика заседание на кабинета си в североизточния английски град Съндърланд, който подкрепи Брекзита с 61 процента на референдума през 2016 г. В града се намира главният европейски завод на японския автомобилостроител \"Нисан\", чието бъдеще беше под въпрос при твърд Брекзит, който обаче беше избегнат благодарение на сключеното с Брюксел споразумение за напускане. Три години и половина след референдума от юни 2016 г., на който британците решиха да излязат от блока на 28-те, ЕС за пръв път ще загуби държава-членка. Раздялата няма незабавно да предизвика конкретни промени, а ще отбележи началото на преговорите по условията на бъдещите им отношения. Отношенията между Великобритания и ЕС ще се запазят както досега до края на 2020 година.", "date": "2020.01.31", "title": "Борис Джонсън: След Брекзит започва нова ера за Великобритания"}
{"url": "https://faktor.bg/bg/articles/borisov-se-sreshtna-s-turskiya-vanshen-ministar-mevlyut-chavushoglu", "text": "Стабилното и устойчиво развитие на двустранните отношения с Турция е важна част от българската външна политика, заяви министър-председателят Бойко Борисов по време на срещата си с министъра на външните работи на Република Турция Мевлют Чавушоглу. По време на разговора им в Министерския съвет премиерът Борисов отбеляза интензивния двустранен политически диалог, който българската и турската страна водят, съблюдавайки принципите на добросъседство и взаимно уважение. Според българския министър-председател настоящата му среща с Чавушоглу, предхождана от разговора им в Давос, както и срещата му с турския президент Реджеп Тайип Ердоган при откриването на „Турски поток“ в Истанбул са добра възможност да бъде затвърдена положителната атмосфера в отношенията между двете страни. Премиерът Бойко Борисов посочи, че Турция е наша непосредствена съседка, съюзник в НАТО и важен партньор на ЕС за справяне с редица предизвикателства като миграционния натиск върху Европа, борбата срещу тероризма, енергийните доставки и енергийната сигурност, инфраструктурата, селското стопанство, търговията и икономиката. „Високо ценим ангажимента на Турция в прилагането на Съвместната декларация между ЕС и Турция за миграцията от 2016 г., както и отличното двустранно сътрудничество в тази област, което осигури нулев натиск върху общата ни граница“, заяви министър-председателят Борисов. Българският премиер отбеляза сериозната тежест, която Турция носи, предоставяйки убежище на голям брой сирийски бежанци на своя територия. Премиерът Борисов изтъкна целенасочената работа на българското правителство за диверсификация в енергийната сфера. Министър-председателят акцентира върху сътрудничеството между България и Турция във връзка с развитието на междусистемната свързаност на газопреносните мрежи на двете страни, което ще допринесе за диверсификацията на маршрутите за доставка на природен газ. Българският министър-председател обърна внимание и на дейностите на българската държава по реализацията на проекта за разширение на газопреносната инфраструктура от българо-турската до българо-сръбската граница. Премиерът Борисов изтъкна още, че Турция е една от държавите, през които преминава „Южният газов коридор“, а България също е неразделна част от развитието на този коридор с проекта си за интерконектор с Гърция. В рамките на разговора на премиера Бойко Борисов с турския външен министър беше поставен фокус и върху наличието на значителен потенциал за по-нататъшно развитие на търговските и икономическите отношения между България и Турция. Министър-председателят Борисов обърна внимание на нарастващия стокообмен, който за периода януари – септември 2019 г. се е увеличил с 10.7% на годишна база и достига 3 017 млн. евро. Туризмът беше посочен като друго поле за сътрудничество между двете страни с големи възможности за развитие.", "date": "2020.01.31", "title": "Борисов се срещна с турския външен министър Мевлют Чавушоглу"}
{"url": "https://faktor.bg/bg/articles/novini-balgariya-portret-na-georgi-dimitrov-i-likat-na-che-gevara-lasnaha-v-doma-na-vasil-bozhkov-snimki", "text": "При проверката на колекцията в дома на Васил Божков \"изплуваха\" портрети на Георги Димитров и кутия с пури с лика на Че Гевара. Картините предизвикаха остри коментари в социалните мрежи. Според някои от тях става въпрос за бившата резиденция на Тодор Живков в парк \"Витоша\". Появиха се подозрения, че портретът най-вероятно е бил собственост на бившия първи, наследен от бизнесмена, който не е посмял да ги махне. \"Що за хора си закачат Георги Димитров на стената и пушат пури от кутия с Че Гевара\", се питат смаяни зрители на БНТ, които случайно са забелязали в репортаж на телевизията комунистическите вождове в дома на Васил Божков.  Припомняме, че бизнесменът беше обявен за международно издирване по 7 обвинения - за принуда, изнудване, опит за подкуп на длъжностно лице, подбудителство, престъпление по служба и ръководене на организирана престъпна група. Самият Божков заяви, че го е страх за живота и няма да се прибира в България. По думите му, се намира в балканска страна, но проверка показа, че последно самолет на \"Нове Холдинг\" е летял до Дубай.", "date": "2020.01.31", "title": "Портрет на Георги Димитров и ликът на Че Гевара лъснаха в дома на Васил Божков (снимки)"}
{"url": "https://faktor.bg/bg/articles/voennoto-razuznavane-na-bkp-se-moli-na-savetskoto-gru-iskame-postoyanen-vash-predstavitel", "text": "През 1980 г. началникът на Разузнавателното управление на Генералния щаб на БНА (военното разузнаване по време на комунистическия режим) ген. Васил Зикулов е поискал от ръководството на съветското Главно разузнавателно управление на Генералния щаб на Въоръжените сили на СССР (съветското военно разузнаване) да бъде запазена длъжността Постоянен представител на ГРУ в Народна република България. Ген. Зикулов, който е най-дългогодишният началник на военното разузнаване по време на тоталитарния комунистически режим, се е мотивирал в писмо, написано на руски език, до зам.-началника на ГРУ ген. Ивашутин., което публикува сайтът В него Зикулов изтъква, че благодарение на тази длъжност (съветски съветник във военното разузнаване на НРБ, б.а.) е позволило да се извършат повече оперативни форми на обучение между двете разузнавания. В резултат на съветският съветник сътрудничеството между нашите управления значително се разшири, практически са обхванати всички области на разузнавателната работа”, пише ген. Зикулов. Той цитира и генералния секретар на БКП Тодор Живков, който при посещение на българската „военна разведка” а насърчавал да работи В „тясно взаимодействие със СССР”. Длъжността Постоянен представител на Главното разузнавателно управление на Генералния щаб на Въоръжените сили на СССР при Разузнавателното управление на Генералния щаб на БНА е утвърдена по предложение на началника на Генералния щаб на БНА генерал Семерджиев, съгласувано с министъра на народната отбрана на НРБ и ЦК на БКП , в края на 1974 година. Документът е включен в сборника „Военното разузнаване и Варшавският пакт срещу НАТО”, издание на  Комисията по досиетата, 2015 г.", "date": "2020.01.31", "title": "Военното разузнаване на БКП се моли на съветското ГРУ: Искаме постоянен ваш представител"}
{"url": "https://faktor.bg/bg/articles/spas-garnevski-drugarko-ninova-sega-ili-kogato-skrihte-za-chernobil-narodat-ni-disha-rak-i-da-pie-otrova", "text": "ГЕРБ и БСП си размениха обвинения във връзка с жертвите на комунистическия режим. В началото на пленарното заседание Спас Гърневски прочете декларация от името на ПГ на управляващата партия по повод 1 февруари и 75 години от Народния съд. Той припомни още банковите фалити през прехода, като в същото време, по думите му, \"другарите, облагодетелствани от чл. 1 от Конституцията и забогатели от грабежите си, се втурват в криминалната приватизация\". Гърневски цитира изказване на депутата от БСП Иво Христов, \"който счита 80% от българите за дебили\", където той признава, че \"номенклатурата на БКП и ченгетата на ДС да демонтирали държавата и са присвоили активите, създадени с кръв и пот от българския народ през онези 45 години\". „Днес бившите другари и другарки от номенклатурата са изискани дами и господа, щастливи и заможни представители на новобогаташката капиталистическа върхушка в България”, коментира депутатът. Според Гърневски левицата непрекъснато говори за по-високи заплати и доходи, пенсии, за чиста храна и въздух, но не посочва колко са били заплатите и пенсиите в годините на техните управления, както и кой скри от народа истината за Чернобил. „Питам Ви, другарко Нинова, сега или тогава народът ни бе накаран от Вашата партия \"да диша рак и да пие отрова\", попита от трибуната представителят на ГЕРБ. Той призова социалистите да коленичат пред народа и да поискат прошка за \"всички безчинства\".", "date": "2020.01.31", "title": "Спас Гърневски: Другарко Нинова, сега или когато скрихте за Чернобил народът ни \"диша рак и пие отрова\"?"}
{"url": "https://faktor.bg/bg/articles/die-welt-pod-pritsela-na-voyskite-na-moskva-stoi-evropa", "text": "Военната сила на Русия е по-голяма от всякога. И под прицела на войските на Москва стои преди всичко Европа, коментира германското издание Die Welt. До такива изводи в своето проучване стигна Изследователският институт за национална отбрана към Министерството на отбраната на Швеция.  „Русия на (президента) Владимир Путин отново се превърна в агресивна, непредсказуема сила, която иска да овладее съседите си или поне да ги контролира“, отбелязва Хайнрих Брауз, който до 2018 г. беше помощник генерален секретар на НАТО по отбранителна политика и планиране в централата на Алианса в Брюксел. Руското ръководство дори е готово „да използва военна сила за своите сили и политически цели, ако вярва, че може да се справи с рисковете, както се вижда в Украйна и Сирия“, каза Браую, който е и пенсиониран генерал, сега старши сътрудник на Германското дружество за външна политика. Но какво стои зад силата на Русия? Според шведското проучване Русия значително е увеличила разходите си за отбрана, както и броя на военните учения, които провежда. Бойната й мощ се увеличи значително от 2008 г. насам. Въоръжените сили са в състояние триумфално да водят регионални войни в съседните региони и в същото време да присъстват и в Сирия и Украйна. „Загрижени сме за нарастващото регионално превъзходство на Русия в традиционните въоръжени сили на източната граница на НАТО, което е подкрепено от ядрени оръжия“, казва Браус.  Руското въоръжение там включва нови ракети със среден обсег 9M729, насочени срещу Европа. Експерт по сигурността говори за \"възможността за радикална промяна в ситуацията чрез бърза регионална атака, подготвена и придружена от кибератаки и дезинформационни кампании, преди НАТО да може да реагира ефективно\". Ян Техау, експерт по външна политика в неправителствената организация „Германски фонд Маршал“ в Берлин, добавя: \"Русия е разработила сценарии за първи ядрен удар и технически има възможност да атакува не само балтийските държави, но и градове като Стокхолм и Берлин в рамките на няколко минути, използвайки ракетните комплекси „Искандер“, разположени в Калининград. Те могат да бъдат оборудвани и с ядрени бойни глави и това означава, че Русия има огромен потенциал да заплаши Европа.  \"Европа трябва да е нащрек, за да не бъде подложена на военни и ядрени изнудвания\". За Москва основният враг е НАТО.  „До 2029 г. военният потенциал на Русия вероятно ще се концентрира срещу Европа“, се казва в проучването.  Това не е изненадващо, според изследователите от Швеция. Най-добрите предпоставки за провеждане на регионален конфликт от гледна точка на Русия са на запад и на юг. Там има инфраструктура, мрежа от пътища, железопътни линии и корабни линии, която е удобна за военно движение.  \"Европейският регион на военни действия има благоприятни условия за руски операции\", казват военните експерти от Швеция. Изследването също така казва, че „вероятно руските въоръжени сили ще предприемат по-нататъшни стъпки за изграждане на своя капацитет, проектирайки разполагането на сили в стратегически важни региони в международен план\". Средиземноморският регион е отличен пример - военноморските формирования и военните бази в Сирия служат за системно разширяване на военното влияние в Близкия Изток и Северна Африка, казват военните експерти от Швеция. Проучването анализира „постепенното нарастване на военния потенциал на Русия, особено във връзка с така нареченото интензивно провеждане на военни операции срещу добре въоръжени противници“. Президентът на Русия Владимир Путин обяви разработването на нови разузнавателни и офанзивни дронове, лазерни и хиперзвукови системи, както и роботи. Но Путин не само мечтае за ново оръжие-чудо, той вече има едно такова: хиперзвуковата ракета „Авангард“ с възможност за ядрено оборудване, което според информацията не може да бъде прихваната от нито една западна система за противовъздушна отбрана. Скоростта й е до 33 хил. км/ч, обхватът на полета й е от 4 хил. до 6 хил. км, ракетата е и невероятно маневрена. НАТО не разполага с подобно оръжие.  Във фокусът на изследването попадат и подводниците от клас „Борей“, които също се считат за невероятно маневрени. Новите подводници трябва да влязат на въоръжение в руския флот до около пет години. Те са оборудвани с междуконтинентални ракети, които носят ядрени бойни глави с обсег от 8 000 км. Освен това се очква в скоро време Москва да разполага и с безпилотната подводница „Посейдон“, още позната като „Статус-6“. Сега тя е в етап на тестване, но ще може да нанесе големи щети на Алианса, защото е малка, бърза и трудна за засичане.  Освен това Москва разполага с около 35 до 40 торпедни подводници, включитено загадъчната „Лошарик“. Според наличната информация, тя е способна да потапя на дълбочина до 6000 м, оборудвана е с камери и манипулатори. Задачите й включват шпионаж и (в случай на заплаха) повреда на комуникационни кабели на дъното на морето, за да се прекъсне трансатлантическата комуникация. Москва редовно нарушава границите на въздушното и морското пространство в Балтийско море. Тези провокации имат за цел да изпробват Запада и да разберат колко висока е решителността и единството в съюза.  \"Може също така да става въпрос за това дали НАТО наистина е готова да се справи с нетрадиционни заплахи, тоест в кибер сферата или хибридните конфликти, и дали разглежда тези действия като военно нападение“, казва още Техау. (Агенция \"Фокус\")", "date": "2020.01.31", "title": "Какво стои зад силата на Русия и нейните провокации към Запада?"}
{"url": "https://faktor.bg/bg/articles/amerikanskiyat-senat-reshava-v-petak-sadbata-na-donald-tramp", "text": "По демократите в САЩ беше нанесен голям удар в усилията им да призоват свидетели в процеса за импийчмънт срещу президента Тръмп. Демократите имаха намерение да убедят четирима републиканци сенатори да подкрепят искането им да призоват свидетели, за да си гарантират мнозинство в 100-местния Сенат. Но един от малкото колебаещи се сенатори заяви, че няма да подкрепи искането, съобщи Би Би Си. Ламар Александър заяви, че демократите са доказали, че Тръмп е действал неуместно, но това не е неминуемо престъпление. Съобщението проправя пътя за евентуално оправдаване на президента от Сената още в петък, 31 януари. Демократите по-специално искаха да призоват бившия съветник на президента по националната сигурност Джон Болтън, който заяви, че Тръмп му е казал директно, че отказва военната помощ на САЩ в Украйна, докато тя не се съгласи да разследва съперника му демократа Джо Байдън. Според някои информации в планираната за публикуване книга Болтън твърди, че Тръмп е изиграл основна роля в оказването на натиск върху Украйна да разследва Джо Байдън. Въпреки че Сенатът се очаква да обяви Тръмп за невинен и той да остане на президентския пост, привикването на свидетели като Болтън може да нанесе големи щети в политическо отношение на президента, който ще се бори за преизбиране на изборите на 3 ноември, коментира вчера Ройтерс. Сенатор Джон Барасо, третият по старшинство републиканец в Сената, каза, че е възможно процесът да приключи днес, без да успеят демократите да постигнат целта си да призоват свидетели. \"Нещата ясно вървят към обявяване на финално решение в петък. Гласуването ще бъде в петък\", каза Барасо.", "date": "2020.01.31", "title": "Американският Сенат решава в петък съдбата на Доналд Тръмп"}
{"url": "https://faktor.bg/bg/articles/izvestna-zhurnalistka-obvinila-tramp-v-iznasilvane-iska-dnk-proba-ot-prezidenta", "text": "Известна американска журналистка, която обвинява Доналд Тръмп, че я е изнасилил, поиска вчера президентът да предостави своя ДНК проба, за да се установи дали е същата като следите, открити по нейна рокля, предадоха Франс прес и БТА. Елизабет Джийн Каръл, която списва в сп. \"Ел\" рубриката \"Попитайте Е. Джийн\" (\"Ask E. Jean\") и отговаря на читателски писма, твърди, че е била облечена с тази черна рокля в деня на предполагаемото изнасилване, станало през 1995 или 1996 г. Бъдещият президент на САЩ се затворил с нея в пробната на големия нюйоркски магазин \"Бергдорф-Гудман\", преди насила да я целуне и след това да я изнасили. След като 76-годишната сега жена публикува тези свои твърдения през юни 2019 г. в сп. \"Ню Йорк\", милиардерът републиканец заяви, че \"никога не се е срещал с това лице през живота си\". Една от снимките, илюстриращи материала в списанието, обаче показва Тръмп да се шегува с Е. Каръл и съпруга й. Американският президент увери, че журналистката не е негов тип жена. За снимката Тръмп каза, че тя просто е запечатала момент, когато стои, облечен с палто, в редица от хора, предаде Асошиейтед прес. Според съдебен документ, публикуван от в. \"Ню Йорк таймс\", по роклята са били открити следи от \"ДНК на неидентифициран мъж\". Адвокатката на журналистката даде срок на Тръмп и адвокатите му до 2 март да представят ДНК проба на президента, предаде АФП. В началото на ноември Е. Джийн Каръл заведе в щата Ню Йорк дело за клевета срещу президента, защото той твърди, че обвиненията й са измислени. Каръл се мотивира, че Тръмп я е очернил и е навредил на кариерата й, като я нарекъл лъжкиня, посочва АП. Най-малко 16 жени са обвинили Тръмп, че е упражнил сексуално насилие срещу тях преди да стане президент - твърдения, които държавният глава винаги е отричал.", "date": "2020.01.31", "title": "Известна журналистка, обвинила Тръмп в изнасилване, иска ДНК проба от президента"}
{"url": "https://faktor.bg/bg/articles/boyko-rashkov-nedopustimo-e-prokuraturata-da-publikuva-zapisi-ot-podslushvane", "text": "Бойко Рашков, бившият председател на бюрото за контрол на специалните разузнавателни средства (СРС), коментира по БНР законността на публикуването на записи, осъществени с подслушване, на сайта на прокуратурата. Става дума за разговорите на ген.-майор Цанко Стойков, командващ Военновъздушните сили, и президента Румен Радев. Тези материали, които са публикувани гордо на сайта на прокуратурата, са написани, все едно са писани в ДАНС или в някоя метеорологична станция - \"висока степен на вероятност\", \"много е вероятно\", \"много е достоверно\", може би ще вали, може би няма да вали и т.н. И когато това се отнася до длъжностни лица, заемащи отговорни постове в държавата, включително държавен глава, това според мен е обидно за нацията. За мен въпросът с публикуването на тези материали - нещо, което е озаглавено постановление, няма белезите на юридически документ, правен, процесуален акт, и звукозаписи, снети на хартиен носител, за мен това е недопустимо. Публикацията на такива материали е забранена в Наказателния кодекс - чл. 145. И не мога да си обясня самодоволството, с което са публикувани тези материали в грубо противоречие с наказателния закон. Прокуратурата у нас и по конституция, и по закон бди за спазването на закона от всички. Очевидно обаче не бди за спазването на закона от самата прокуратура. И този пример се дава от новия главен прокурор. Чл. 145 а е гаранцията, че и забраната в чл. 32 от Закона за СРС ще се спази. По такъв начин ние охраняваме основните права и свободи на гражданите - забранявайки изнасянето на информация чрез приложени специални разузнавателни средства. Това е рецидив. Случаят с лекарите в Горна Оряховица - специални разузнавателни средства бяха изчетени от Цветан Цветанов в парламента, след което се намери един прокурор, който каза, че това не е престъпно, не е нарушение даже. В конкретния случай бих предложил да се извърши проверка не толкова на самите звукозаписи, снети на хартиен носител и публикувани на сайта на прокуратурата, колкото по един друг въпрос: от кой съдия е взето разрешението за използване на СРС. Защото от тези материали, които тук са изпратени, публикувани, много колеги коментират - това не е ясно. Началникът на ВВС е военнослужещ генерал и по дефиниция, по НПК, компетентен е военен съд във всички случаи. Поради тази неяснота, ако бях в предходното ми битие на председател, бих предложил подобна проверка да се извърши - дали е спазен редът за използване и прилагане на СРС.", "date": "2020.01.31", "title": "Шеф на Бюрото за контрол на СРС-та: Недопустимо е прокуратурата да публикува записи от подслушване"}
{"url": "https://faktor.bg/bg/articles/na-15-dekemvri-bivsh-partnyor-na-vasil-bozhkov-dal-na-btv-klyuchovi-dokumenti", "text": "Бившият бизнес партньор на Божков Цветомир Найденов изнесе в ефира на бТВ поразяващи обвинения към медията. Той се обърна към Антон Хекимян: \"Дойдох при вас преди 45 дена, бях тук и ви дадох на вас и на Венелин Петков всички документи. И какво стана сега? Давам ви факти и документи и нищо не направихме. Пускате го по телевизията, а аз чак днес съм тук. Божков наляво и надясно твърди, че ви е купил. Имате договори с него. Един вътрешен министър, когато стреляха по Манол Велев и не откриха нападателя, е личен приятел на Васил Божков. Това е Румен Петков. Нито убийците, нито поръчителите са открити. Сега тече разследване. Заплашвал ме е с убийство.  И мен, и семейството ми. 1993-та се разбрахме 60 на 40 за него, сега имам 16 процента от Еврофутбол и парите не получаваме, откакто ни заплаши, че ще ни убие.  На хартия сме съдружници, но той контролира всичко. Васил Божков е сериен изнасилвач. Изнасилил е стотици жени, включително непълнолетни. Казвам го на вас, казал съм го където трябва. Вече са предадени фактите как е корумпирал членове на Комисията по хазарта. Назначени от Орешарски. Страхувам се за живота си. Ходя с охрана. Промени ми се живота, но трябваше да се разкрият тези неща. Четох по медиите, че е пратил някакви грузински килъри за нас и не се учудвам. Той е способен на това. Сайтът Efbet в момента е подложен на петата по големина хакерска атака в историята на интернет. На кой да се оплача сега? Кой се занимава с киберсигурността в държавата? Явор Колев, който е бил дългогодишен член на Комисията по хазарта? Не правя никакви внушения. Аз съм се оплакал на когото трябва. Единствената фирма, която имаме за моментна лотария, пак се контролираше от Васил Божков. Той винаги е искал да бъде монополист. Това е причината да корумпира всичко по пътя си. Корумпирал е и Комисията по хазарта. Не мога да кажа повече. Дал съм всички документи на разследващите органи и виждате, че има акции, задържани. Аз не съм хазартен бос. Аз съм хазартен оператор и правя бизнес в Европа и САЩ. Лицето Васил Божков може да прави хазарт само в България. Той е блеклистнат в цяла Европа и САЩ. Всички председатели на Комисията по хазарта са били на крака в офиса на Васил Божков, може би без Калоян Кръстев и Мария Филипова. Какво са правили там? Васил Божков ни спираше бизнеса постоянно. И не само на нас, а и на редица чуждестранни компании. Щом разбереше, че някой иска лиценз за някаква дейност, задействаше Комисията по хазарта и бизнеса приключваше. Тази Комисия е купена и то от 20 години. Активизирах се, след като ни заплаши на 12 юни. Евала на държавата и всички прокурори, защото това лице е много опасно и никой не смееше да му застане на пътя. Няма да стане да му прехвърля бизнеса си. Аз съм го казал в очите това, ако иска да ни убива. Няма да стане да ни вземе бизнеса. Аз по мои сметки съм изчислил, че Божков дължи на държавата над 470 млн. лева. Не може да има двойно плащане на такси. Има човек, който си затваря очите, но всичко съм казал на полиция и прокуратура. Не знам дали е имало политически чадър на Васил Божков. Каквото знам, съм го казал на разследващите органи. Поканете Иван Костов и американския посланик и ги питайте за Васил Божков. Иван Костов махна Пламен Орешарски като номинация за кмет на София, защото е бил в офиса на Божков(Найденов бърка - Орешарски бе отстранен като кандидат за кмет на София от Надежда Михайлова, б.р.). България няма нужда от криминални престъпници като Васил Божков. Вчера го слушам, че казва, че е на Балканите. Знайте тогава, че е на Филипините\", добави Найденов.", "date": "2020.01.31", "title": "Бомба в ефир: Още на 15 декември бивш партньор на Васил Божков дал на бТВ ключови документи, но те ги скрили"}
{"url": "https://faktor.bg/bg/articles/balgarin-v-kitay-merkite-za-sigurnost-sa-drakonovski", "text": "За момента няма ясни признаци за успокояване на епидемията. 9720 по последни данни са заразените, 213 са смъртните случаи. 176 души са излекувани до момента. Това каза в журналистът Тодор Радев, който рабори за българската секция на Радио Китай, предаде БНТ. \"Вече няма опашки пред аптеките, тъй като и маските почти не могат да се открият. Налагат се сериозни глоби на търговци, които спекулират с тяхната цена. Хората се съобразяват с мерките, основно в Пекин\", казва сънародникът ни. \"В Ухан обаче напрежението е по-голямо. Като цяло ситуацията е спокойна, поне на пръв поглед\", коментира още Тодор Радев.", "date": "2020.01.31", "title": "Българин в Китай: Мерките за сигурност са драконовски"}
{"url": "https://faktor.bg/bg/articles/pusnaha-sreshtu-1000-lv-garantsiya-bivshiya-shef-na-vik-pernik-ivan-vitanov", "text": "Специализирания съд пусна срещу 1000 лева гаранция управителя на ВиК-Перник Иван Витанов, а изпълняващата длъжността кмет по време на предизборната кампания Севделина Ковачева бе освободена срещу подписка. Решението на съда може да се обжалва в 3-дневен срок. Отстраненият управител на Вик Перник Иван Витанов е бил инструктиран да не обявява воден режим, за да не рефлектира върху кметските избори. Това стана ясно в Специализирания съд днес, където подведени под отговорност са Витанов и временно изпълняващата тогава длъжността кмет на Перник Севделина Ковачева. Според обвинието те са могли да обявят по-рано воден режим, с което да се спестят водни количества, но според защитата на двамата - това не им е влизало в правомощията. Прокуратурата обяви, че двамата има опасност да се укрият или да извършат други престъпления, но пък Витанов заяви пред съда, че трябва да се грижи за своята майка и дори се е преместил при нея.  Ковачева пък каза, че никога не е извършвала престъпления и дори няма глоби за неправилно паркиране. \"Витанов е единственият човек, който е сигнализирал за водната криза\", каза адвокатът му Ивета Анадолска. За първи път от водната криза язовир \"Студена\" достигна баланс, а именно - притокът в язовира е по-голям от разхода, който се използва за водоподаване към Перник.", "date": "2020.01.31", "title": "Пуснаха срещу гаранция от 1000 лв. бившия шеф на ВиК-Перник Иван Витанов"}
{"url": "https://faktor.bg/bg/articles/sinoptik-fevruari-idva-s-dosta-visoki-temperaturi-posle-snyag", "text": "Януари се оказа изключително сух месец - това показват данните на НИМХ. Нивата на валежите през месеца са около 10 литра за месеца, при норма 50-60 литра на квадратен метър. Няма район, в който да са достигнати климатичните норми. Имало е и други години с подобни резултати - това каза в Сутрешния блок на БНТ гл. ас. д-р Анастасия Стойчева - синоптик в НИМХ. Февруари идва с високи температури. На места термометрите ще показват дори над 20 градуса в първото деседневие. Рязко застудяване ще има на 5-и февруари. На 6-и вече температурите ще са отрицателни. Ще има превалявания от сняг, освен от дъжд, както и на 7-и. Особено в планините съвсем ясно ще се усети, че температурите се понижават. След това 5-6 дни ще се задържи студено време, типично за месеца, каза тя. Първата част на февруари ще бъде без мъгла. Толкова топъл месецът е бил през 1989 г. Температурите през целия февруари ще са около и над нормите, а валежите - около и под нормата, обясни синоптикът. Най-големи очаквания за валежи има около 22-ри и 25-и февруари, както и самия край на месеца. Предимно слънчев ще е предстоящият уикенд, добави Стойчева.", "date": "2020.01.31", "title": "Лято през февруари: В началото на месеца ни очакват над 20 градуса"}
{"url": "https://faktor.bg/bg/articles/gerb-predlaga-kray-na-namalyavane-na-prisadite-na-nepalnoletnite", "text": "\"Изпълнихме това, което премиерът поиска\", заяви в парламента депутатът от ГЕРБ Маноил Манев и поясни, че ГЕРБ предлага край на намаляване на присъдите на непълнолетните. Предложенията за промени в НК, свързани с края на гарантираното намаляване на присъди за непълнолетни извършители на тежки и умишлени престъпления против личността ще бъдат внесени днес. \"Всичко беше обсъдено с Министерството на правосъдието, с юристи и адвокати със световна практика\", каза той.   Промените се правят по искане на премиера Бойко Борисов след негова среща с бащата на убитата Андреа от село Галиче. Убийството на момичето разтресе буквално държавата в началото на годината. Извършител е 17-годишно момче, а от прокуратура и полиция обясниха, че такова зверство никога не е виждано. По думите му към момента въпросът не се политизира и поясни, че е помолил за съдействие всички парламентарни групи, защото обществото има нужда от тези промени.", "date": "2020.01.31", "title": "ГЕРБ предлага край на намаляване на присъдите на непълнолетните"}
{"url": "https://faktor.bg/bg/articles/korabat-radetski-se-zavarna-v-kozloduy", "text": "Корабът-музей \"Параход Радецки\" се завърна късно снощи в Козлодуй, съобщиха от Националния исторически музей (НИМ). След като през 2019 г. Министерски съвет гласува и отпусна средства за планов преглед и ремонт, НИМ откри обществена поръчка за ремонт. В края на 2019 г. параходът бе провлечен до Браила, Румъния, където е осъществена първата част от плановия преглед и ремонт, а именно - външен преглед на сух док на подводната част за установяване на годността на външната обшивка на корпуса и устройствата в подводната част не кораба.  Плавателният съд е минал също през преглед и изпитания на конструкцията, ремонт на корпуса и надстройките, и основен ремонт на двигателните-гребните колеса. Вече на родна земя, корабът ще остане в пристанището на Козлодуй. Музейните експерти от НИМ разработват концепция за обновяване на постоянната му експозиция, представяща делото на Христо Ботев. Планирано е в началото на месец април 2020 г., корабът-музей да отвори врати и да посрещне първите си посетители. В следващата фаза на ремонта от обществената поръчка предстои преглед и ремонт при необходимост на корабните системи, устройства и механизми. Едва след това ще може да получи корабно удостоверение за вътрешно корабоплаване от изпълнителната агенция \"Морска администрация\" и ще се възобновят плаванията по Дунав, уточняват от НИМ.", "date": "2020.01.31", "title": "Корабът \"Радецки\" се завърна в Козлодуй"}
{"url": "https://faktor.bg/bg/articles/brekzit-svi-vnosa-na-britanski-stoki-u-nas", "text": "С 5 на сто е намалял вносът у нас от Обединеното кралство в месеците преди Брекзит. Стоки за 759.1 млн. лева сме купили от януари до края на октомври миналата година, докато за същия период преэ 2018 г. импортът е бил за 797.9 млн. лева, показва предварителната и най-нова статистика на Националния статистически институт. На другия полюс е износът ни за Великобритания, макар и минимално. До началото на ноември м.г. импортът е на стойност 1,15 млрд. лева или с 1,1% повече спрямо същия период на 2018 г. Търговското салдо продължава да е положително през последните девет години с изключение на 2016 г. Великобритания е на 11-то място в нашия износ за 2018 г. и на 18-то място в нашия внос. Най-много от Острова през 2018 г. сме купили автомобили и лекарства, следвани от алкохол и машини. В обратна посока за Острова отиват части за превозни средства и лекарства. Част от новите стоки, които успешно се продават на Острова, са мебели. Няколко компании в сферата на информационните и комуникационните технологии също се налагат на пазара. Към септември 2019 г. преките инвестиции на Великобритания в България са 159.8 млн. евро, показват данни на икономическото министерство. Сред 100-те най-големи фирми с участие на чуждестранни инвеститори в България са дружество за метални изделия, конструкции и профили, голям дистрибутор на автомобилни горива и смазочни материали, производител на вина от грозде и търговец на цигари, показват данни на Българска агенция по инвестиции. Български стоки, изнасяни към Великобритания, на обща стойност 23.6 млн. евро ще бъдат обмитени, при Брекзит без търговско споразумение между Лондон и ЕС, сочи анализ на Bloomberg. Осем други страни – Гърция, Финландия, Люксембург, Малта, Кипър, Латвия, Хърватия и Естония – ще бъдат по-леко засегнати от нас, показват данните. Междувременно фармацевтичните фирми се изнесоха от Острова, за да могат да продължат дейността си и след влизането в сила на Брекзит. Трансферите за притежаване на права към други държави-членки на Европейския съюз започнаха още преди две години, казаха от Изпълнителната агенция по лекарствата. \"През 2018 г. те са били 105, през 2019-та – 195, а последните 11 са приключили в началото на 2020-та. Така на практика фармацевтичните фирми и дистрибутори са избегнали затрудненията след Брекзит като са се регистрирали в Европа. По този начин са избегнати затрудненията с доставки и евентуален дефицит, ако това не беше направено\", коментира пред „Монитор“ Боряна Маринкова - изпълнителен директор на Българската асоциация за развитие на паралелната търговия с лекарствата. През лятото Европейската агенция по лекарствата имаше опасения, тъй като 108 лекарствени препарата за лечение на ракови заболявания бяха спрени от продажба за кратко заради Брекзит, припомни Маринкова. Причината беше, че фармацевтичните компании бяха подали заявления за пререгистрация в държави от ЕС, за да могат да търгуват изделията си, допълни тя. По думите ѝ направените трансфери за притежаване на права са гарантирали достатъчни количества медикаменти и не създават никаква опасност за пациентите. Ако до края на тази година ЕС и Великобритания не успеят да се споразумеят за свободна търговия занапред, то Великобритания би обмитила над 500 вида стоки от ЕС за общо 47.3 млрд. eвро.", "date": "2020.01.31", "title": "Брекзит сви вноса на британски стоки у нас"}
{"url": "https://faktor.bg/bg/articles/darzhavata-tvardo-shte-brani-pred-ek-vaglishtnite-tsentrali", "text": "В парламента обсъдиха бъдещето на въглищните централи в Маришкия басейн с оглед на разговорите в Европа за Зеления пакт за ограничаване на въглеродните емисии. По инициатива на БСП се прие решение до края на февруари енергийният министър да изготви мерки за нормалното функциониране на ТЕЦ „Марица Изток 2“ иза увеличаване на капитала на дружеството. Преди дни премиерът разкритикува Зелената сделка на ЕК и изрази резерви как ще се отрази на икономиката ни. За да я спазва, България трябва да инвестира 20 млрд. лева, като парите няма да ни се отпуснат допълнително. Борисов намекна и за лицемерие от някои европейски страни, внасящи стомана от Китай, която вече е замърсила планетата. Теменужка Петкова подчерта, че преходът към нисковъглеродна икономика трябва да бъде справедлив и плавен. „Ясно сме заявили, че и след 2030 г. ще продължим да разчитаме на въглищните си централи“, посочи министърът и уточни, че основният аргумент за това е енергийната ни сигурност. Радев: Необходима е ясна стратегия за дългосрочното развитие на енергетиката Въглищните централи дават 40% от тока на страната, през зимата и до 60%. При авария се разчита именно на ТЕЦ „Марица Изток 2“, която е най- голямата въглищна централа на Балканите. В нея са инвестирани 1,2 млрд. лева в сероочистващи устройства, като инвестициите ще продължат. Според Зеления пакт до 2030 г. трябва да намалим емисиите до 60%. Около 100 хил. българи зависят пряко или косвено зависят от функционирането на комплекса. Петкова успокои хората за бъдещето на централите и работните места. От ГЕРБ обърнаха внимание, че пред България има два избора- да спазва Зелената сделка или да се съобрази с потребностите си от електроенергия на достъпни цени. „Вторият е за предпочитане“, коментира Емил Христов. Той прогнозира, че при вариант затваряне на централите ще се стигне до 35-40% недостиг на ток. Не е сигурно обаче дали съседите ще имат излишък, за да ни продадат, и на каква цена.", "date": "2020.01.31", "title": "Държавата ще брани до дупка въглищните централи пред ЕК"}
{"url": "https://faktor.bg/bg/articles/kristalina-georgieva-koronavirusat-shte-se-otrazi-otritsatelno-na-ikonomikata", "text": "Управляващият директор на Международния валутен фонд (МВФ) Кристалина Георгиева очаква епидемията от коронавирус \"2019-nCov\" да се отрази отрицателно на световната икономика през първото тримесечие на годината, съобщи БТА. \"Да го кажем така - през това тримесечие твърде вероятно ще има отрицателни последици\", заяви Георгиева на конференция на вашингтонския Център за глобално развитие. \"Би било безотговорно да се спекулира какво ще последва\", каза тя и напомни за епидемията от коронавируса ТОРС (Тежък остър респираторен синдром), който зарази 8000 души и взе 774 жертви в периода 2002-2003 г. \"Тогава настъпи краткосрочно забавяне на растежа, а след това той се възстанови. Дали такъв ще е случаят и този път? Това е много трудно за прогнозиране\", заяви Георгиева. Тя подчерта, че \"непосредствените последици са очевидни\" и посочи положението с транспорта, туризма, индустрията в Китай и по-общо в Азия. \"Засега е рано да се прави оценка на последиците на коронавируса за световната икономика, но не е твърде рано да се каже, че живеем в свят, който все повече е подложен на различни сътресения. Политиците трябва да свикнат да са подготвени, да вземат мерки за превенция и да реагират на съвсем ранен етап, независимо дали става дума за пандемия, климатичен шок или геополитически напрежения\", заяви шефката на МВФ.", "date": "2020.01.31", "title": "Кристалина Георгиева: Коронавирусът ще се отрази отрицателно на икономиката"}
{"url": "https://faktor.bg/bg/articles/balgariya-poluchi-odobrenie-na-sertifikata-za-iznos-na-termichno-obraboteni-ptichi-produkti-v-arzhentina", "text": "България получи одобрение на сертификата за износ на термично обработени птичи продукти в Аржентина, като процедурата бе стартирана през 2019 г. Това стана ясно по време на среща между министъра на земеделието, храните и горите Десислава Танева и министъра на земеделието, животновъдството и рибарството Луис Бастерра в Буенос Айрес, съобщиха от пресцентъра на Министерството на земеделието, храните и горите. Министър Танева получи уверение от своя колега, че България ще получи одобрение и на сертификата за прясно птиче месо възможно най-скоро.  По време на срещата двамата министри подписаха декларация за сътрудничество в областта на земеделието и насърчаване на двустранната аграрна търговия. ,,Аграрният отрасъл е ключов и за двете страни. България е световен лидер в производството на лавандула. Българското розово масло е с най-доброто качество на световния пазар. Имаме потенциал в тези сектори да увеличим стокообмена“, заяви министър Танева и допълни, че около 30% от производството на сирене в страната ни е насочено за износ. България изнася предимно растения, използвани в парфюмерията и медицината, шоколад и временно консервирани череши. Най-значителен внос от Аржентина имат суровите фъстъци.  Десислава Танева и Луис Бастерра обсъдиха и изградената противоградова защита на територията на Аржентина и нейната ефективност. Министър Танева информира, че в България се работи за въвеждане на противоградова защита чрез самолетен способ и се водят разговори с бранша в тази посока.  Министрите на България и Аржентина изразиха готовност за научно-техническо сътрудничество в областта на биоземеделието между Селскостопанска академия и Националния институт за селскостопански технологии (INTA).", "date": "2020.01.31", "title": "България получи одобрение на сертификата за износ в Аржентина на термично обработени птичи продукти"}
{"url": "https://faktor.bg/bg/articles/premeniha-pikaeshtoto-momche-v-bryuksel-v-odezhdi-na-dzhon-bul", "text": "Пикаещото момченце, или Манекен Пис, беше облечено днес като Джон Бул, измислен персонаж - символ на Великобритания. Това се случва за втори път в историята. За пръв път Манекен Пис влезе в дрехите на Джон Бул на 24 април 1972 г., когато Великобритания се присъедини към Европейската общност. Сега, 48 години по-късно, Брюксел и нейният символ отдават почит на напускащия Съюза остров. Брекзит трябва да стане факт на 31 януари 2019 г. след почти три години на сложни преговори и съмнения относно целесъобразността му. Манекен Пис е най-известният символ на белгийската столица. Миниатюрната фигурка се намира недалеч от площад Гран Плас. Днешния си вид статуята придобива през 1619 г. Тя многократно е крадена, включително по време на Наполеоновите войни /1803-1815 г./. През последните години Манекен Пис често сменя своите костюми. Това се прави, за да се почетат важни дати и събития. В центъра на Брюксел пикаещото момченце има свой собствен музей, в който са изложени негови \"костюми\" по всякакви поводи. На видно място е разположено и момченцето в българска носия.", "date": "2020.01.31", "title": "Премениха пикаещото момче в Брюксел в одежди на Джон Бул, символ на Великобритания"}
{"url": "https://faktor.bg/bg/articles/sport-valeri-bozhinov-pred-transfer-v-botev", "text": "Ботев може да хвърли бомба на трансферния пазар с привличането на Валери Божинов. Бившият нападател на Ювентус и Манчестър Сити призна, че е в преговори с жълто-черните. \"Ботев (Пд) е интересен проект. Това е голям клуб, институция. Ботев има армия зад гърба си - такава, каквато доста малко отбори имат. Това са феновете. Допада ми стилът на игра, който има Ботев. А и ми харесва това, че имат доста млади момчета, които съм сигурен, че в бъдеще ще са лицето на българския футбол. За мен ще бъда удоволствие да играя с магьосник, какъвто е Тошко Неделев. А и моят приятел Иван Бандаловски също е там\", заяви Божинов. \"Дали ще стане – не мога да кажа. Това е решение на треньора, на спортния директор и на президента. Няма да продължа с отбора на Септември. Политиката на този клуб е съвсем различна, моята политика също е доста различна. Аз обичам футбола – ставам и си лягам с футбола\", допълни още бившият национал.", "date": "2020.01.31", "title": "Валери Божинов пред трансфер в Ботев"}
{"url": "https://faktor.bg/bg/articles/emil-dimitrov-vratna-sekna-krancheto-piteynite-yazovirite-ne-i-za-promishleni-nuzhdi", "text": "Редуциране на разрешените водни обеми за питейно-битово водоснабдяване в съответствие с реално използваните през 2019 г. количества, установени от контролната дейност на съответните Басейнови дирекции, се предвижда в новия график за ползването на водите от комплексните и значими язовири за месец февруари, изготвен от Министерство на околната среда и водите. Това съобщават от пресцентъра на министерството.  За язовирите, водите от които се използват за питейно-битово водоснабдяване и са с наличен обем под 50% от общия, водоползвателите, включително и ВиК дружествата, са уведомени да предприемат мерки за водоснабдяване от алтернативни водоизточници – повърхностни и подземни, за които имат издадени разрешителни от съответните Басейнови дирекции. Целта е обезпечаване на питейно-битовото водоснабдяване на съответните населени места.  За язовир „Асеновец“, чийто процент на запълване 28,2%, разрешените обеми за питейно-битово водоснабдяване са редуцирани на 0,5 млн. м3, предвид ниския обем в язовира. Следва \"ВиК\" - Сливен да осигури останалото количество, необходимо за питейно-битово водоснабдяване от алтернативни водоизточници. „ВиК“ - Сливен е титуляр на 20 разрешителни за водовземане от подземни води, с общ разрешен годишен лимит – 14,9 млн. м3.  Във връзка с ниския обем в язовир „Дяково“, който е с процент на запълване 35,5% и реално постъпващ незначителен приток, води за промишлено водоснабдяване не са разрешени. Промишлените предприятия са уведомени, че следва да се осигуряват от алтернативни водоизточници, съгласно издадените разрешителни за водовземане от повърхностни и подземни водни обекти. Води за питейно-битово водоснабдяване на промишлените предприятия ТЕЦ „Бобов дол” и „Ай Ви Пи Комършъл“ не се разрешават, докато не бъдат монтирани измервателни устройства за измерване на водите, които използват от предприятията за питейно-битови цели. Разрешените води за питейно-битовото водоснабдяване от язовир „Дяково“ са редуцирани в съответствие с реално използваното през 2019  г.  За язовир „Студена“ са предприети действия за максимално ограничаване на водовземането от язовира, като се подават води единствено за питейно-битово водоснабдяване. Удовлетворена е заявката на ВиК Перник за месец февруари в размер на 752 000 м3.   Поради системно подаване на неверни или манипулирани данни, на басейновите дирекции е възложено да извършат проверки за наличие на сертифицирани и заверени измервателни устройства на язовирите с основно предназначение за питейно-битово водоснабдяване – „Искър”, „Бели Искър”, „Среченска бара”, „Христо Смирненски”, „Йовковци”, „Тича”, „Камчия”, „Ясна Поляна”, „Асеновец”, „Боровица”, „Студена”, „Ястребино”, „Дяково”, „Калин” и „Карагьол”.  При констатирано неизпълнение ще се направят предписания в едномесечен срок да бъдат монтирани сертифицирани измервателни устройства на посочените в разрешителните за водовземане места.  На всички язовири, които се използват за питейно-битовото водоснабдяване, не се разрешава работа на ВЕЦ на енергиен режим.  Графикът за месец февруари ще може да бъде изменян на по-кратки интервали, като ще могат да бъдат налагани допълнителни ограничителни мерки.", "date": "2020.01.31", "title": "Емил Димитров врътна кранчето: Питейните язовирите не и за промишлени нужди"}
{"url": "https://faktor.bg/bg/articles/sled-47-godini-v-es-velikobritaniya-kazva-sbogom-na-sayuza", "text": "След 47 години членство в Европейския съюз и 1317 дни след спорния референдум през юни 2016 г. тази вечер в 23 ч. местно време Великобритания казва официално \"Сбогом\" на Обединената общност. Поддръжниците на излизането от Европейския съюз ще празнуват с голямо парти на площада пред парламента, където са статуите на 12 държавници и известни личности като Уинстън Чърчил, Нелсън Мандела, Ейбрахам Линкълн. \"Даунинг стрийт\" 10, където се помещава премиерския офис, както и останалите правителствени сгради, ще бъдат осветени от червено, бяло и синьо. Освен това върху сградата на \"Даунинг стрийт\" 10 ще бъде прожектиран часовник, който ще отчита с обратно броене времето до 11 ч. вечерта, когато разводът ще стане факт. Премиерът Борис Джонсън пък ще отправи официално послание до британците. Биг Бен обаче няма да прозвучи, както искаха привържениците на Brexit (заради ремонта на кулата му часовникът бие само два пъти в годината - на Нова година и в Деня на примирието). Събитието ще се отбележи и с възпоменателна монета от 50 пенса. С напускането на 66 милиона граждани населението на ЕС ще се понижи до около 446 милиона. Територията му ще намалее с 5,5 на сто. Ако някога Великобритания реши да се върне, ще трябва да премине през обичайната процедура за присъединяване. Въпреки тържественото напускане, Лондон ще продължи да спазва законодателството на Брюксел през следващите 11 месеца, които са преходен период. Тоест ежедневните връзки се запазват докато траят преговорите за бъдещите отношения до края на 2020 година. Някои практически промени обаче ще се случат още преди това, предаде БТА. В Брюксел и Страсбург вече са свалени всички знамена на Великобритания. В заседанията на Европейския парламент вече няма да участва нито един от 73-те британски евродепутати, които бяха избрани през май. 46 от местата ще бъдат запазени за бъдещи държави-членки, а 27 ще бъдат преразпределени. Лондон вече няма да може да предлага кандидат за еврокомисар. Британският премиер вече няма да бъде канен на европейските срещи на високо равнище и членовете на правителството няма да участват в министерските срещи. Като граждани на страна извън блока, британците няма да могат да се кандидатират за чиновнически постове в Брюксел. Много от тях обаче са придобили второ гражданство, за да могат да останат. В замяна на това Великобритания, която е вторият най-голям нетен вносител в бюджета на ЕС след Германия, ще продължи да плаща до края на преходния период. Около 1,2 милиона британски граждани живеят в страни от ЕС, предимно в Испания, Ирландия, Франция, Германия и Италия, по данни на ООН. Според британската статистическа служба във Великобритания живеят 2,9 милиона граждани на 27-те държави от ЕС, които се равняват на около 4,6 на сто от населението на страната. По силата на споразумението за напускане, емигрантите, живеещи от двете страни на Ламанша, ще запазят всички права за пребиваване и работа в приемните държави до края на преходния период. Живеещите във Великобритания европейски граждани трябва да се регистрират, за да се възползват от тези права. За британците, живеещи в ЕС, процедурите варират в различните страни. Правото на свободно движение ще се прилага до края на декември тази година. Подробностите за реципрочните права ще бъдат договорени след Brexit.", "date": "2020.01.31", "title": "След 47 години в ЕС Великобритания казва \"сбогом\" на Съюза"}
{"url": "https://faktor.bg/bg/articles/silno-zemetresenie-razlyulya-vrancha-useteno-e-i-u-nas", "text": "Силен трус е регистриран в ранните часове в петък в планината Вранча в съседна Румъния, съобщава Нова ТВ. По данни на Националния институт по геофизика, геодезия и география към БАН магнитудът е 5,4 по скалата на Рихтер, а според Европейския сеизмологичен център - 5,1 по Рихтер. Епицентърът е на 153 километра северно от Букурещ и само на 33 километра от град Фокшани. Дълбочината е 100 километра. Трусът е разлюлял Румъния в 3:26 часа българско време. Земетресението е било усетено в цяла Румъния, Молдова, Украйна и в някои части на Североизточна България - Русе, Шумен, Велико Търново. В сайта на Европейския сеизмологичен център коментарите от Румъния посочват, че трусът е бил “кратък, но силен\". На 185 километра от епицентъра в Силистра пишат, че са усетили силата му “достатъчно, за да се събудят”. Няма паника сред хората, уточнява кореспондентът на Нова ТВ в Русе Наталия Йорданова. В социалните мрежи много хора споделиха, че са усетили земетресението. Чувало се е скърцане на мебели, което е стреснало много хора. Коментира се и дали е нужно да се вземат по-сериозни мерки.", "date": "2020.01.31", "title": "Силно земетресение разлюля Вранча, усетено е и у нас"}
{"url": "https://faktor.bg/bg/articles/yordan-tsonev-vlizame-v-evrozonata-s-tozi-kurs-na-leva-ako-se-opita-nyakoy-da-go-promeni-shte-se-otkazhem", "text": "Вчера българският парламент каза ясно, приемайки ал.3, че ние продължаваме пътя си към влизането в еврозоната. Българските граждани трябва да знаят едно - продължаваме пътя си към еврото с твърд курс на лева, ако някой се опита да го промени – ние ще се откажем от влизането в еврозоната. Това заяви в студиото на Би Ти Ви депутатът от ДПС Йордан Цонев.  Като експерт той изтъкна, че радостите от влизането в еврозоната ще бъдат повече от страховете на обществото.  Цонев коментира и скандалите около хазарта и Васил Божков, който е един от големите играчи в този бизнес. Той обаче не се ангажира с мнение, а обясни, че трябва да оставим органите да си свършат работата, за да видим каква е истината. Всеки опит да се наложи ред в законодателството в хазарта, среща обвинение в лобизъм. Затова ние от ДПС сме се отказали да регулираме тази материя. Две неща са важни за хазарта - ясна законова регулация и строг контрол. Законодателството е достатъчно ясно, друг е въпросът за контрола. Има различни режими на облагания, който аз не считам за най-удачен именно по тези съображения. Що се отнася до действията на главния прокурор по отношение на президента Румен Радев, Цонев бе лаконичен и ясен: Аз нищо странно не виждам в действията на главния прокурор…Той изпълнява своите обещания – да изпълнява конституционните си отговорности, а те са да търси справедливост на всички нива. Гешев и службите работят в правилна посока, в такава, която очаква отдавна цялото общество.", "date": "2020.01.31", "title": "Йордан Цонев: Влизаме в еврозоната с този курс на лева, ако се опита някой да го промени – ще се откажем"}
{"url": "https://faktor.bg/bg/articles/vasil-bozhkov-1-3", "text": "Как разбрахте какъв е полетът…Кой е казал, че съм бил в този самолет, на разположение съм, къде съм – не е най-важното. Това бяха първите думи на бизнесмена Васил Божков в телефонен разговор по Нова ТВ. Той отново отказа да каже къде точно се намира и подчерта, че е бил изненадан от предприетата атака срещу него. Бизнесменът нарече злостна пропаганда, че дължи на държавата 550 млн. лева.  Защо да дължа, щом тези компании не са спечелили такива пари. Всички пари съм ги спечелил абсолютно законно. Препоръчвам на Гешев да не бърка търговския и наказателния закон, посочи Божков и допълни, че на никого не е давал пари, за да няма проблеми…Затова казва, че е пропаганда.  При тази злостна атака трябва да си мълча, при все че съм си платил всяка стотинка, попита бизнесменът. Запитан дали е заплашвал някого с убийство, той бе лаконичен: Никого не съм заплашвал с убийство…Не зная какво се случи – изведнъж държавата рязко ме нападна, благодарение на бръщолевенията на някакви психично болни хора… Божков изрази разочарованието във връзка с иззетите артефакти и картини от негов имот и заяви, че държавата няма как да ги съхранява. Той поясни, че за това е показателно и как са изземвани с торбички и найлонки. За предложението за психологическа помощ не искам да се прибера в България…Няма да им доставя това удоволствие…Нямам никакъв страх. Смятам, че в съда ще се решава дали съм виновен или не. Не му прави чест на Гешев да ме нарича криминален тип, подчерта хазартния бос. Той обясни, че това е причината да изведе и близките си от България, като посочи, че жената до него е била задържана вече за 24 часа. Божков се възмути, че са му назначили служебни адвокати – това е пълно нарушение на правото му на защита, още повече, че той не е социално слаб. И категорично отрече някога да е имало чадър или защита от страна на политици.", "date": "2020.01.31", "title": "Васил Божков: Изведнъж държавата рязко ме нападна заради бръщолевенията на психично болни хора"}
{"url": "https://faktor.bg/bg/articles/britanskiyat-poslanik-za-prestoy-do-90-dni-vav-velikobritaniya-nyama-da-e-neobhodimo-da-se-vadi-viza", "text": "Това е исторически ден за нашата страна. Не искаме да се оплакваме или радваме, ще посрещнем с достойнство Брекзит. Това заяви Нейно Превъзходителство г-жа Ема Хопкинс, посланик на Великобритания у нас в ефира на БТВ. „Със сигурност нещата ще изглеждат различно. Няма да седим на една маса с ЕС, но ще продължим да си говорим. Ние споделяме едни и също ценности. Ще укрепим нашата дипломатическа служба. Ще продължим да бъдем активно по теми, свързани с международната обстановка и климатичните промени“, поясни тя. „Ще трябва да договаряме много неща и да намерим много механизми за сътрудничество. Ако определено решение е изгодно за нас, ще го договаряме с ЕС, ако не - със САЩ. Ще продължим да работим с нашите партньори, както досега“, подчерта г-жа Ема Хопкинс. „Британците са практични хора по характер и ние сме обърнали вече поглед напред. От утре ние вече няма да сме държава-членка. Ще спазим сроковете“, увери Нейно Превъзходителство британският посланик. Тя заяви още, че до момента 140 000 българи са подали молба за статут на уседналост във Великобритания. По думите й от 1 януари 2021 година ще се въведе нова схема за емиграция. Тя ще засегне тези, които искат по-дълго време да живеят във Великобритания, които работят или учат. „За престой до 90 дни не е необходимо да се вади виза. Възможно е обаче новите правила да обхванат и сезонните работници. До края на тази година българите могат да решат да се заселят и да останат дългосрочно във Великобритания“, каза още Ема Хопкинс.", "date": "2020.01.31", "title": "Британският посланик: За престой до 90 дни във Великобритания няма да се иска виза"}
{"url": "https://faktor.bg/bg/articles/parlamentat-pochete-zhertvite-na-komunisticheskiya-rezhim", "text": "С декларация на ГЕРБ по повод 75 години от Народния съд започна днешното парламентарно заседание. Днес парламентът ще разисква по политиката на Министерството на енергетиката за бъдещето на въглищните топлоелелтрически централи. Разискванията са инициирани с подписите на ПГ на БСП и в тях ще участва министърът на енергетиката Теменужка Петкова. Народните представители ще разгледат промени в Закона за регионалното развитие на първо четене. Целта на предложените промени е да се постигне оптимизиране на процесите на планиране на регионалното и пространственото развитие, като те се сближат и координират по-ефективно, както и да се използва по-добре натрупаната обща база от информационни ресурси и капацитет. Предложени са промени, насочени към намаляване на броя на стратегическите документи, осигуряване на връзки и взаимодействия между стратегическите документи за регионално и пространствено развитие, както и с другите секторни документи на съответните равнища, опростяване на процеса за наблюдение, контрол и оценка на документите, прецизиране на състава, отговорностите и функциите на звената за управление на регионалното развитие в съответствие с изискването за повишаване на ефективността и ефикасността на тяхната работа. В законопроекта е предвидена и промяна в структурата, състава и компетенциите на регионалните съвети за развитие, които ще включват управленски и експертен състав. В 11.00 ч. ще започне и петъчният парламентарен контрол.", "date": "2020.01.31", "title": "С декларация на ГЕРБ парламентът почете жертвите на комунистическия режим"}
{"url": "https://faktor.bg/bg/articles/ikonomika-zaradi-tsenite-na-tsentralite-tokat-mozhe-da-poskapne-s-1-1-5-ot-1-yuli", "text": "\"С 1-1,5% може да поскъпне тока за битовите потребители от 1 юли, но това може да дойде от цените на централите, а не от либерализирането на пазара\", прогнозира Евгения Харитонова, член на Комисията за енергийно и водно регулиране, цитирана от \"24 часа\".  \"Как ще се отрази отварянето на пазара на сметките на домакинствата и малкия бизнес още не може да се каже, тъй като не е избран моделът за либерализация, което трябва да направи Народното събрание\", уточни още тя.  \"Битовите потребители и сега могат да излязат на свободния пазар, никой не им пречи. Но стъпките за намаляване на дела  на регулираните цени ще се приложат след като бъде променен Закона за енергетиката\", смята Харитонова.", "date": "2020.01.31", "title": "Заради цените на централите: Токът може да поскъпне с 1-1,5% от 1 юли"}
{"url": "https://faktor.bg/bg/articles/ikonomika-lyubomir-datsov-strahovete-za-kursa-lev-evro-sa-neosnovatelni", "text": "\"Преговорите за влизането ни в чакалнята на еврозоната са пред финализиране. Това е много труден политически процес, който вече е видимо извървян от правителството. Но на фона на тази чудесна новина, някои успяха да уплашат цялата държава и да се върнат спомените от 1996 година\", коментира пред БНТ финансистът Любомир Дацов. Според него страховете на хората са неоснователни. По думите му правителството и БНБ \"не си вършат достатъчно добре работата да информират населението\".  Той даде пример с Хърватско, където тече същият процес, но \"там властите са много по-отворени - министерство на финансите и централната банка\". \"Много повече информация беше публикувана, много по-открит е процесът. Преговорите също са затворени, но комуникационният подход е тотално различен спрямо население. По тази причина нямат този проблем\", каза още той.", "date": "2020.01.31", "title": "Любомир Дацов: Страховете за курса лев-евро са неоснователни"}
{"url": "https://faktor.bg/bg/articles/vesela-lecheva-otkaza-da-komentira-dali-vasil-bozhkov-e-porachal-pokushenieto-sreshtu-manol-velev", "text": "Депутатката от БСП Весела Лечева отказа да коментира изказването на Цветомир Найденов от тази сутрин, че Васил Божков е поръчал покушението срещу съпруга й Манол Велев. Лечева обясни пред журналисти в парламента, че темата е доста тежка за нея. Припомняме, че Манол Велев имаше бизнес в сферата на хазарта. Той беше прострелян в главата в София  на 11 юли 2007 г. и е в кома и до днес. Инцидентът стана по времето на кабинета на  Сергей Станишев. Тогава той осъди покушението и го определи за нахално от страна на  организираната престъпност. Васил Божков е обвинен в ръководене на организирана престъпна група, която действа на територията на България от 2014 година. Бизнесменът има общо 7 повдигнати обвинения.", "date": "2020.01.31", "title": "Весела Лечева отказа коментар кой стои зад покушението срещу Манол Велев"}
{"url": "https://faktor.bg/bg/articles/premierat-uvolni-zam-gubernator-na-sofiya-oblast", "text": "Cъc зaпoвeд нa прeмиeрa Бoйкo Бoриcoв зaмecтник-oблacтния упрaвитeл нa Coфия-oблacт Гaля Гeoргиeвa e ocвoбoдeнa, cъoбщи еpiсеntеr.bg. Зaпoвeдтa e oт cрядa. Нa нeйнo мяcтo e нaзнaчeнa oбщинcкaтa cъвeтничкa oт Eлин Пeлин Cвeтлaнa Трeндaфилoвa, кoятo бeшe кмeт нa ceлo Гaрa Eлин Пeлин. Гaля Гeoргиeвa бeшe дeпутaт oт ГEРБ в прeдишния пaрлaмeнт, a прeди тoвa двa мaндaтa кмeт нa oбщинa Eлин Пeлин. Имeтo нa Гeoргиeвa и ceмeйнитe ѝ имoтни cдeлки пoпaднaхa в рaзcлeдвaнe нa “Бивoлъ” oт прoлeттa нa 2018 г.", "date": "2020.01.31", "title": "Премиерът уволни заместник-губернатора на София област"}
{"url": "https://faktor.bg/bg/articles/balgariya-izleze-izvan-chelnata-desetka-po-broy-osaditelni-resheniya-na-espch", "text": "За първи път от 1995 г. България излезе от челната десетка по брой осъдителни решения на Европейския съд по правата на човека (ЕСПЧ). Това съобщиха от пресцентъра на Министерството на правосъдието. Това сочат данните в годишният доклад на Съда, обявен публично вчера в Страсбург от председателя му Линос Александър Сицилианос. За изминалата 2019 г. страната ни слиза с 3 позиции в класацията от 8 на 11 място по брой осъдителни решения, в които Съдът е намерил поне едно нарушение на Конвенцията. В доклада се сочи, че ЕСПЧ е постановил 13 осъдителни решения срещу България, като за сравнение през 2018 г. те са били 27. Съгласно официалната статистическа информация на Секретариата на Съда за 2019 г., държавите членки с най-голям брой осъдителни решения, са Русия (186), Украйна (109), Турция (97), Румъния (56), Молдова (39) Унгария (36) и Гърция (23) Армения (18) Азербайджан - 18 . Общият брой на висящите жалби, разпределени на съдебен състав пред Съда за 2019 г., възлиза на 59800 бр., като една четвърт от всички са срещу Русия. Следват Турция 9250, 15,5%, Украйна 8850 - 14,8%, Румъния 7900 – 13,2%, и Италия 3050 – 5,1 %. Следват Азербайджан, Армения, Босна и Херцеговина, Сърбия и Полша. Останалите 37 държави формират 13 % от висящите жалби или общо 7 900 бр. България е с 497 висящи жалби пред Съда, като запазва тенденцията по намаляване на броя им.", "date": "2020.01.31", "title": "За първи път от 1995 г. България излезе извън челната десетка по брой осъдителни решения на ЕСПЧ"}
{"url": "https://faktor.bg/bg/articles/mazh-strelya-s-pistolet-v-bolnitsa-v-plovdiv-ima-ranena-zhena", "text": "Мъж е произвел изстрели в частната болница „Тримонциум\" в Пловдив. Сигналът е получен в 11.37 ч. на телефон 112. Очевидци твърдят, че мъж е прострелял жена на регистратурата в болницата. На място е пристигнал комисар Виктор Празов, началник на Отдел „Охранителна полиция“ към Областната дирекция на МВР-Пловдив. Няма информация какво е състоянието на простреляната жена. Тя в откарана с линейка в друго болнично заведение. Не са ясни причините за стрелбата. Служителите на аптека, намираща се близо до болничното заведение че са чули изстрелите. В аптеката дори изтичали да се скрият хора, изплашени от стрелбата, предаде Дарик. Районът е отцепен от полицията. Стрелецът е задържан.", "date": "2020.01.31", "title": "Мъж стреля с пистолет в болница в Пловдив, има ранена жена"}
{"url": "https://faktor.bg/bg/articles/izprashtame-golyam-sechko-s-proletni-temperaturi", "text": "Облачността днес ще се разкъсва, на места до слънчево време в хода на деня. По-късно след обяд и вечерта ще се увеличава в Източна България. Вятърът временно ще стихне, но ще се усили отново след обяд и привечер покрай преминаването на студен атмосферен фронт северно от България, съобщава НИМХ. В планините ще бъде ветровито. От обяд нататък скоростта на поривите ще гони 100 километра в час, най-вече в източните дялове на Стара планина. На места ще превалява слаб сняг по високите части. Температурите ще са между 0 и 6 градуса. Почивните дни ще са топли с температури около и над 15 градуса. Облачността ще бъде променлива.", "date": "2020.01.31", "title": "Изпращаме Голям Сечко, температурите ще стават все по-пролетни"}
{"url": "https://faktor.bg/bg/articles/tir-se-preobarna-na-pat-e79-blokira-kresnenskoto-defile", "text": "Кресненското дефиле е затворено заради катастрофа. Тир се е завъртял и блокирал главен път Е79, съобщава БГНЕС. Поради блокиране на предно ляво колело на влекача, тирът се е завъртял и се блъснал в отсрещен скат. По този начин е препречил напълно двете пътни ленти. Няма пострадали при инцидента. Само за 28 дни имаме 360 тежки катастрофи Движението в двете посоки е ограничено. На мястото има полиция. Обходният маршрут е: Симитли-Разлог-Гоце Делчев-Попови ливади-Катунци- пътен възел \"Генерал Тодоров\" и обратно.", "date": "2020.01.31", "title": "ТИР се преобърна на път Е79, блокира Кресненското дефиле"}
