{"url": "https://www.faktor.bg/bg/articles/planirat-rusko-srabsko-uchenie-s-istinski-munitsii", "text": "Командирът на войските на Западния военен окръг (ЗВО) на Руската федерация, генерал-полковник Александър Журавлев, по време на посещението си в Сърбия обсъди с командващия сухопътните войски на Сърбия генерал-лейтенант Милосав Симович, провеждането на съвместни учения с използването на истински муниции. Това съобщиха за журналисти от пресслужбата на ЗВО, предава TACC. \"Командирът на войските на ЗВО и командващият сухопътните войски на Сърбия обсъдиха хода на планирането и общите въпроси на съвместно руско-сръбско учение с истински муниции, което ще се проведе на територията на Руската федерация през втората половина на годината\", се казва в изявлението. Руската делегация посети и сръбския учебен център \"Юг\",където им бяха демонстрирани тактическите умения на военнослужещите на Трета бригада на Сухопътните войски и смесени артилерийски бригади.", "date": "2019.05.16", "title": "Планират руско-сръбско учение с истински муниции"}
{"url": "https://www.faktor.bg/bg/articles/antoaneta-hristova-nyama-protsedura-po-iziskvane-na-ofshorkite-na-vlastta", "text": "След \"Апратаментгейт\", главният прокурор Сотир Цацаров поиска от ДАНС офшорките на властта. Според политическия психолог проф. Антоанета Христова няма как да станем свидетели на нова порция скандали по тази линия, тъй като няма подобна процедура по изискване на офшорките.  \"Медиите са зависими от фалшивите новини и разпространяването на скандалите. Няма такава процедура по изискване на офшорките на властта. Не случайно тези офшорки съществуват там някъде\", подчерта тя.  Според нея не могат да се прогнозират резултати на евровота. \"Ясни са ни първите три партии. Трябва да бъдем критични към социологията. Мотивацията на гласоподавателите е срината. Това е резултатът от постоянните скандали. Важно е тази информация да излиза, но не само в предизборен период\", отбеляза тя в \"Денят ON AIR\".   По думите на политолога Любомир Милошев искът на Цацаров към ДАНС за офшорките на властта е с цел да задоволи обществените очаквания.  \"Има очакване от българското общество за действия срещу корупцията в държавата. Когато трябва да се следи за корупция – не се следи. Но когато се хвърли нещо в общественото пространство, било то истина или не, всички се втурват да гасят пожари. Съмнявам се да стигнем до офшорките на властта\", посочи той пред Bulgaria ON AIR.   Проф. Антоанета Христова изтъкна, че ни е много трудно като народ да изградим политическа култура. \"Чакаме скандалите да гръмнат, а никой не прави нещо, за да има превенция. Държавата ни има нужда от устойчива система на политическо развитие – трябва да има по-малко партии. Трябва постоянно присъствие\", категорична бе тя.  \"ГЕРБ и БСП постоянно вадят компромати един срещу друг. Прави впечатление не голямата информация, а голямата дезинформация, която се излиза в общественото пространство. Хората нямаше да бъдат толкова разстроени, ако нямаше толкова много публични скандали\", обясни Милошев.", "date": "2019.05.16", "title": "Антоанета Христова: Няма процедура по изискване на офшорките на властта"}
{"url": "https://www.faktor.bg/bg/articles/novini/balgariya/grazhdani-sa-podali-poveche-ot-10-signala-v-mvr-che-sa-videli-ili-znayat-kade-se-namira-izdirvaniyat-za-ubiystvo-stoyan-zaykov", "text": "Повече от 10 сигнала са подали граждани в МВР за това, че са видели или знаят къде се намира издирваният за убийство Стоян Зайков от Костенец, съобщи пред \"Хоризонт\" старши комисар Николай Спасов, директор на Областната дирекция на МВР-София.  Полицията днес издирва Зайков (43 г.) в село Очуша, намиращо се близо до Костенец, след сигнал, че се той е забелязан в района.  Екип на полицията е използвал светлинно-звукова граната при проверка на адрес в село Очуша. Проверката на къща в селото обаче е завършила без резултат. От МВР категорично опровергаха появилите се информации за изстрели в района.  Зайков се издирва вече шести ден, след като миналата седмица уби бившата си приятелка.  МВР все още не може да потвърди категорично, че той е извършител и на убийството на съседа си, който беше открит застрелян вчера. Въпреки това се работи по всички версии, обясни пред \"Хоризонт\" главният секретар на МВР Ивайло Иванов: \"Издирването продължава. Извършват се претърсвания в района на населеното място. Все още не е приключило. Нямаме резултати от съдебно-медицинската експертиза и до този момент отхвърляме версията, че извършителят може да е един и същ. Нито една версия не изключваме. Нямаме категорични данни назад, преди много години те са били съседи. Имаме информация, че заподозреният е извършвал обири в неговата къща, но в последно време за пряк конфликт между двамата, нямаме никакви данни\". Главен комисар Ивайло Иванов съобщи на брифинг в града тази сутрин, че версията за връзката между двата инцидента се отхвърля засега, но се работи по всички. \"Докато не отхвърлим категорично с доказателства някои от версиите, няма да спрем да работим по тях, така че тази версия остава, работим, докато не я изчистим, потвърдим, тя си остава\". Той поясни, че престъпленията са извършени с различни оръжия: \"Най-вероятно убийството е извършено с огнестрелно оръжие, ловен патрон, има попадение от сачми, но след приключване на съдебно-медицинската експертиза ще имаме яснота\". Районът на Костенец продължава да бъде блокиран от полицията. Ще бъдат проверяват всички къщи и постройки, независимо дали в тях живеят хора, или са изоставени. От полицията призовават хората, които имат информация за издирвания, да подадат сигнал на тел 112. Анонимността им е гарантирана.", "date": "2019.05.16", "title": "Граждани са подали над 10 сигнала, че са видели или знаят къде е издирваният за убийство Стоян Зайков"}
{"url": "https://www.faktor.bg/bg/articles/vas-othvarli-zhalbata-na-mareshki-za-zabranenite-ot-tsik-broshuri", "text": "ВАС отхвърли жалба на Весерин Марешки и на Коалиция Воля - Българските родолюбци срещу решение на ЦИК за спиране разпространението на 300 хил. брошури. Решението на ЦИК е от 11 май. С него е постановено да бъде спряно разпространението на 300 000 броя брошури със заглавие \"Аптеки Марешки\" от коалиция \"ВОЛЯ -Българските Родолюбци\" и Веселин Марешки, кандидат за евродепутат. Съдът отбелязва, че в разпространените брошури, представляващи агитационни материали, не се съдържат информация, че купуването и продаването на гласове е престъпление. Тази информация трябва задължително да заема не по-малко от 10 % от лицевата площ (корицата на брошурата) на агитационния материал и да е разположена в обособено поле. Липсата на визираната задължителна информация е съществено нарушение на разпоредбата на чл. 183, ал. 2 от Изборния кодекс.", "date": "2019.05.16", "title": "ВАС отхвърли жалбата на Марешки по повод забранените от ЦИК брошури"}
{"url": "https://www.faktor.bg/bg/articles/tramp-ironizira-di-blazio", "text": "Президентът на САЩ Доналд Тръмп използва \"Туитър\", за да опише кмета на Ню Йорк Бил де Блазио като \"смешник\", който допуска \"високи данъци и престъпления\". Малко след като Де Блазио обяви, че се кандидатира за президент на САЩ, Тръмп коментира, че демократите имат \"още един красавец, който се присъединява към групата\". \"Демократите имат още един красавец, който се присъединява към групата им. Бил де Блазио от Ню Йорк, възприеман като най-слабия кмет в САЩ, се очаква да обяви днес, че се кандидатира за президент. Той е смешник, но ако обичате високи данъци и престъпления, той е вашият човек. Ню Йорк го мрази\", написа Тръмп в \"Туитър\". Доналд Тръмп трябва да бъде спрян. Побеждавал съм го и ще го направя отново, обяви Бил де Блазио във видео, в което съобщи, че се кандидатира за президент.", "date": "2019.05.16", "title": "Тръмп ироничен към ди Блазио: Той е смешник, Ню Йорк го мрази"}
{"url": "https://www.faktor.bg/bg/articles/ankara-ruskite-sistemi-za-protivoraketna-otbrana-s-400-shte-badat-integrirani-v-sistemata-na-nato", "text": "Руските системи за противоракетна отбрана С-400 ще бъдат напълно интегрирани в системата за защита на Организацията на Северноатлантическия договор (НАТО), като Турция ще има \"пълен контрол\" над тях, заяви в четвъртък външният министър на Анкара Мевлут Чавушоглу, съобщава Ройтерс. Според Чавушоглу, въпреки че \"някои\" смятат, че системата С-400 е заплаха за американските самолети Ф-35, \"системите ще бъдат под наш контрол. Те ще бъдат интегрирани в системата на НАТО\". Ден по-рано министърът разсея всякакви съмнения относно забавянето на доставката на руската ракетна система С-400 в Турция, описвайки сделката като \"свършен факт\".  \"Не се говори за забавяне или отмяна на доставките на С-400\", заяви той пред телевизия Haberturk. \"Договорът за тяхната покупка е свършен факт, така че защо да обсъждаме възможността за забавяне на датите на доставка?\", зачуди се Чавушоглу. По този начин външният министър отрече информации от миналата седмица, според които Анкара обмисля оттеглянето на сделката с Русия. Съединените щати са силен противник на планираната покупка от Анкара, като турски медии съобщиха, че Турция дори не е била поканена на среща на НАТО в светлината на сделката със С-400. НАТО обаче обяви, че този ход е \"грешка в протокола\".", "date": "2019.05.16", "title": "Анкара: Руските системи за противоракетна отбрана С-400 ще бъдат интегрирани в системата на НАТО"}
{"url": "https://www.faktor.bg/bg/articles/sled-izborite-bsp-se-vrashta-v-parlamenta-s-vot-na-nedoverie", "text": "При победа на европейските избори на 26 май БСП ще се върне в Народното събрание, за да внесе вот на недоверие към третия кабинет на Бойко Борисов. Това обяви на предизборна среща във Велинград днес депутатът от \"БСП за България\" Надя Клисурска. \"На 29 май,, като влезем в залата на парламента, ще поискаме и ще получим вот на недоверие. Ще свалим правителството\", каза Клисурска в художествената галерия в града, където пред членове и симпатизанти на БСП бе представен четвъртият в евролистата Иво Христов. Депутатите от левицата не участват в заседанията на парламента от средата на февруари тази година, като това се счита за неофициален старт на предизборната кампания на БСП. Макар че искат оставката на премиера Бойко Борисов и в момента, социалистите смятат, че при победа на изборите, дори и с един глас, над ГЕРБ те ще имат по-голям шанс да предизвикат предсрочни парламентарни избори. Някои социологически агенции дават паритет или незначителна преднина на БСП към момента. Борисов вече обяви, че няма намерение да подава оставка след изборите. На въпрос на гражданин кои ще бъдат партньорите на БСП за съставяне на правителство след победа на евентуални предсрочни избори Клисурска уточни, че суверенът решава и той е стратегическият партньор на левицата. Сигурно обаче било, че БСП няма да отстъпи и крачки встрани от т.нар. \"Визия за България\" при съставянето на нов кабинет. Според Иво Христов, колкото и да бъде нелесно формирането на ново управление след предсрочни избори, ситуацията ще е доста по-добра от сегашната, тъй като междувременно на власт ще бъде не ГЕРБ, а служебно правителство на президента Румен Радев. По-късно от \"Позитано\" 20 уточниха за \"Дневник\", че Клисурска е изразила лично мнение и въпросът за вота на недоверие не е обсъждан в парламентарната група на партията.", "date": "2019.05.16", "title": "След изборите БСП се връща в парламента с вот на недоверие?"}
{"url": "https://www.faktor.bg/bg/articles/salvini-razsledvan-za-agitirane-s-darzhavni-sredstva", "text": "Италианският вицепремиер и министър на външните работи е разследван по подозрение за използване на държавни средства за полети в кампанията му за изборите за Европейски парламент, съобщи \"Ройтерс\". Прокуратурата е реагирала на публикация на в. \"Ла Република\", в която се описва, че той е извършил 20-ина полета за събития, свързани с предизборна агитация. Изданието посочва още, че от началото на годината той е прекарал на работа в министерството си само 17 дни. \"Няма злоупотреби, няма нередности, няма полети с държавни или полицейски самолети - всичко това бяха ангажименти, свързани с работата ми. Готов съм да споря с всеки, който твърди обратното\", цитира думите му неговият говорител. Салвини е най-популярният политик в момента и социолозите прогнозират неговата крайнодясна евроскептична партия да спечели над 30% от гласовете на 26 май. Това би означавало още, че \"Лига\" ще изпрати и най-голямата група депутати в Европарламента. Но 46-годишният политик е обект на все повече критики и протести. Митингите с негово участие все по-често биват прекъсвани от протестиращи, а медии го кръстиха \"отсъстващият министър\" заради това, че непрекъснато е в кампания. В понеделник в Брембате той бе посрещнат с монтиран високо върху сграда плакат \"Не си добре дошъл\". Когато бяха изпратени пожарникари да го демонтират, Салвини бе обвинен в цензура и последва повторение на акцията в още няколко града.", "date": "2019.05.16", "title": "Разследват Салвини за агитация с държавни средства"}
{"url": "https://www.faktor.bg/bg/articles/yunker-predupredi-che-ako-kraynolevi-i-kraynodesni-vzemat-vrah-mozhe-da-blokirat-vsichki-debati-v-noviya-ep", "text": "Председателят на Европейската комисия Жан-Клод Юнкер каза днес, че е загрижен заради възможността \"крайни\" политически сили, особено крайнодесни, да получат влияние и да възпрепятстват работата на европейските институции след изборите на 26 май, предаде АФП.  \"Ако крайнолевите и крайнодесните сили имат голямо влияние в Европейския парламент, всички дебати ще бъдат, може би не напълно доминирани, но силно повлияни от тях\", каза Юнкер в интервю за австрийския в. \"Стандард\".  Според сегашния председател на ЕК ако следващата Еврокомисия бъде \"зависима от крайнолевите и крайнодесните гласове, тя би била недееспособна\". В това отношение \"крайната десница представлява основната опасност\", добави Юнкер и изрази опасение, че образът на Европа ще помръкне, ако класическите европейски партии направят празнословни компромиси с крайната десница.  Свързан с Европейската народна партия (ЕНП), коалиция на консервативни партии, която в момента е първа сила в парламента в Страсбург, Юнкер предупреди своето политическо семейство за изкушението от сближаване с националистическите партии за налагане на назначаването на Манфред Вебер - лидер на ЕНП, начело на бъдещата Европейска комисия. \"В такъв случай бих помолил моята партия да напусне ЕНП\", уверява политикът, родом от Люксембург, отхвърляйки \"всеки компромис с крайната десница\". Кой ще го наследи начело на Еврокомисията е един от залозите на изборите за Европарламент, които ще се произведат от 23 до 26 май.  Юнкер, чийто мандат изтича в края на октомври, порица също австрийския канцлер Себастиан Курц, премиер на консервативно правителство, в което е крайнодясната Австрийска партия на свободата, която редовно хули европейските институции. \"Мисля, че Курц е убеден и предан европеец. Но сега той се присъединява към тематиката на онези, които, без да поставят под съмнение европейските действия, критикуват масово\", изрази съжаление председателят на Еврокомисията. Той реагира на неотдавнашните изявления на Курц срещу \"регулаторните безумия\" на ЕС, настоявайки за отмяна на \"хиляда\" регламенти на общността. Опозицията критикува австрийския канцлер за демагогската и евроскептичната му позиция.  \"Не мисля, че е добре той, който е привърженик на Европа, да се присъединява сега към хор на опонентите\", смята Юнкер.", "date": "2019.05.16", "title": "Юнкер предупреди, че ако крайнолеви и крайнодесни вземат връх може да блокират всички дебати в новия ЕП"}
{"url": "https://www.faktor.bg/bg/articles/tereza-mey-shte-opredeli-datata-na-ostavkata-si-sled-poslediya-opit-da-prokara-sporazumenieto-s-bryuksel", "text": "Министър-председателят на Обединеното кралство Тереза Мей ще определи датата за напускането си на поста след последен, четвърти опит да убеди депутатите да гласуват в подкрепа на постигнатото с Брюксел споразумение за Брекзит, предава телевизионният канал Sky News. По-рано през деня Мей се срещна с водещи консерватори в Уестминстър в четвъртък, където беше притисната за по-голяма яснота относно графика си за излизане от Даунинг стрийт. Настояванията са да бъде гарантирано излизането на Великобритания от структурите на Общността, след което Мей да подаде оставка от премиерския пост.  Припомня се, че гласуването на законопроекта е насрочено за началото на следващия месец.", "date": "2019.05.16", "title": "Тереза Мей ще определи датата на оставката си след последия опит да прокара споразумението с Брюксел"}
{"url": "https://www.faktor.bg/bg/articles/obshtestvo/zakon-i-red/vsichki-v-aresta-kiparetsat-i-romite-krali-v-imota-mu", "text": "Кипърският бизнесмен Димитракис Пирилис и двамата роми Ангел Иванов и Ангел Галджев, обвинени, че са крали от фермата му, остават в ареста. Това решиха в две отделни производства съставите на Районния съд в Пловдив. Със съдебните решения бяха удовлетворени изцяло исканията на прокуратурата за мерки за неотклонение „задържане под стража“ за фермера, убил третия крадец в имота си, както и за останалите двама мъже от ромски произход. Ромите са криминално проявени, с висящи дела за кражби. Пред съда бизнесмена обясни, че ромите са крали многократно от него, палили и къщата му. Срещу кипърския гражданин е повдигнато обвинение за това, че на 11 срещу 12 май 2019 г., в землището на Болярино, местност Крушака, при управление на товарен автомобил умишлено е причинил смъртта на 30-годишния Петър Гаджанов. Защитата му съобщи, че ще обжалва мярката за неотклонение.", "date": "2019.05.16", "title": "Всички в ареста: Кипърецът и ромите, крали в имота му"}
{"url": "https://www.faktor.bg/bg/articles/obshtestvo/zakon-i-red/advokatite-nyama-da-sa-zadalzheni-da-dokladvat-v-dans-klientite-si", "text": "Парламентът прие окончателни промени в Закона за мерките срещу изпирането на пари. Измененията са внесени от председателя на Вътрешна комисия и депутат от ГЕРБ Пламен Нунев и група народни представители. Една от основните цели на законопроекта е намаляване на административната тежест. Съгласно текстовете данните за действителните собственици на фондации и сдружения, регистрирани по Закона за юридическите лица с нестопанска цел, се заявяват за вписване, ако не са вписани на друго основание в съответния регистър като физически лица.  Когато лицата действителни собственици на фондации и сдружения, регистрирани по Закона за юридическите лица с нестопанска цел, са физически лица, които са различни от вписаните - данните за тях се заявяват за вписване. С промените ще отпадне режимът за утвърждаване на вътрешните правила за контрол и предотвратяване на изпирането на пари и финансирането на тероризма от дирекция „Финансово разузнаване“ на ДАНС. Задължителното утвърждаване на вътрешните правила се заменя с възможността отделните органи на агенцията да извършват проверки по документи за запазване на изискванията. Друга основна цел е предприемането на ефективни, отчитащи, спецификата на национална правна система, транспониращи мерки по отношение на лицата, упражняващи адвокатска дейност. Изискването за предоставяне на информация от дирекция „Финансово разузнаване“ на ДАНС за операции, сделки или клиенти няма да се прилагат за лицата, които по занятие извършват правни консултации и тези упражняващи регламентирана по Закона за адвокатурата дейност. Това изключение няма да се прилага, когато става въпрос за участие в дейности по изпиране на пари или финансиране на тероризма, дава правна консултация по искане, което има за цел изпиране на пари или финансиране на тероризма или знае, че клиентът търси юридически съвет за целите на изпиране на пари или финансирането на тероризма.", "date": "2019.05.16", "title": "Адвокатите няма да са задължени да докладват в ДАНС клиентите си"}
{"url": "https://www.faktor.bg/bg/articles/ikonomika/komisiya-v-ns-shte-pravi-odit-na-smetnata-palata-za-2018-g", "text": "Парламентът създаде комисия за одитиране на годишния финансов отчет на Сметната палата за 2018 г. Комисията трябва да изготви доклад по отчета на Сметната палата и да го предостави за разглеждане в Народното събрание до 30 септември 2019 г. заедно с отчета за дейността на палатата за 2018 г.  Комисията ще се състои от осем членове. В нея ще влязат депутатите от ГЕРБ Мария Илиева, Евгения Ангелова, от БСП - Дора Янкова, от „Обединени патриоти“ - Николай Александров, от ДПС - Сергей Кичиков, от „Воля – Българските родолюбци“ - Дора Христова и експертите Снежана Башева и Бойко Костов. Председател на комисията ще бъде депутатът от ГЕРБ Мария Илиева.", "date": "2019.05.16", "title": "Комисия в НС ще прави одит на Сметната палата за 2018 г."}
{"url": "https://www.faktor.bg/bg/articles/kultura/v-kan-nagradiha-maystora-na-horara-dzhon-karpentar", "text": "\"Навремето изобщо не съм си представял, че филмите ми впоследствие ще имат подобно влияние\", споделя майсторът на хорър филмите Джон Карпентър, отличен с наградата \"Златна карета\" на \"Петнайсетдневка на режисьорите\" в Кан, предаде Франс прес. Почетното отличие се присъжда от 2002 г. от Френското дружество на режисьорите като признание за новаторския подход, находчивостта, храбростта и верността към принципите на творческата независимост на лауреата. Наградата се връчва на откриването на паралелния конкурс \"Петнайсетдневката на режисьорите\" в Кан. Сред предишните й носители са Клинт Истууд, Джим Джармуш, Джафар Панахи, Аниес Варда, Джейн Кемпиън, Вернер Херцог. Миналата година със \"Златна карета\" беше почетен Мартин Скорсезе. \"Ако трябва да бъда честен, не знам какво означава да съм носител на тази награда. Дали не е защото съм стар? Въпреки това съм наистина поласкан\", казва 71-годишният кинодеец. Джон Карпентър е познат с работата си над поредицата \"Хелоуин\" и филмите \"Мъглата\", \"Нещото\", \"Кристин\", \"Бягство от Ню Йорк\".", "date": "2019.05.16", "title": "В Кан наградиха майстора на хоръра Джон Карпентър"}
{"url": "https://www.faktor.bg/bg/articles/21-drevni-mozayki-ot-rim-pokazvat-v-arheologicheskiya-muzey", "text": "21 древни мозайки от Капитолийските музеи в Рим ще бъдат изложени от днес в Националния археологически институт с музей при БАН. Експозицията, озаглавена \"Цветни визии на Древен Рим\", за първи път напускат пределите на Италия. Паралелно с тази изложба ще бъде открита и втора - постерна, с римски мозайки от България. Директорът на археологическия институт доцент Христо Попов окачестви римските мозайки като специфични паметници на културата, тъй като „трудно се запазват и трудно се реставрират, както и трудно се експортират\". „Затова възможността да имаме на живо едни от най-прекрасните паметници от територията на Древен Рим на античното мозаечно изкуство е нещо извънредно за нас като възможност. Аз поне не се сещам на територията на съвременна България да е имало изложба с живи мозайки, които да са транспортирани и показани на място в някои от нашите музеи\", добави той.", "date": "2019.05.16", "title": "21-а уникални мозайки от Рим показват в Археологическия музей"}
{"url": "https://www.faktor.bg/bg/articles/borisov-i-tsipras-davat-start-na-izgrazhdaneto-na-gazoviya-interkonektor-do-makaza", "text": "Министър-председателят Бойко Борисов и гръцкият премиер Алексис Ципрас ще дадат началото на изграждането на междусистемната газова връзка между България и Гърция.  Интерконекторът между двете страни е един от приоритетните проекти за сигурност и конкурентоспособност на енергийния пазар в Европейския съюз. Проектът е изключително важен и от гледна точка осигуряване на диверсификация на източниците и доставките на газ за България и региона на Югоизточна Европа. Церемонията за даване началото на строителните дейности по проекта ще се състои от 11.30 часа на 22 май 2019 г. до с. Кирково, на пътя преди ГКПП Маказа.", "date": "2019.05.16", "title": "Борисов и Ципрас дават старт на изграждането на газовия интерконектор до Маказа"}
{"url": "https://www.faktor.bg/bg/articles/novini/balgariya/gen-sabev-udalzhavaneto-na-pregovorite-za-f-16-povishava-riska-ot-proval-na-sdelkata-za-nov-iztrebitel", "text": "Трябва да се изчака първият кръг на преговорите за Ф-16 и ако има цени по отделни елементи, които не ни удовлетворяват, да се търсят решения. Това коментира в студиото на Нова ТВ ген. Съби Събив по повод разнопосочните сигнали, които идват по повод преговорите за придобиването на нов изтребител за България. Ние сме заделили недостатъчен ресурс за нови изтребители. Ние можем да очакваме леко снижаване не цената за тези 8 изтребителя. Но правителството трябва да оцени коректно какво може да очакваме, посочи генералът и даде за пример Словакия, която ще заплати за 14 изтребители Ф-16  малко над 1.8 млрд. щатски долара. По думите на ген. Събев винаги е възможно връщане към втория класиращ се - \"Грипен\", но от една страна това ще бъде лош сигнал към нашите стратегически партньори в НАТО и от друга - никой не е казал каква скрита цена има, ако се сключи договор за закупуване на пълния пакет на шведските изтребители. Според него може да се получи така, че за придобиването на \"Грипен\" да се плати цена, която е близка, а не е изключено и по-висока от тази за Ф-16, ако трябва да се закупи пълен пакет бойно оборудване. В този начален етап на преговорите считам, че е възможно до края на юни да имаме оформено съгласие по споразумението за Ф-16. Самото удължаване на преговорите обаче означава повишаване на риска от провал на сделката за Ф-16, бе категоричен ген. Събев.", "date": "2019.05.16", "title": "Ген. Събев: Удължаването на преговорите за Ф-16 повишава риска от провал на сделката за нов изтребител"}
{"url": "https://www.faktor.bg/bg/articles/valeri-simeonov-vnese-signal-v-tsik-sreshtu-dps", "text": "Председателят на НФСБ Валери Симеонов сигнализира Централната избирателна комисия и Съвета за електронни медии за нарушение на Изборния кодекс и правилата за провеждане на предизборната кампания от страна на ДПС. В писмо си до институциите той посочва, че на 14.05.2019 г. по телевизия „Канал 3 „ във времето между 22.35 ч. и 22.55 ч. е бил излъчен предизборен репортаж от митинг на ДПС с тема „Карадайъ от Вълнари: В края на май ще направим заявка за управление на страната“. „В репортажа неколкократно бяха показани видеокадри, в които се виждаше присъствието на деца на митинга – например, в кадрите, излъчени в 22.43, 22.49. Особено отчетливо и масово присъствието на деца (и то на видима възраст между 7 и 10 години, снабдени с партийни флагчета на ДПС и с тениски с опознавателните знаци на ДПС), се наблюдаваше от телевизионната аудитория в 22.53 – между изказванията на кандидатите за евродепутати Илхан Кючук и Атидже Алиева“, посочва в сигнала Валери Симеонов. „Това, естествено, не е първото, вероятно няма да е и последното нарушение на Изборния кодекс от страна на ДПС. На всяка кампания партията предизвиква гневните реакции на хората с това, че демонстративно погазва закона. Не е имало досега предизборна кампания, на която Карадайъ да не говори на турски език, въпреки, че това изрично е забранено, или да се използват религиозни символи, или както е в случая – деца. Смятам, че това са умишлени провокации в стила на провокациите, които турската държава непрекъснато организира. Което показва една съгласувана политика за провокиране на българското обществено мнение и опитите за противопоставяне между българския и турския етнос. Стратегията на ДПС – още от самото създаване на тази антибългарска партия е, да разделя българското общество“, заяви пред медии Валери Симеонов. Той посочи още, че не очаква санкционирането на ДПС да спре партията от бъдещи прояви в разрез с българското законодателство. „Санкциите, за съжаление, не са големи, въпреки, че ние многократно настоявахме те да бъдат увеличени, когато бяха гласувани промените в Изборния кодекс. За съжаление, останалите партии подценяват Изборния кодекс и гледат с пренебрежение към този основен закон, и не разбират, че от него зависи кой управлява и какво бъдеще има нашата държава“, категоричен е Валери Симеонов, пише \"Флагман\".", "date": "2019.05.16", "title": "Валери Симеонов внесе сигнал в ЦИК срещу ДПС"}
{"url": "https://www.faktor.bg/bg/articles/politolog-ne-stana-yasno-za-kakvo-iska-proshka-ahmed-dogan", "text": "„Не е ясно за какво иска прошка Ахмед Доган. От години има информации и спекулации за връзките на ДПС с нелегални източници на дейност. Дали иска прошка за тези обръчи от фирми, дали за скритата квота в лицето на ДПС в изпълнителната власт, за която се говори... Обикновено политиците искат прошка преди избори“. Така политологът Петър Чолаков коментира в ефира на БНР обръщението към членовете и към симпатизантите на Движението почетният председател на партията Ахмед Доган. В него той помоли за прошка и поиска мобилизация за европейските избори, понеже този вот трасира пътя на ДПС за доброто представяне на следващите местни и парламентарни избори в България. „ДПС е изградило политическа кариера от това да бъде третото колело в управлението, да бъде вечния балансьор, вечния партньор. Но дали можем да повярваме в искреността на това искане, или става дума за поредните крокодилски сълзи, това не е ясно“, допълни още политологът. „И в други държави, и то големи развити демокрации, има такива скандали. Има политици с офшорни сметки, има политици, преписали дисертациите си, само че там съдебната система си върши работата, нещата се случват бързо. В България тези теми са важни, доколкото сме на опашката. Имаме проблеми с прилагането на закона, проблеми в съдебната система. И в такива периоди, пред избори, често се прокарват такива вътрешнополитически теми – за доходите, за борбата с корупцията. Не бих казал, че това е дефект на този вид дебати“, подчерта още Петър Чолаков. „Ако предстоящите евроизбори потвърдят статуквото, може да се окажат символични в контекста за бъдещето на Европа. Не е важно кой ще е първи или втори, или ще има наказателен вот срещу управляващите, защото тези избори могат да се окажат с много пряк вътрешнополитически ефект“.", "date": "2019.05.16", "title": "Политолог: Не e ясно за какво иска прошка Ахмед Доган, или не са поредните крокодилски сълзи"}
{"url": "https://www.faktor.bg/bg/articles/kmetat-na-nyu-york-obyavi-kandidaturata-si-za-prezidentskite-izbori-v-sasht", "text": "Кметът на Ню Йорк Бил де Блазио (ДП) обяви кандидатурата си за президентските избори в САЩ през 2020 г., съобщава популярният американски вестник The New York Times. Стремежите му са да докаже, че моделът му на управление на града може да бъде приложен и за останалата част от страната, предава \"Фокус\".  Бил де Блазио става 23-тият кандидат, който ще се бори за номинацията на Демократическата партия за президентската надпревара. До този момент нито един кмет на американски град не е бил избиран за държавен глава на САЩ, подчертават от редакцията.  Кметът на Ню Йорк обяви кандидатурата си в триминутно видео, озаглавено „Работещите хора на първо място”. Видеото започва с обръщение, което се превърна в лозунг на кмета: \"В тази страна има много пари, те са просто в неправилните ръце\", увери Де Блазио, след което подчерта постиженията си като кмет и темите, по които се е сблъсквал с настоящия президент Доналд Тръмп - имиграцията и изменението на климата. Запитан какво го отличава сред останалите претенденти от ДП, Де Блазио каза нещо, което вероятно ще бъде централна тема за кампанията му: „Работещите американци заслужават по-добро и знам, че можем да го направим, защото съм го реализирал тук, в най-големия град в тази страна\". Не отне много време президентът Тръмп да отговори в социалната мрежа \"Туитър\", който нарече Де Блазио „най-лошия кмет“ в страната.", "date": "2019.05.16", "title": "Кметът на Ню Йорк обяви кандидатурата си за президентските избори в САЩ"}
{"url": "https://www.faktor.bg/bg/articles/desislava-taneva-uvolnih-vednaga-zam-direktorkata-na-dfz-zamesena-v-skandal-s-kashtite-za-gosti", "text": "\"Идвам от Управителен съвет на Държавен фонд \"Земеделие\", който свикахме вчера. Точка първа от 13 на днешния дневен ред беше освобождаването на Иванка Багдатова-Мизова, избрахме г-жа Евдокия Кръстева на нейно място\", каза тя. Това заяви пред bTV новият министър на земеделието Десислава Танева. Заместник-директорът на ДФЗ Иванка Багдатова-Мизова беше замесена в скандал около проекти за къщи за гости.   Евдокия Кръстева  има две магистратури – по право и по аграрна икономика от Университета за национално и световно стопанство. В периода февруари 2001 г.- юни 2008 г. е била главен секретар на Изпълнителната агенция по лозата и виното. От октомври 2012 г. до юли 2015 г. е съветник по кохезионната политика в постоянното представителство на България в Брюксел. От юни 2008 г. до момента работи в Министерски съвет като държавен експерт в дирекция „Централно координационно звено“ и началник отдел в дирекция „Мониторинг на средствата от ЕС“. Тази вечер тръгнаха плащанията по \"Натура\", съобщи тя. \"В повечето къщи за гости хората работят семейно, фамилно в райони, подходящи за този вид дейност. При проверките субективния подбор е изключен, става софтуерно. Субективният фактор е само, ако може да бъде пробит софтуера\", каза тя. \"Нямам къща за гости. Аз съм си декларирала всичко, което трябва да се декларира по закон. Влизането ми в политиката беше 2007 г. След тази дата съм се въздържала от придобивания, поради усещането, което биха създали, декларирала съм си средствата от самото начало. Това е съзнателен мой избор\", каза още Танева.  Статистиката в крайна сметка е никому ненужна, важно е какво ще се свърши, смята тя.", "date": "2019.05.16", "title": "Д. Танева: Уволнихме зам.-директорката на ДФЗ, замесена в скандал с къщите за гости"}
{"url": "https://www.faktor.bg/bg/articles/berlin-s-ostra-reaktsiya-sreshtu-amerikanskiya-poslanik-zaradi-severen-potok-2", "text": "Ръководителят на парламентарната комисия по икономика и енергетика Клаус Ернст заяви, че руският газ е по-изгоден за Германия от американския, и също така разкритикува посланика на САЩ в страната за намеса в енергийните въпроси на страната. Ернст направи важни изявления в четвъртък в Берлин на конференция на Руското газово дружество, посветена на перспективите за сътрудничество между Руската федерация и Европейския съюз в областта на доставките на газ, предават TACC и Агенция \"Фокус\".  \"Поради екологични съображения руският природен газ е по-привлекателен за нас от втечнения газ от Америка. Що се отнася до цената, американският газ също е неконкурентоспособен\", цитира агенцията думите на Ернст.  Той нарече действията на САЩ в този контекст „агресивна политика за насърчаване на техните интереси“ в енергийната сфера. \"Според мен начинът, по който американският посланик [Ричард Гренел] действа във Федерална република Германия, е неприемлив\", добави представителят на партия \"Левица\". Според него, в тази ситуация той получава впечатлението, че Германия \"е колония на Америка\".  В средата на януари 2019 г. Гренел изпрати писма до германски компании, в които предупреди за възможността за налагане на ограничителни мерки срещу тях от страна на Вашингтон поради подкрепата за изграждането на газопровода „Северен поток-2“. В текстовете дипломатът подчерта, че участието на компаниите в проекта \"може да доведе до налагане на санкции\". Освен това той многократно критикува властите на Федерална република Германия за това, че разходите за отбрана не достигат необходимите 2% от БВП на страната.  Тези коментари се възприемат в ФРГ като намеса във вътрешните работи. По-специално, заместник-председателят на Бундестага Волфганг Кубицки поиска Гренел да бъде обявен за персона нон грата.  САЩ категорично се противопоставят на газопровода „Северен поток-2“. Вашингтон многократно е заплашвал да наложи санкции на проекта и неговите участници.", "date": "2019.05.16", "title": "Берлин с остра реакция срещу американския посланик  заради \"Северен поток - 2\""}
{"url": "https://www.faktor.bg/bg/articles/biznesmen-sadi-boris-dzhonsan-za-lazha-po-vreme-na-kampaniyata-za-brekzit", "text": "Бизнесменът Майкъл Бал е завел дело срещу Борис Джонсън за неправомерно поведение по време на държавната служба, съобщава „Файненшъл таймс“. Така един от видните британски консерватори и претендент за мястото на Тереза Мей в партията на „Торите“, който доби изключителна популярност сред сънародниците си в кампанията за Брекзит, може да се окаже с повдигнато обвинение на 23 май. Бизнесменът Бал е завел дело срещу Джонсън заради рекламния бус, използван в кампанията за Брекзит, твърдящ че Великобритания плаща по 350 млн. лири на седмица за членството си в ЕС. С този бус Джонсън направи национална обиколка за кампанията преди референдума. Според Бал Джонсън е бил депутат в парламента по това време и е утвърдил надписа на автобуса, въпреки че е знаел, че е невярно. Бизнесменът твърди, че това е първият подобен случай в света, в който избран депутат бива обвинен в лъжа пред обществеността. „Моите поддръжници и аз се стремим да създадем прецедент в общото право на Великобритания, което прави незаконно депутат да лъже относно финансови въпроси“, коментира още Бал. Съдия вече се съгласи да проведе изслушване по случая на 23 май, когато Великобритания ще гласува на изборите за Европейски парламент.", "date": "2019.05.16", "title": "Бизнесмен съди Борис Джонсън за лъжа по време на кампанията за Брекзит"}
{"url": "https://www.faktor.bg/bg/articles/arestuvaha-lidera-na-eta", "text": "Испанското министерство на вътрешните работи обяви, че полицията е задържала лидера на екстремистката организация ЕТА, съобщи Би Би Си. През последните 17 години испанската полиция издирва Хосе Урутикоечеа Бенгоечеа. Той е познат още като Хосу Тернера. Срещу него има повдигнати обвинения за престъпления срещу човечеството. Акцията по задържането му е била проведена съвместно от испанската Гражданска гвардия и френското разузнаване. Полицията е извършила ареста в Саланш. Градът се намира в източната част на Френските Алпи. Срещу задържания има обвинение за атака с кола – бомба срещу казарми на испанската гвардия през 1987 г. В последствие той прекара 11 години в испански и френски затвори.  ЕТА се саморазпусна през 2018 година.", "date": "2019.05.16", "title": "Арестуваха лидера на ЕТА"}
{"url": "https://www.faktor.bg/bg/articles/nikolay-radulov-2-3-mlrd-godishno-ne-iztichat-po-kanalizatsiyata-a-prez-bankovata-sistema", "text": "„Въпросът е защо чак сега и защо в този обем се иска такава справка от главния прокурор? Защо става дума само за политици и за хора на висши държавни длъжности? При една елементарна проверка ще излезе, че има такава информация, но тя не е била предадена по надлежния ред, а това е престъпление. Това е въпрос на политическа целесъобразност. Дали обаче ДАНС трябва да бъде само адресат на подобно искане от главния прокурор, защото част от финансовото разузнаване е в ДАНС, част е в Министерството на финансите. Би трябвало подобно искане да бъде излъчено и спрямо Държавна агенция „Разузнаване“ и спрямо НАП“.  Така експертът по национална сигурност проф. Николай Радулов, който е бивш секретар и заместник-министър на МВР, коментира поисканото от Сотир Цацаров – ДАНС да предостави цялата налична информация (включително и от финансовото разузнаване) относно банкови сметки, участие в офшорни компании, притежавани недвижими имоти в чужбина и други инвестиции от лица, заемащи висши публични длъжности, и недекларирани по съответния ред. „Най-простата сметка е да се направи едно съответствие между сметката, лицето, сумата и възможностите му да придобие такава сума. Това, което се говори, че извън страната годишно изтичат по 2-3 млрд. годишно, тези пари не изтичат по канализацията или по интерконекторна тръба, а изтичат през банковата система. Трудно е торби да се пренасят през границата, това значи, че най-малкото е съобщавано за трансакция, а докъде е стигнала проверката и оповестени ли са широко резултатите от подобна проверка, това е друг въпрос. Важно е да се знае дали ръководството на държавата е било уведомено и какви мерки е взело“, допълни още проф. Радулов в предаването „12+3“. „Ако има политическа воля, се провежда борба с корупцията, гражданите се уведомяват за това, защото те са крайно заинтересувани, все пак тези пари излизат от техния джоб. Очевидно е имало политическа преценка какво трябва и какво не трябва да се съобщава на гражданите. Виждате, че от това затъмнение, в което сме всички ние, произтичат много други неща и трябваше скандалът да започне да се разплита откъм едни апартаменти и едни асансьори, за да стигнем днес до по-съществени неща“. Според проф. Николай Радулов няма вече как този пожар да бъде загасен, защото непрекъснато расте с нови подробности:  „След няколко месеца ще се появят информации за сериозни недвижими имоти в чужбина. Подочух за остров Тасос, където хора от административните висши държавни длъжности имат апартаменти, и на подобни места в Гърция, в Испания. Когато дълго време са пазят в тайна неща, които касаят интересите на гражданите, в края на краищата налягането се увеличава и когато няма клапан за отпускане, тенджерата под налягане избухва“. „Искането на Цацаров, макар и малко позакъсняло, показва, че нарушения на правни норми, незаконно забогатяване, корупция – могат да бъдат установени и дори наказани след не кой знае колко сериозни проверки. Идеята, че няма корупция, а има усещане за корупция, очевидно не работи. Всичко зависи доколко главният прокурор ще е настоятелен и упорит.", "date": "2019.05.16", "title": "Николай Радулов: 2-3 млрд. годишно не изтичат по канализацията, а през банковата система"}
{"url": "https://www.faktor.bg/bg/articles/ot-1-yuni-balgarite-shte-imat-pravo-na-svobodno-pridvizhvane-rabota-i-usyadane-v-shveytsariya", "text": "След две седмици българите и румънците вече ще имат право на свободно придвижване, работа и усядане в Швейцария. Срокът на досегашната ограничителна клауза изтича в края на май, така че от 1 юни 2019 гражданите на двете държави ще имат в Швейцария същите правата, каквито имат и в ЕС. Вчера швейцарското правителство издаде постановление за въвеждане на свобода на придвижване за българи и румънци, съобщава \"Дойче веле\". Нека да припомним, че между Швейцария и ЕС са в сила редица двустранни споразумения, които на практика приравняват правата на гражданите им. Преди десет години обаче в Швейцария влезе в сила специален документ, отнасящ се до статута на българите и румънците като граждани на ЕС. Той предвиждаше преходен период от максимум десет години, след който гражданите на двете страни да получат пълни права в Швейцария. На 1 юни 2016 Швейцария премахна всички ограничения за българите и румънците - още преди да е изтекъл 10-годишният период. Тогава обаче Берн обяви следното условие: \"Ако имиграцията от Румъния и България превиши с 10% средната стойност от предходната година, на 1 юни 2017 или най-късно на 1 юни 2018 Берн може да въведе нови ограничения за пазара на труда\". И тези ограничения наистина бяха въведени от 1 юни 2017 - първоначално за една, а после за още една година. Сега обаче 10-годишният срок окончателно изтече. От идния месец българите и румънците ще имат право да усядат в Швейцария - ако са си намерили там работа или пък ако докажат, че разполагат с достатъчно средства. Така Хърватия остава единствената страна-членка на ЕС, чиито граждани все още имат само ограничен достъп до швейцарския трудов пазар. По данни от 2017 година в Швейцария живеят близо 14 400 румънци и около 8 100 българи, като през 2016 миграцията от двете страни е нараснала двойно в сравнение с 2015. Тази страна има население от около 8,5 милиона, като 25% от хората не притежават швейцарски паспорт.", "date": "2019.05.16", "title": "От 1 юни българите ще имат право на свободно придвижване, работа и усядане в Швейцария"}
{"url": "https://www.faktor.bg/bg/articles/evrokomisiyata-globi-pet-banki-s-1-07-mlrd-evro-za-karteli-na-valutniya-pazar", "text": "Европейската комисия обяви днес, че е издала две решения с които налага глоби общо за 1.07 млрд. евро (1.2 млрд. долара) на пет международни банкови гиганта за участие в картели при спот сделки с чуждестранна валута, предадоха ДПА и ТАСС, цитирани от БТА. ЕК глобява \"Барклис\" (Barclays), \"Роял банк ъф Скотланд\" (Royal Bank of Scotland), \"Ситигруп\" (Citigroup), \"Джей Пи Морган\" (JP Morgan) и Ем Ю Еф Джи банк (MUFG Bank), официално известна като \"Банк ъф Токио-Мицубиши\" (Bank of Tokyo-Mitsubishi), с 1.07 млрд. евро за участие в картелни сговори при операции с чуждестранна валута. ЕК поясни, че петте банки са създали два картела на спотовия валутен пазар за търговия с 11 валути - евро, британска лира, японска йена, швейцарски франк, щатски долар, канадски долар, новозеландски долар и австралийски долар, както и с кроните на Дания, Швеция и Норвегия. Евросъюзът обяви две решения. С първото налага глоби за 811 милиона евро на \"Барклис\", \"Роял банк ъф Скотланд\", \"Ситигруп\" и \"Джей Пи Морган\". Второто решение е за глоби за около 258 млн. евро и то важи за \"Барклис\", \"Роял банк ъф Скотланд\" и Ем Ю Еф Джи банк. Трансакциите с валути са сделки, които се изпълняват на същия ден по преобладаващия валутен курс. Разследването на ЕК е установило, че отделни търговци в тези банки са разменяли чувствителна информация и понякога са координирали стратегии чрез онлайн професионални чат стаи. Сред санкционираните банки \"Ситигруп\" е с най-голяма глоба - около 311 млн. евро. Следващата по големина - 229 млн. евро - е за \"Джей Пи Морган\". Според \"Блумбърг\" швейцарската Ю Би Ес е избегнала глоба, защото първа е съобщила за съглашателството. Наказанията за другите пет пък са намалени след споразумение с еврокомисията, че решението ѝ няма да бъде оспорвано.", "date": "2019.05.16", "title": "ЕК наложи солени глоби на пет банки за картели на валутния пазар"}
{"url": "https://www.faktor.bg/bg/articles/dzhok-polfriyman-e-v-bolnitsa-v-tsentralniya-zatvor-zaradi-gladna-stachka", "text": "Семейството на австралиеца Джок Полфриймън, осъден за убийство в България, се притеснява за здравето му, след като 32-годишният мъж обяви гладна стачка в затвора преди повече от 3 седмици, съобщи австралийската тв Ей Би Си. Той бе осъден на 20 г. затвор за убийството на 20-годишния студент по право Андрей Монов по време на сбиване в София в края на декември 2007 г. Полфриймън не се храни в знак на протест срещу „несправедливо отношение“ от страна на ръководството на затвора и на българското правителство към работата му, свързана с правата на човека зад решетките. Преди 7 г. австралиецът създал профсъюз на осъдени, който се бори с корупцията в системата. Асоциацията му помагала на затворници да преразглеждат делата си при предполагаема несправедлива присъда в български и европейски съдилища. Тази дейност му спечели похвали от правозащитни организации, но и опозиция от българските власти, предаде БНР. Тази седмица Полфриймън бе преместен от затвора в Казичене в болницата на Централния затвор в София.", "date": "2019.05.16", "title": "Джок Полфриймън влезе в болница в Централния затвор заради гладна стачка"}
{"url": "https://www.faktor.bg/bg/articles/obshtestvo/zakon-i-red/bnb-komisiyata-za-finansov-nadzor-i-komisiyata-za-hazarta-shte-proveryavat-vsichki-sdelki-i-tranzaktsii", "text": "БНБ, Комисията за финансов надзор и Комисията за хазарта ще проверяват сделките и всяка една транзакция и ще могат да налагат санкции при нарушения. Промените в закона срещу изпиране на пари бяха приети окончателно от Народното събрание. Президенти, премиери, министри и депутати ще бъдат подлагани на по-сериозни проверки относно произхода на парите им при различни видове сделки и финансови операции. Всяка една фирма следва да идентифицира своя собственик. Българските адвокати вече получават своята защита, гарантира се и тяхното право и възможност да пазят правата и интересите на своите клиенти. Законът разширява кръга от хора, които попадат в дефиницията за видна политическа личност и които подлежат на по-обстойно проучване от спецслужбите. Държавна агенция \"Национална сигурност\", БНБ, Комисията за финансов надзор и Държавната комисия по хазарта ще публикуват на официалните си интернет страници информация за влезлите в сила наказателни постановления, с които са наложени наказанията за нарушения, решиха още депутатите. Изрично е уредена и възможността за предоставяне на информация по електронен път с квалифициран електронен подпис или с издаден от ДАНС сертификат за достъп. С измененията в закона за мерките срещу изпирането на пари дружествата, които трябва да изпратят за одобрение в ДАНС своите планове за обучение на служителите по разпознаване на съмнителни операции или сделки във връзка с прилагането на закона, ще имат 6-месечен срок от публикуването в сайта на ДАНС на националната оценка на риска, да идентифицират рисковете и да ги включат в своите правилници, без да са задължени да ги внасят в дирекцията „Финансово разузнаване“. Декларация за действителни собственици на фирми по закона за мерките срещу изпирането на пари ще подават само онези, които не са вписани в регистър Булстат или в Търговския регистър, както и всички акционерни дружества. С промените отпада и задължението адвокатурата да докладва на ДАНС за всеки свой нов клиент. Програмата на депутатите за днес предвижда още обсъждане на възможността армията да може да оказва помощ на държавните органи в противодействието на заплахи с особено висока степен на обществена опасност за населението. Промените в закона за отбраната и въоръжените сили предвиждат още при наличие на обективна невъзможност за осигуряване на безплатна храна и ободряващи напитки по време на занятия, учения, тренировки и лагери, на военнослужещите да се изплаща левовата им равностойност.", "date": "2019.05.16", "title": "БНБ, Комисията за финансов надзор и Комисията за хазарта ще проверяват всички сделки и транзакции"}
{"url": "https://www.faktor.bg/bg/articles/obshtestvo/zakon-i-red/fermerat-pregazil-tsiganin-v-bolyarino-nishto-ne-sam-napravil", "text": "Нищо не съм направил, защо да не ме снимат? Имам какво да кажа! Това заяви днес на влизане в съдебната зала кипърецът, прегазил крадец в Болярино. В момента Окръжният съд гледа искането на прокуратурата за вземане на мярка за неотклонение задържане под стража спрямо 60-годишния Димитракис Пирилис, привлечен като обвиняем за причиняване на смърт при умишлено пътнотранспортно произшествие край с. Болярино, област Пловдив, предаде Plovdiv24. Срещу кипърския гражданин е повдигнато обвинение за това, че на 11/12 май 2019 г., в землището на с. Болярино, местност Крушака, при управление на товарен автомобил \"Форд“, нарушил правилата за движение по пътищата и е допуснал пътнотранспортно произшествие, вследствие на което умишлено е причинил смъртта на 30-годишния Петър Гаджанов – престъпление по чл. 342 ал. 3 буква \"В“ във вр. чл. 343 ал.1 от Наказателния кодекс.", "date": "2019.05.16", "title": "Фермерът, прегазил циганин в Болярино: Нищо не съм направил!"}
{"url": "https://www.faktor.bg/bg/articles/obshtestvo/ulitsata/ekshan-v-selo-ochusha-chuvat-se-izstreli-izdirvat-zapodozreniya-za-ubiystvo-v-kostenets", "text": "Три изстрела, вероятно предупредителни, се чуха от къщата на близките на убития Валентин в село Очуша, близо до Костенец. В нея живеят майка му, баща му, бившата му жена, а и детето им. Роднините на жертвата са подали сигнал в полицията, че са забелязали убиеца Стоян Зайков - Чане, съобщава Trafficnews.bg.  Към момента униформените буквално са превзели къщата и проверяват покрива и комина, където е възможно да се укрива Зайков, който преди седем дни преби и уби жена си Милена Шишкова, а от вчера е заподозрян и в убийството на братовчед си Валентин Петров, който бе гръмнат с преправена ловна пушка в дома си. Роднините на застреляния мъж са видимо притеснени, полицаите се опитват да ги успокоят. Преди да бъде убит Валентин разказа, че Зайков често ходил до селото. Там бащата на убития 42-годишен мъж има вила с камери, записите от които разследващите провериха на няколко пъти. Днес освен обичайната полиция, жандармерия и части от специализирания отряд за борба с тероризма, в Костенец дойдоха и антимафиоти, който от ранни зори ровят всяка една къща, за да открият евентуални следи от килъра. В града пристигна и екип от криминални психолози, които правят профил на Зайков, смятан от полицията за тежък психопат, способен с месеци да се укрива и да замита следите си. А страхът у хората в градчето продължава да бъде подклаждан, защото седми ден от Чане няма нито вест, нито кост. \"Той е някъде тук, в махалата, сигурно сменя скривалищата постоянно. Изобщо не е ходил да бяга в Пернишко или Пазарджишко. Явно хич не му пука, че Костенец гъмжи от полиция. Като нищо ще пречука още някой, докато го намерят\", коментираха пред притеснени жители на квартал \"Полето\". Тази сутрин, в опит да успокои напрежението, директорът на Областната дирекция на МВР-София Николай Спасов, увери, че разследването върви с пълна сила. За 42-годишния Валентин Петров, който бе открит застрелян в дома си в Костенец вчера, Спасов каза, че мъжът не е допуснал полицаи в къщата, когато са поискали да я проверят.", "date": "2019.05.16", "title": "Екшън в село Очуша: Чуват се изстрели, издирват заподозрения за убийство в Костенец"}
{"url": "https://www.faktor.bg/bg/articles/nsi-obshtiyat-dohod-na-chovek-ot-domakinstvo-narastva-s-8-a-obshtiyat-razhod-se-uvelichava-s-11", "text": "Общият доход средно на човек от домакинство през първото тримесечие на 2019 г. е 1519 лв. и нараства с 8 на сто спрямо същия период на 2018 г., а общият разход е 1403 лв. и се увеличава с 11 на сто спрямо същото тримесечие на миналата година. Това съобщи Националният статистически институт.      В структурата на общия доход с най-висок относителен дял e доходът от работна заплата (57.6 на сто), следван от доходите от пенсии (27.9 на сто) и от самостоятелна заетост (6.4 на сто). Спрямо първото тримесечие на 2018 г. относителният дял на дохода от работна заплата се увеличава с 1.3 процентни пункта, доходът от пенсии - с 0.9 процентни пункта, а доходът извън работната заплата намалява с 0.7 процентни пункта.     В структурата на общия разход с най-голям относителен дял са разходите за храна (30.2 на сто), следвани от разходите за жилище (18.2 на сто), данъци и социални осигуровки (14 на сто), и транспорт и съобщения (12.1 на сто).     Потреблението на основни хранителни продукти средно на човек от домакинство през първото тримесечие на 2019 г. е без съществена промяна спрямо същото тримесечие на 2018 г.", "date": "2019.05.16", "title": "НСИ: Общият доход на човек от домакинство нараства с 8 %., а общият разход се увеличава с 11 %"}
{"url": "https://www.faktor.bg/bg/articles/shefat-na-vas-kam-momenta-nyama-hipoteza-za-vremenno-otstranyavane-na-trimata-golemi", "text": "\"Към момента няма предвидена хипотеза за временно отстраняване на един от „тримата големи“ – това трябва да се предвиди, защото там има празнина в закона.\" Това каза председателят на Върховния административен съд Георги Чолаков пред журналисти след среща с държавния глава Румен Радев, предаде „Фокус“. „Срещата беше много добра, поговорихме си по всички въпроси - във връзка с процедурата, визията за избор на нов главен прокурор, съответно с процедурата как и кога ще започне, кои ще участват. Говорихме за предложението, което е направил министърът за разписване на правила за търсене на отговорност на т. нар. „трима големи“, каза Чолаков. На въпрос как гледа на тези предложения, председателят на ВАС отговори: „По принцип законът в момента предвижда възможности за предсрочно прекратяване на мандата на тримата големи. То е разписано както в Конституцията, така също и в Закона за съдебната власт. Ако обаче допълнително се предлагат някакви нови основания, следва да бъдат обсъдени, за да видим какви са тези основания и съответно кой орган ще прави тази процедура“, допълни Чолаков. Попитан какво мисли за временното отстраняване при проверка, той обясни, че това не е предвидено в закона. „Няма предвидена хипотеза за временно отстраняване. Нещо, което според мен трябва да се предвиди, защото там има празнина. Има такава празнина в закона, подкрепям това, защото действително ако се повдигне обвинение срещу един от „трима големи, той не може да остане да изпълнява функциите си, а следва да бъде отстранен временно до приключване на производството. Това в момента не е уредено“, коментира още Чолаков.", "date": "2019.05.16", "title": "Шефът на ВАС: Към момента няма хипотеза за временно отстраняване на \"тримата големи\""}
{"url": "https://www.faktor.bg/bg/articles/politseyska-operatsiya-na-teritoriyata-na-balgariya-i-oshte-4-strani-razbi-banda-otkradnala-100-mln-dolara", "text": "Разбита е международна криминална група използвала малуер, за да открадне 100 млн. долара от повече от 40 000 жертви, съобщава Би Би Си. Сложната полицейска операция е проведена на територията на България, САЩ, Грузия, Молдова и Украйна. Групировката е заразила компютрите на жертвите с малуера GozNym, който записва данните за онлайн банкирането и достъпа до сметки. Организацията е била съставена от престъпници, които рекламирали уменията си в онлайн форуми. Детайли от операцията бяха разгласени в щабквартирата на европейската полицейска агенция Европол. От там казват, че разследването е било безпрецедентно, особено що се отнася до трансграничното сътрудничество. Десетима членове на мрежата бяха обвинени в Питсбърг, САЩ в редица нарушения на закона, включително за кражба и пране на пари през американски и чуждестранни банки. Продължава издирването на петима руснаци, сред които е и този създал GozNym и е контролирал неговото развитие и управление, включително и продаването му на други кибер престъпници. Четете още новини от България и света! Останалите членове от групировката ще се изправят пред подобни обвинения в няколко други страни. Лидерът на организацията, заедно с техническия си асистент, ще бъде изправен пред съда в Грузия. Друг член, чиято роля е била да превземе различни банкови сметки е бил екстрадиран в САЩ от България, за да бъде осъден. Членовете, които са криптирали GozNym, така че да са сигурни, че той няма да бъде засечен в мрежата ще бъдат съдени в Молдова. Едно от нещата, които тази операция иска да подчертае, е колко често срещано е продаването на престъпни кибер умения, казва проф. Алън Удуърд, учен от университета в Съри. \"Разработчиците на този малуер рекламират \"продукта си”, така че и други престъпници да могат да използват техните услуги за извършването на банкови измами”, казва още Удуърд. \"Това, което е познато като \"криминални кибер услуги” се разп", "date": "2019.05.16", "title": "Полицейска операция на територията на България и още 4 страни разби банда, откраднала 100 млн.долара"}
{"url": "https://www.faktor.bg/bg/articles/gradushka-s-razmer-na-oreh-pomete-karlovo-rekoltata-e-sasipana", "text": "Градушка от размерите на орех е паднала в района на Карлово. Най-големи са пораженията в село Каравелово, съобщи кметът на населеното място Славка Червенкова, предаде Фокус. „Унищожени са всички насаждения в селото“, каза Червенкова. Тя уточни, че е градушката е заваляла около 15.30 часа и е продължила около 10 минути. „Унищожени са розови и лозови насаждения и градините със зеленчуци. Всичко е по земята. Зърната от градушката все още не са се разтопили“, добави кметът на Каравелово. По думите на Червенкова в землището на селото има около 70 дка розови насаждения и около 150 дка лозя. „Трудът на хората е съсипан, но срещу природата не можем да вървим“, добави Червенкова. Градушка е паднала и в Карлово и селата Богдан, Певците и Иганово, като там тя е била примесена с дъжд. Продължила е около 3-4 минути и е била по-слаба, като не е причинила видими сериозни щети.", "date": "2019.05.16", "title": "Градушка с размер на орех помете Карлово, реколтата е съсипана"}
{"url": "https://www.faktor.bg/bg/articles/iliyana-yotova-ochakvah-poveche-ot-debata-mezhdu-vodeshtite-kandidati-za-shef-na-sledvashtata-ek", "text": "\"Очаквах повече от ключовия дебат между водещите кандидати за председател на следващата Европейска комисия, който се проведе късно снощи в пленарната зала на Европарламента в Брюксел.\" Това написа в личния си профил във Фейсбук, вицепрезидентът на България Илияна Йотова. Ето и пълния текст на публикацията: Очаквах самокритична и правдива оценка на отиващия си мандат на евроинституциите. Видях така необходимия дебат за големите политики на Европа, но конкретни въпроси, които интересуват мнозинството европейци, не получиха отговор. Всички говориха за последствията от миграционната и бежанската криза, но никой не посочи решения. Всички говориха за европейски ценности, но никой – за опасността от загуба на воювани с десетилетия човешки права. Всички говориха за битка с бедността и младежката безработица, но никой не каза как тя да бъде спечелена. Никой не изтъкна друга много важна битка – тази срещу тероризма. Кандидатите за следващ председател на ЕК не ни казаха дали са разбрали посланията на Брекзит. Тази тема отсъстваше от дебата. Участниците не успяха да преведат на разбираем език идеята на европейския проект. Никой не каза как да се скъси дистанцията между европейските институции и гражданите. Очевидно не са осъзнали или не искат да осъзнаят какъв е основният дефицит. Кой беше победителят? Потребителите в социалните мрежи, които ясно и категорично посочиха проблемите и необходимите решения.", "date": "2019.05.16", "title": "Илияна Йотова: Очаквах повече от дебата между водещите кандидати за шеф на следващата ЕК"}
{"url": "https://www.faktor.bg/bg/articles/navalyn-y-live-ima-li-shans-za-samoleta-sukhoi-superjet-sled-katastrofata-v-sheremetievo", "text": "Има ли някакви перспективи за Сухой Суперджет след катастрофата от 5 май в Шереметиево и проблемите на десетки полети.  Защо Газпром отказва да изплати дивидентите на бюджета, защото беше възможно да се избегне повишаване на пенсионната възраст в Русия?  И така, кой замърси петрола в тръбопровода \"Дружба\"?  Бързо прогресиращата монополизация на търговията на дребно в Русия, както и тайните на американско-китайската търговска война в излъчваната в момента седмичната програма \"Къде са парите?\" на Владимир Милов.", "date": "2019.05.16", "title": "Навальный LIVE: Има ли шанс за самолета \"Сухой Суперджет\" след катастрофата в Шереметиево ?"}
{"url": "https://www.faktor.bg/bg/articles/vanshniyat-ministar-na-ukrayna-otmeni-vizita-v-saveta-na-evropa-zaradi-reshenieto-za-rusiya", "text": "Министърът на външните работи на Украйна Павел Климкин няма да отиде на министерското заседание на Съвета на Европа (СЕ) в Хелзинки заради решението за Русия, съобщи постоянният представител на страната в организацията Дмитрий Кулеба, предава РИА Новости. По-рано Комитетът на министрите на Съвета на Европа прие решение, което отваря пътя за завръщането на Русия в ПАСЕ. Очаква се на годишната сесия на комисията, която ще се проведе на 16-17 май във финландската столица, тази инициатива да бъде одобрена най-накрая, без никакви промени и дискусии. „Министърът вече е отменил посещението си в Хелзинки и за първи път от много години Украйна няма да бъде представена на нивото на министри“, цитира Кулеба вестник „Европейская правда“. Той също така не изключи, че ако Русия се върне в ПАСЕ, „Украйна значително ще преразгледа обхвата на сътрудничеството си със Съвета на Европа като институция, която е загубила доверието към себе си“. По-рано Климкин заяви, че Киев няма да изпълни Споразумението от Минск в случай на възстановяване на правата на Москва в асамблеята.", "date": "2019.05.16", "title": "Външният министър на Украйна отмени визита в Съвета на Европа заради решението за Русия"}
{"url": "https://www.faktor.bg/bg/articles/tramp-obyavi-izvanredno-polozhenie-v-sasht", "text": "Американският президент Доналд Тръмп обяви извънредно положение за защита на телекомуникационните мрежи на Съединените щати от чуждестранни заплахи. Доналд Тръмп подписа изпълнителна заповед за извънредно положение в защита на телекомуникационните мрежи на САЩ от чуждестранни заплахи. С указа се забранява на американски компании да използват телекомуникационно оборудване, произведено от компании, които могат да представляват опасност за сигурността на страната. Решението е смятано за част от по-широките усилия да се забрани достъпа на китайския технологичен гигант „Хуауей\" до американския пазар.Вашингтон смята, че оборудване на третия по големина производител на смартфони може да се използва от Китай за шпионаж. През август миналата година Тръмп подписа указ, който забранява на правителствените агенции да използват оборудване, произведено от тази и още една китайска компания. Доналд Тръмп, президент на САЩ: Имахме леки спречквания с Китай, защото от десетилетия към нас се отнасяха несправедливо. Отдавна това трябваше да се промени и сега го правим. Ние сме в изключително силна позиция. Години наред губехме между 300 и 500 милиарда долара годишно от Китай и търговията с Китай. Не можем повече да го допускаме. „Хуауей\" и свързаните с нея 70 юридически лица са включени в черен списък на американското министерство на търговията. В отговор китайската технологична компания обяви, че ограниченията нарушават правата ѝ.", "date": "2019.05.16", "title": "Тръмп обяви извънредно положение в САЩ"}
{"url": "https://www.faktor.bg/bg/articles/kmet-novinata-che-sa-unishtozheni-skalni-risunki-v-peshterata-magura-e-falshiva", "text": "Новината, че са унищожени скални рисунки в пещерата Магура в Северозападна България е фалшива. Това заяви за \"Хоризонт\" кметът на Белоградчик Борис Николов. Той беше категоричен, че проверката, която е направил директорът на Историческия музей в града Ивайло Крумов в пещерата по повод съобщения в медии, че върху рисунки са изписани две лични и едно фамилно име, доказва, че вандалски акт няма.  В момента се подготвя документацията, свързана с предстоящото включване на праисторическите рисунки в списъка с културното наследство на ЮНЕСКО, добави кметът Николов. Подробности по тази тема очаквайте утре в предаването \"Хоризонт до обед\" след 10,30 ч.", "date": "2019.05.16", "title": "Кмет: Новината, че са унищожени скални рисунки в пещерата Магура е фалшива"}
{"url": "https://www.faktor.bg/bg/articles/rusiya-se-vaorazhava-kato-za-voyna-kupuva-pet-pati-poveche-iztrebiteli-ot-peto-pokolenie", "text": "Президентът на Русия Владимир Путин нареди Въздушно-космическите сили на страната да бъдат въоръжени с нови машини, включително с изтребители от пето поколение Су-57. Производителят направи отстъпка от цената и руският бюджет ще може да купи почти пет пъти повече такива самолети от предвиденото, пише \"РБК\". До 2028 г. с изтребители Су-57 трябва да бъдат преоборудвани най-малко три полка от руската армейска авиация, заяви Путин на военно съвещание в Сочи. Главнокомандващият разпореди в същия срок да се модернизира и нейният хеликоптерен парк с най-малко 100 съвременни бойни летателни апарата Ми-28НМ. Руските многоцелеви изтребители Су-35С и Су-57 са \"машини с уникални характеристики, най-добрите в света\", отбеляза президентът. Държавната програма на Русия за покупка на въоръжения предвиждаше войските да получат 16 Су-57 до 2027 г., напомня вестникът, цитиран от БТА. Печатът обаче цитира уточнение на Владимир Путин, че военната промишленост прави двайсетпроцентова отстъпка от цената, благодарение на което ще бъдат купени 76 такива самолета. Су-57 е първият руски изтребител от пето поколение; точните му характеристики не се съобщават. Знае се, че самолетът може да носи оръжия от клас \"въздух-въздух\" и \"въздух-земя\". От февруари 2018 г. машини от този модел се изпробваха в бойни условия в Сирия, припомня \"Известия\". По данни на \"Комерсант\" договорът за покупка на 76 изтребителя Су-57 е на стойност около 170 милиарда рубли. \"Това го прави най-големия в историята на авиацията и гарантира, че мощностите на авиационния завод в Комсомолск на Амур ще бъдат натоварени най-малко десетилетие напред. Споразумението може да бъде подписано в присъствието на президента по време на въздушно-космическото изложение МАКС-2019\" през юли т. г., добавя всекидневникът. Изявлението на Путин поражда куп въпроси у военните експерти, коментира специализираното онлайн издание \"Авиа\". \"76 изтребителя Су-57, приети на въоръжение в Русия, няма да могат дори да оправдаят изцяло средствата, отпуснати за разработка на този боен самолет. А да не говорим, че десетки милиарди рубли са отишли само за създаване на двигателя от т. нар. втори етап\", заявява специалист, цитиран в статията. В рамките на проекта Су-57 първоначално бе предвидено да бъдат създадени почти хиляда бойни машини от пето поколение, повечето предназначени за износ. Обаче Китай, Индия, Иран и Южна Корея се отказаха от намерението да купят руските бойни самолети, посочва \"Авиа\".", "date": "2019.05.16", "title": "Русия се въоръжава като за война - купува пет пъти повече изтребители от пето поколение"}
{"url": "https://www.faktor.bg/bg/articles/novini/balgariya/s-lazhi-i-manipulatsii-ot-vazrazhdane-si-pravyat-izbornata-kampaniya-na-garba-na-natsionalniya-interes", "text": "Скандалната проруска партия „Възраждане” забърка нов предизборен скандал, манипулирайки гражданите, че тe били спрели провеждането на обучителните семинари на МОН, които подменяли историята ни. Фалшивите им твърдения, с които правят опит да се героизират, са публикувани като платени предизборни материали в свързани с руските интереси издания, както и на Фейсбук страницата на самозвания лидер Костадин Костадинов  - същият, който се жалва, че бил бит от Веселин Марешки.  Истината се оказа съвсем различна от фалшивата новина на „Възраждане”. Варненската партия, която се е поставила изцяло в интерес на Кремъл, няма как да спре семинарите в средата на май, защото провеждането им е приключило още преди средата на месец април. Ето какво заявиха за Faktor.bg от Националния център за квалификация на педагогическите специалисти в Банкя към МОН.  \"До края на календарната 2018 г. е изработена нова програма по предмета „История и цивилизация” за 10 клас, която ще влезе от следващата учебна година. Тя е изработена от Дирекция „Образователна политика и образователно съдържание”  в МОН. При изработката на програмата са участвали най-изтъкнатите български историци  От началото на януари 2019 г. по решение на МОН  са стартирали квалификационни семинари по новата програма за 10 клас. За лектори са поканени преподаватели и изтъкнати учени историци от СУ”Климен Охридски”, Нов български университет, Института по история към БАН, Американски университет, Югозападния университет. Като лектор участва лично и директорът на агенция „Архиви”. Целта на обучението е  не само да се коментират и разкрият нови факти от съвременната българска история, но и да се обсъди методика, по която те да бъдат представени на учениците. В края на всеки обучителен семинар са провеждани поименни анонимни анкети  на всеки участник. След приключване на семинарите на 12 април 2019 г. статистиката показа, че от 707 обучени учители по „История и цивилазиция” само двама са изразили несъгласие с представените факти и материали. Всеки може да провери това като фактология\", твърдят от Националния център където се пазят анкетните карти. Според експерти от МОН груба предизборна манипулация е твърдението на \"Възраждане\", че спрели семинарите, защото те отдавна са приключили.  Тежка манипулация са и внушенията на въпросната партия, че се отричало съществуването на  османското робство. Това не се твърди никъде – нито в новите програми, нито от лекторите на семинарите. Целта на „Възраждане” обаче е да се настройват и скандализарат българите. Поведението им е гавра с историческата памет, която се употребява за политически интереси. Напълно голословни са и твърденията на лидера на формацията за някакво участие и съпричастност на Отворено общество и фондация „Америка за България” – реализирането на новата програма е единствено в правомощията на МОН. Манипулативни са обясненията на Костадинов, че министърът се ангажирал да изгони двама от преподавателите  -   Рая Заимова и Лъчезар Стоянов, които заплашвали обучаваните учители. Това няма как да се случи, поради простата причина, че курсът отдавна е приключил, а и реално няма никакви основания за такава саморазправа. Ето и позицията по скандалната тема на един от лекторите – доц. Лъчезар Стоянов:  „Ако атакуващите ни имат и бледа представа от методика, а и бяха посещавали курса щяха да научат, че в информационното общество се набляга не толкова на изучаване на фактология, а на изграждане на умения и най-вече на формиране на лична позиция основаваща се на хуманни, национални и демократични ценности. Така младите българи ще станат “ мислещи хора с европейски ценности\". Програмата по история за Х клас бе изработена след многократни обсъждания от широк кръг професионални историци и учители. Тя е съобразена с международното и вътрешно законодателство и отразява съвременните постижения на историческата наука. Естествено както всякога и на всякъде по света тя регламентира учебния процес в училищата.  Ако критиците ни се бяха запознали с програмата, а и присъствали на лекциите щяха да се убедят в балансираното разглеждане на политиката и действията на комунистическия тоталитарен режим и процесите в българското общество.  Накрая искам да задам на атакуващите ни следните три въпроса: 1.   Вие против спазването на законите ли сте? 2.   Вие против въвеждането на постиженията на науката в учебните програми ли сте? 3.   Вие против ли сте демократичните принципи върху които се гради нашият държавен и обществен живот и ЕС?”, пита историкът от Нов български университет.\" Явно „Възраждане” с популистки скандали и неверни факти са решили да ловят избиратели като шарани. Жалко е, че това става на гърба на националния ни интерес и в услуга на чужда държава. През последните месеци варненската партия се използва като ударен отряд на БСП и президента Румен Радев, а лидерът й обича често да сменя партиите.", "date": "2019.05.16", "title": "С лъжи и манипулации от „Възраждане” си правят изборната кампания на гърба на националния интерес"}
{"url": "https://www.faktor.bg/bg/articles/ot-kongresa-na-sasht-prizovaha-erdogan-da-izbyagva-voenni-otnosheniya-s-rusiya", "text": "Висши демократи и републиканци в Камарата на представителите призоваха Турция в сряда да отмени планираното придобиване на руска система за противоракетна отбрана С-400 в последното усилие на американските законодатели да обезкуражат Анкара да продължи сделката, предава Reuters. Те представиха резолюция, в която турският президент Реджеп Тайип Ердоган се призова да избягва военни отношения с Русия, които биха могли да застрашат партньорството между САЩ и Турция и ролята на Турция в НАТО, предава \"Фокус\". \"Приобщаването към (руския президент) Владимир Путин е неприемливо\", заяви председателят на Комисията по външни работи на Елиът Енгел. Американски представители призоваха Турция да отмени закупуването на системата С-400 или да рискува позицията си на потенциален купувач и партньор в производството на изтребителя Lockheed Martin F-35. Според тях планът на Турция за закупуване на С-400 ще компрометира сигурността на самолетите и искат Анкара да купи американската система за противоракетна отбрана. Членовете на Конгреса са опитали различни подходи, за да убедят Турция да анулира продажбата, включително да въведе законодателство, което би възпрепятствало федералното правителство да харчи пари, за да достави изтребители F-35 в Турция", "date": "2019.05.16", "title": "От Конгреса на САЩ призоваха Ердоган да избягва военни отношения с Русия"}
{"url": "https://www.faktor.bg/bg/articles/putin-nagradi-s-orden-lidera-na-balgarskite-rusofili", "text": "Николай Малинов, председател на Национално движение \"Русофили\", е сред наградените от президента Владимир Путин с \"Орден на дружбата\", съобщи \"Российская газета\". Получават го още посланикът на Китай, научният директор на Германо-руския форум, кметът на Монпелие и др. Орденът е държавна награда на Руската федерация от 1994 г., като негов предшественик е \"Дружба между народите\" от 1972 г. Най-новата версия на правилата за присъждането му е от 2012 г. и водещото сред тях за чуждестранни граждани е \"за особени заслуги за укрепване на мира, дружбата, сътрудничеството и взаимното разбиране между народите\". Малинов, бивш депутат от \"Коалиция за България\" и издател на в.\"Дума\", редовно участва в събирания в Русия на проруски организации, включително на годишна среща, проведена на анексирания украински полуостров Крим. Според в. \"Аргументи и факти\" в Самара тази седмица очакват \"представителна делегация от България - ръководители на много големи обществени организации\", и изброяват Движение \"Русофили\", Национално движение \"Традиция\" и Международната славянска община \"Перун-2000\", съобщава \"Дневник\". На 18 май ще има международен фестивал \"Самарско знаме\", който ще започне с тържествен молебен в женския Иверски манастир, където е ушита бойната светиня. Ще последва повторение на кръстния ход със знамето от 20 април 1877 г. до местен парк, където ще има \"интерактивни платформи, посветени на руско-българската дружба\", възстановка на събития от Руско-турската война и на връчването на Самарското знаме на делегация на българското опълчение през 1877 г. Фестивалът е създаден през 2017 г. и основни организатори са градското поделение на Руското военно-историческо общество, местната организация на управляващата партия \"Единна Русия\" и правителството на Самарска област. Още на първия фестивал като \"знаменателно събитие\" бе определено предаването на осветено копие на Самарското знаме на руски военни в базата \"Хмеймим\" в Сирия \"като знак на подкрепа и да им напомня за Родината\".", "date": "2019.05.16", "title": "Путин награди с \"Орден на дружбата\" лидера на българските русофили"}
{"url": "https://www.faktor.bg/bg/articles/prokuraturata-e-prekratila-60-ot-sluchaite-na-samneniya-za-izmami-s-evrofondove", "text": "Необходими са повече усилия от страна на държавите в ЕС за справяне с измамите при разходването на средствата по политиката на сближаване. Това се посочва в доклад на Европейската сметна палата, представен днес, предаде БТА. Направени са проверки на противодействието на измамите със средствата от ЕС за сближаване в България, Франция, Унгария, Гърция, Латвия, Румъния и Испания. Докладът идва на фона на продължаващия скандал с новите апартаменти на управляващите и строителството на къщи за гости с евросредства. По-рано тази седмица оставка подаде министърът на земеделието, храните и горите Румен Порожанов. Оставката му дойде след проверка на прокуратурата за злоупотреби с евросредства в Държавен фонд \"Земеделие\" (ДФЗ) от времето, когато той беше негов ръководител. Скандалът с използването на европейски пари за строителството на къщи за гости, които се използват като семейни къщи, е разследване на \"Биволъ\". Заради такава злоупотреба оставка подаде заместник-министърът на икономиката Александър Манолев. За България в доклада се посочва, че службите за проверка на използването на европейските средства са открили недостатъци в работата на управляващите разходите служби. Одитният орган е установил, че някои управляващи органи са класифицирали неправилно специфични рискове от измама като ниски и следователно не са приложили към тях допълнителни процедури за контрол, пише в документа. В България одитният орган е установил някои рискове от измама и отговорният управляващ орган е предприел адекватни действия за коригиране на ситуацията. Следователно цялата система е сработила, за да се гарантират по-надеждни мерки за борба с измамите, се допълва в доклада. Отчита се, че 60 на сто от проверените случаи на съмнения за измами са били отхвърлени или прекратени от прокуратурата. Както АФКОС (дирекцията на МВР \"Защита на финансовите интереси на Европейския съюз\"), така и управителните органи не извършват систематично анализ на причините за отказа, се допълва в доклада. Уточнява се, че при изготвянето на доклада проверяващите са се срещнали с основни действащи лица в борбата срещу измамите. Сред тях са били представители на наказателното преследване и съдебната власт, разследващи, агенции за борба с измамите, служби за защита на конкуренцията.", "date": "2019.05.16", "title": "Прокуратурата е отхвърлила 60% от случаите на съмнения за измами с еврофондове"}
{"url": "https://www.faktor.bg/bg/articles/pet-lazhi-i-pet-istini-ili-katastrofa-na-izmamnite-novini-ili", "text": "Цял месец в медиите се дискутира тежката автокатастрофа, станала на 14 април край гр. Кърджали. Загина 6-месечно бебе и без да се изясняват обстоятелствата, без да е направена експертиза, светкавично бе повдигнато обвинение на Лютви Местан. С разпространение на инсинуации — от прикриване на факти и обстоятелства, до полуистини и откровени лъжи, редица медии влязоха   Множество публикации се надпреварваха да внушават неговата вина, търсейки ефекта на предварителното обществено осъждане.       С представянето на катастрофата на 8-ми май по  Местан показа, че може да бъде победено господството на вестителите на лъжата, продуцирана от влиятелни олигархични кръгове с цел да бъде унищожена морално, психически и политически набелязана личност.  Според първоначалната информация Местан е излязал от страничен път без предимство и е блъснал с дясната страна на автомобила си друга кола идваща по главния път от Маказа /Гърция/. За доказателство се разпространява снимка на ударения отпред и отдясно Фолксваген управляван от Местан.  Местан не е блъснал, а е блъснат от автомобил БМВ, който се движи в обратната посока —от гр. Кърджали към Маказа. Обстоятелства, които коренно променят цялостната картина на пътния инцидент.  Местан не е спрял на знака “стоп”, преди да излезе от страничния път на главния.  Всички разпитани свидетели на катастрофата категорично заявяват, че Фолксвагенът е спрял на знака “стоп”.   Местан е отнел предимство на движещият се по главния път автомобил.  Автомобилът БМВ е бил извън зоната на видимост на Местан — вече излязал на главния път и се е установил в своята дясна пътна лента. В този момент автомобилът БМВ връхлита с огромна скорост от завоя, навлиза в насрещното движение, преминавайки през непрекъснатата осева линия и маркирания разделителен остров, блъска челно-дясно Фолксвагена, помита металните колове на крайпътната указателна табела и след летеж пада с преобръщане на 50 метра по склона. Спирачен път няма, дори сантиметър. За отнемане на предимство изобщо не може да става дума — на пътя, по време на маневрата няма субект на предимство и автомобилът на Местан е в своята дясна лента, където е торпилиран от неуспяващото да вземе завоя БМВ. Правилната пътна лента за движение на БМВ-то /неговата дясна, с посока към Маказа/ остава напълно свободна. Видно от снимките, по нея могат да преминат дори два успоредно движещи се автомобила.  Местан е задържан, повдигнато му е обвинение и шофьорската му книжка е отнета. Съдът му я връща, но прокуратурата я отнема повторно, изтъквайки че той е опасен шофьор, който по думите на говорителката на Главна прокуратура: “…в периода от 2013 година до настоящия момент Лютви Местан има влязло в сила едно наказателно постановление, един акт и 13 фиша, всички за превишена скорост.”  През посочения период лично на Местан не е съставено нито едно наказателно постановление, нито един акт и нито един фиш за извършени нарушения. От 2013 г. до май 2017 г. той е бил охранявано лице, превозван е от автомобили и шофьори на Националната служба за охрана и не е сядал дори миг зад волана. Всички споменати нарушения са регистрирани на автомобили на ДПС, управлявани от партийни функционери или техни шофьори и са приписани на Местан, който показа някои от тях в ефир. Приписани са умишлено, за да се изгради предварително в обществото образа на виновния шофьор рецидивист.  Действителният причинител на катастрофата е представен като потърпевш.  На него не е повдигнато обвинение, не му е отнета книжката и дори не е прегледано шофьорското му досие.  Водачът на БМВ-то, баща на загиналото бебе, дълго е демонстрирал безразсъдно самоубийствено шофиране и пълно незачитане на закона в множество собственоръчно записани видеоклипове, качени в неговия Фейсбук профил (виж клиповете в края на текста, б.р.). Хвали се с десетки нарушения - превишена скорост/172 км/ч./, кошмарни изпреварвания, пътуване в насрещно движение, непрестанно преминаване през непрекъсната осева линия и пр. и пр. Прави ги и пред свидетели, когато нелегално превозва работници към Западна Европа с микробус. Безспорно ясно е, че към момента на катастрофата, неговата съпруга и десетгодишния му син са били без предпазни колани, а бебето не е било привързано в задължителното обезопасително детско столче.        В случая няма място за емоции, а дали някой харесва Местан или не - е лична нагласа, която е недопустимо да бъде критерий за справедливост, защото няма отношение към истината.       Защо ли се разиграва този фарс с измислена вина за катастрофа, в която Местан е неволен участник? Причините са изцяло политически и използвания метод е отдавна познат - трябва  дори в стаята да няма котка. И ако не се намери котка, ще се мяука като котка, за да остане поне съмнението, че все пак я има.       Местан е обявен за обществен враг и трябва да бъде сразен. Опасен е преди всичко за олигархичното сарайско-библиотекарско съдружие, което е впрегнало всичките си сили, за да го премахне от политическата сцена. Той свали правителството “Орешарски”, опита се да направи ДПС партия с ясна европейска и евроатлантическа ориентация и бе прогонен от Доган по инструкции на Москва. Случаят със сваления руски самолет бе само повод, а не причина. Успешното развитие на проекта ДОСТ не просто отнема гласоподаватели на Сараите, а освобождава стотици хиляди хора от смачканото самочувствие и дългогодишния страх, връщайки им гражданското право да избират свободно държавното управление, с което искат да живеят — суверенно, справедливо и некорумпирано. Дори не е толкова важно кому избирателите ще дадат своя глас. Най-важно е че те късат доганските “обръчи” и отхвърлят 30-годишния диктат за “разпределение на порциите”. Първият пробив бе през 2017 г.  Въпреки отвратителните нацистки провокации на държавната граница и манипулации в избирателните секции, ДОСТ получи над 100 000 гласа, десетки хиляди турци и мюсюлмани предпочетоха ГЕРБ, а няколко хиляди — малките десни формации. Местан стана лице на кардиналната промяна, а тя вещае катастрофа за Сараите и сбогуване с властта завинаги.       Доган вижда предизвестения край и отправя “Молба за прошка”, която по същество е призив на смъртно болен от корупция политически субект за животоспасяващо кръвопреливане.       Донори едва ли ще се намерят и затова наблюдаваме как с огромен ресурс на задкулисието се създават предпоставки за устройване на съдебен произвол срещу лидера на ДОСТ. Е, няма да им се получи.       Местан се бори храбро, ще се справи и без пожелание за успех, защото истината е по-силна от лъжата. Така е отредил Бог.", "date": "2019.05.16", "title": "Пет лъжи и пет истини или катастрофа на измамните новини"}
{"url": "https://www.faktor.bg/bg/articles/obshtestvo/zakon-i-red/srednoshtna-politseyska-obsada-na-kostenets-prodalzhava-izdirvaneto-na-stoyan-zaykov", "text": "Силите на реда издирват 43-годишния Стоян Зайков, заподозрян за убийството на бившата си партньорка, която беше намерена убита в петък.  В сряда обаче, полицията откри и тялото на мъж, който живеел в непосредствена близост до дома на Зайков. 42-годишният Валентин Петров е бил убит с ловна пушка. Мъжът е съсед и трети братовчед на издирвания Стоян Зайков. Деляла ги една ограда, информира Нова телевизия. Все още няма категорични данни, че заподозреният за убийството от миналата седмица е категоричният извършител на престъплението от вчера, обяви главният секретар на МВР Ивайло Иванов. Той допълни, че издирваният Стоян Зайков и застрелят Валентин Петров не са имали пряк конфликт, били в чисто човешки отношения. „Досега няма сигнал някой нещо да е видял. Никой не е чул изстрел, никой не е видял нещо съмнително“, коментира още Иванов. По думите му обаче новото убийство най-вероятно е извършено с огнестрелно оръжие. Валентин признал пред Trafficnews, че ако говори пред камера, Зайков може да посегне на живота му. Допускал, че може да се укрива на тавана на къщата му, без да знае. Убитият мъж е и единият от разпитаните, след изчезването на Зайков. След поредното убийство в Костенец, в издирването на извършителя се включи целият отряд за борба с тероризма и екипи на жандармерията. Специалните части претърсват къща по къща.", "date": "2019.05.16", "title": "Среднощна полицейска обсада на Костенец, продължава издирването на Стоян Зайков"}
{"url": "https://www.faktor.bg/bg/articles/vandali-nadraskaha-magurata", "text": "Вандали посегнаха на пещера \"Магурата\", съобщи bTV. Върху скала в природната забележителност се появиха надписи. Посегателството е извършено в галерията с праисторическите рисунки, които са датирани от 5 и 4 хилядолетие пр. Хр. Самите рисунки не са засегнати. Заради липса на видеонаблюдение в пещерата, извършителите няма как да бъдат установени. Драсканиците вече са заличени. За вандалската проява се разбра от социалните мрежи, където беше публикувана снимка с надрасканите в пещерата имена. Нейният автор Андрей Шурелов посочва, че надписите са издраскани на повърхността и могат да бъдат заличени лесно. Проблемът според него е в контрола. Доказателство за това е и фактът, че подобни вандалски прояви в пещерата е имало и преди. От своя страна директорът на музея в Белоградчик Ивайло Крумов призова хората да пазят културното наследство на страната ни.", "date": "2019.05.16", "title": "Вандали драскат в Магурата в галерия с рисунки на 7 хил. години"}
{"url": "https://www.faktor.bg/bg/articles/novini/svyat/ekspert-trudno-e-izbiratelite-da-napravyat-svoya-izbor-sled-debat-kato-snoshtniya-v-bryuksel", "text": "На избирателите ще им е трудно да направят своя избор за кого да гласуват от дебат като снощния в Брюксел, заяви пред БНР експертът по въпросите на Европейския съюз Владимир Шопов. Шестима водещи претенденти за поста председател на Европейската комисия проведоха телевизионни дебати, като двама от тях – Манфред Вебер и Франс Тимерманс, се определят от анализатори като сериозни наследници за позицията. „Мисля, че тази функция много трудно би могла да бъде изпълнена точно с такъв тип дебати по няколко причини – първата е, че самата специфика на избирателния процес е такава, че много хора просто не правят връзка между тези кандидати и кандидатите в своите национални политически системи, за които те трябва да гласуват“, коментира Шопов. „Другият проблем произтича от това, че всъщност тези дебати са разговор между бивши, настоящи и бъдещи колеги. И затова е изключително трудно за тях да очертаят ясно отликите между различните концепции за бъдещето на Европа“, добави той. Поради тези причини, според Шопов, „от този тип разговори на повечето избиратели им е доста трудно да се ориентират конкретно спрямо предстоящите избори“. „Иначе, да, тези дебати са полезни, за да добият хората по-обща представа за това кои са съществените теми и проблеми, които се коментират. Да чуят някои от идеите, които се дискутират“, посочи Шопов.", "date": "2019.05.16", "title": "Експерт: Трудно е избирателите да направят своя избор след дебат като снощния в Брюксел"}
{"url": "https://www.faktor.bg/bg/articles/novini/svyat/tramp-pomilva-zatvornik-koyto-publikuva-hvalebstvena-biografiya-za-nego", "text": "Президентът Доналд Тръмп обяви вчера пълно помилване за Конрад Блек, бивш издател на вестници и автор на хвалебствена за него политическа биография, предаде АП, цитирана от БТА. Някогашната медийна империя на Блек включваше чикагския в. „Сън таймс“, лондонския „Дейли телеграф“, както и „Джерусалем пост“. Той беше осъден за финансова измама през 2007 г. и прекара три години и половина в затвора. Апелативният съд отмени две от присъдите, но остави две други в сила. Говорителката на Белия дом Сара Сандърс заяви, че Блек „има огромен принос за бизнеса, както и за политическата и историческа мисъл“. През 2015 г. Блек написва есе за сп. „Нешънъл Ривю“, озаглавено „Тръмп е добрият“, а през 2018 г. Блек публикува хвалебствена биография на Доналд Тръмп. Бившият медиен магнат бе осъден за измама на инвеститори. Британски гражданин и бивш член на Камара на лордовете, той бе осъден на повече от шест години затвор след признаването му за виновен от съд в Чикаго през 2007 г., но беше пуснат под гаранция две години по-късно, за да внесе обжалване, в което постигна частичен успех. Съдията намали присъдата му на три години. Сандърс каза, че Блек е автор на няколко забележителни биографии, включително книги за президентите Франклин Рузвелт и Ричард Никсън, но не спомена книгата му за Тръмп.", "date": "2019.05.16", "title": "Тръмп помилва затворник, който публикува хвалебствена биография за него"}
{"url": "https://www.faktor.bg/bg/articles/otvaryame-poveche-gisheta-po-granitsata-s-turtsiya-prez-lyatoto", "text": "Представители на турските и българските митници са се договорили да бъдат увеличени гишетата за обслужване на пътниците през активния пътнически сезон, предаде bTV по информация на турския заместник-министър на търговията Ръза Туна Турагай. Очаква се трафикът да се засили през втората половина на юни. През лятото е турските граждани, живеещи в европейските държави, масово се завръщат в Турция, за да прекарат там ваканцията си. По тази причина през този период се образуват големи задръствания по митниците на ГКПП Капъкуле-Капитан Андреево, Хамзабейли-Лесово и Дерекьой-Малко Търново. Според турската митническа дирекция към средата на юни се очаква около един милион турски гурбетчии да пътуват за Турция, т.е. на ден в южната ни съседка ще влизат по около 1000 автомобила. През уикендите цифрата се увеличава двойно, посочват от турската митница. \"Капъкуле за нас е много важен и е най-големият по суша граничен и митнически пункт. Той се нарежда сред най-натоварените в света. Осигуряването на пътуване през него без излишно чакане е важно както за регулирането на търговския трафик, така и за осигуряване правото на хората да пътуват, да посещават страната си безпроблемно и възможно при най-добри условия\", заяви Ръза Туна Турагай.", "date": "2019.05.16", "title": "Отваряме повече гишета по границата с Турция през лятото"}
{"url": "https://www.faktor.bg/bg/articles/novini/balgariya/kmet-na-ninova-v-shema-s-obshtestveni-porachki-kupuva-si-limuzina-sreshtu-sdelki-s-chastna-firma", "text": "Градоначалникът на Хаджидимово Людмил Терзиев, който е близът до Корнелия Нинова се е сдобил по \"втория начин\" с поръчкова лимузина. Преди това той успял да си направи огромен палат, който бил уж къща за гости по европроект чрез дъщеря си, пише ПИК. Той се изживявал като шейх в региона и затова държал освен луксозен замък, да притежава и баровска кола. Щенията си обаче осъществил не с пари от джоба си, а с бюджета на данъкоплатците в общината, сочат документите по една скандална сделка. За да не попадне в закона за обществените поръчки, кметът направил схема, според която поръчков \"Мерцедес\" с куп екстри е обявен на цена под 20 хил. лв., въпреки че по това време колата струва 52 000 лв. Впоследствие сделката е осъществена на цена от 23 хил. лв. и въпреки всичко поръчка не е пусната, което е нарушение на закона. Номерът на колата също е тузарски - четири деветки.  От документите става ясно, че схемата по придобиването й е следната: Фирмата „А-строй“ ЕООД, регистрирана в с. Абланица, собственост на Венцислав Невенов Амзов, на 13 ноември 2015 г. купува автомобил мерцедес от автокъща „Аутодемо“ за 37 хил. лв. Три дни по-късно - на 16 ноември, без да бъде регистрирана в КАТ, колата е префактурирана и продадена на общината за 23 хил. лв.", "date": "2019.05.16", "title": "Кмет на Нинова в схема с обществени поръчки, купува си лимузина срещу сделки с частна фирма"}
{"url": "https://www.faktor.bg/bg/articles/novini/balgariya/evropeyski-oditori-koordinatsiyata-mezhdu-organite-za-borba-s-izmamite-s-evrofondove-ne-e-dostatachna", "text": "Някои управляващи органи в България са класифицирали неправилно специфични рискове от измама с еврофондовете като ниски и следователно не са приложили към тях допълнителни процедури за контрол, сочи доклад на Европейската сметна палата. Одиторите са посетили 7 страни-членки, за да преценят по-добре как правителствата им се справят с борбата с измамите с еврофондовете - България, Франция, Унгария, Гърция, Латвия, Румъния и Испания. Без да цитират конкретни случаи, те посочват, че са открили над 4 хиляди потенциални нередности, свързани с измами във връзка с използването на еврофондовете в страните-членки на ЕС между 2013-2017 г. Те отбелязват, че тези потенциални нарушения възлизат на около 1,5 млрд. евро, като 72% от тях засягат кохезионната политика, в т.ч. европейския фонд за регионално развитие, кохезионния фонд и европейския социален фонд.  Според одиторите за програмния период 2014-2020 година управляващите в страните-членки не са направили навсякъде достатъчно пълен анализ на риска от измами със средствата от кохезионния фонд, а като цяло държавите нямат специфична политика за борба с измамите. В доклада се подчертава също така липсата на значим прогрес по отношение на активността на разкриването на измамите, както и че не се наблюдава и оценява достатъчно влиянието на мерките по превенция и разкриване. „Мерките за корекция, в случай че се прилагат, имат ограничен сдържащ ефект. Съмненията не се докладват системно на съответния орган и координацията между органите за борба с измамите не е достатъчна“, подчертават още европейските одитори.", "date": "2019.05.16", "title": "Европейски одитори: Координацията между органите за борба с измамите с еврофондове не е достатъчна"}
{"url": "https://www.faktor.bg/bg/articles/novini/svyat/sauditska-arabiya-obvini-iran-za-atakite-s-dronove-sreshtu-nein-petroloprovod", "text": "Заместник-министърът на отбраната на Саудитска Арабия Халид бин Салман обвини днес Иран, че е наредил атаките с дронове срещу две помпени станции на петролопровод в кралството, предаде АФП. За удара отговорност поеха йеменските бунтовници хуси, които имат подкрепата на Техеран в борбата си срещу водената от Рияд международна коалиция. Атаката във вторник от подкрепяният от Иран милиции на хусите срещу две помпени станции на „Арамко“ доказва, че тези милиции са само инструмент, който иранският режим използва за експанзията си в региона“, написа принцът в Туитър. „Терористичните атаки, възложени от режима в Техеран и осъществени от хусите, възпрепятстват продължаващите политически усилия“ за разрешаване на конфликта в Йемен, допълни той.", "date": "2019.05.16", "title": "Саудитска Арабия обвини Иран за атаките с дронове срещу неин петролопровод"}
{"url": "https://www.faktor.bg/bg/articles/novini/svyat/konservatori-mey-da-kazhe-tochno-koga-shte-se-ottegli-za-da-ne-se-nalozhi-nasilstveno-da-bade-otstranena", "text": "Във Великобритания високопоставени консерватори днес отново се срещат с Тереза Мей, за да поискат твърда дата за нейното оттегляне от премиерския пост, „за да не се наложи насилствено да бъде отстранена“. Тереза Мей ще разговаря с членове на Комитет 1922 на фона на засилващ се натиск да бъдат променени партийните правила, което ще позволи да бъде поискан по-ранен вот на недоверие в премиер. Според сегашните разпоредби, след като Мей оцеля при  предишното гласуване миналия декември, подобен вот не може да бъде искан до една година. Сър Джефри Клифтън-Браун от Комитет 1922  бе цитиран от агенция „Прес асосиейшън“ да казва, че далеч е по за предпочитане, ако Мей сама определи дата за оставката си, вместо да се наложи депутатите да я принудят да стори това. Това, което се иска от Тереза Мей на първо време е да определи дата за провеждане на надпревара за лидерския пост в Консервативната партия. Предстоящите избори за Европейски парламент се очаква да утежнят още повече положението на Тереза Мей, тъй като анкетите предричат пълен провал за Консервативната партия. Освен това се очаква споразумението за излизане от ЕС, което ще бъде внесено за гласуване в парламента в началото на юни, да не получи одобрението на депутатите. Политическите наблюдатели смятат, че ако това се случи то ще бъде „последния пирон в ковчега“ на сделката на Мей за Брекзит.", "date": "2019.05.16", "title": "Консерватори: Мей да каже точно кога ще се оттегли, за да не се наложи насилствено да бъде отстранена"}
{"url": "https://www.faktor.bg/bg/articles/novini/svyat/rok-muzikant-iska-da-povtori-uspeha-na-zelenski-sazdade-partiya-predi-parlamentarnite-izbori-v-ukrayna", "text": "Фронтментът на украинска рок банда Святослав Вакарчук обяви днес създаването на политическа партия преди парламентарните избори в страната, насрочени за 27 октомври, тъй като на обществото му било омръзнало от корупцията и искало нови лица в политиката, предаде Ройтерс. Парламентарните избори идват шест месеца след президентския вот, в който политическият новак и комик Володимир Зеленски разгроми настоящия държавен глава Петро Порошенко. В последната анкета води партията на Зеленски „Слуга на народа“ с 25,9 на сто. Втора е „Опозиционна платформа - За живота“ (15,7%), а трети е Блокът на Петро Порошенко с 13,9%, следван от „Отечество“ на бившата премиерка Юлия Тимошенко – 12,1%. Според допитването 5-процентовата бариера ще преминат и „Гражданска позиция“ на бившия министър на отбраната Анатолий Гриценко и „Сила и чест“ на Игор Смешко, експредседател на Службата за сигурност на Украйна.   Вакарчук (44 г.) бе сочен за потенциален участник в президентските избори, но два месеца преди тях се отказа от участие в надпреварата, тъй като иска реални промени в страната. „Ние, партия „Глас“, отиваме в парламента, за да разрушим старта политика и да създадем нова, която ще ни донесе реални промени“, каза Вакарчук, който е вокалист на групата „Океана на Елза“ от Лвов. През декември 2013 г. бандата бе участник в протестите на евромайдана срещу проруския президент Виктор Янукович.", "date": "2019.05.16", "title": "Рок музикант иска да повтори успеха на Зеленски, създаде партия преди парламентарните избори в Украйна"}
{"url": "https://www.faktor.bg/bg/articles/novini/svyat/sgrada-ruhna-v-shanhay-11-dushi-sa-spaseni-izpod-ruinite", "text": "Сграда рухна в китайския финансов център Шанхай. Това е станало по време на реновирането й.  Спасителните екипи са успели да извадят живи 11 души изпод отломките на зданието, съобщиха Асошиейтед прес и Ройтерс.  Смята се, че под развалините остават блокирани девет души, съобщиха противопожарните служби. Няма информация каква е причината за рухването. Знае се само, че сградата е била преустройвана, за да стане шоурум за автомобили, пише БТА.", "date": "2019.05.16", "title": "Сграда рухна в Шанхай, 11 души са спасени изпод руините"}
{"url": "https://www.faktor.bg/bg/articles/novini/svyat/royters-rusiya-e-vzela-na-mushka-evrovota-za-da-navredi-na-zapadnata-demokratsiya", "text": "Европейският съюз е започнал координирана борба с фалшивите новини преди евроизборите в края май, но официални лица признават, че има лимити в това, което може да бъде постигнато срещу тази опасност, силно подценявана само допреди няколко години, съобщава Ройтерс, цитирана от БНР. Рискът е много голям, отбелязва Луц Гелнер, един от най-висшите служители на ЕС, който отговаря за антидезинформационната кампания:  „Вижте миналото, изборите в САЩ, случилото се във Франция, в Германия“. С финансирането на организации за проверка на фактите и създаването на отдел за противопоставяне на дезинформация от Русия и с привличането на своя страна на Фейсбук, Гугъл, Туитър и други Брюксел се надява да предпази 427 млн. души, които имат право да дадат гласа си за 751-членния Европарламент на 23-26 май. Експерти обаче се съмняват, че корените на съмненията, посети от зловредни кампании, имащи за цел да омаловажат едни от най-мащабните избори в света, може да бъдат изтръгнати Европейски официални лица заявяват, че не могат да оценят ефекта от усилията си. А те страдат от липса на достатъчно субсидии и от институционални ограничения. „ЕС не може да има Министерство на истината“, казва висш представител на общността. Въпреки паневропейската природа на рисковете, вотът се провежда като отделни избори във всяка от 28-те страни членки, като някои от тях са се забавили с предпазните мерки. Правителства и съюзници в НАТО заявяват, че Русия е взела на мушка вота, за да навреди на западната демокрация. Москва отрича това. В един от случаите, принудил ЕС да обърне влияние на реалния ефект от фалшивите новини, е залегнала историята от 2016 г. за руско-германско момиче, което било изнасилено от арабски мигранти. Историята предизвика медийна буря, докато германското разузнаване не установи, че това е руски опит за манипулация на общественото мнение. Кой запали „Нотр Дам“? Като алармира за примери за дезинформация, ЕС, както и някои западни правителства, се надява да „ваксинира“ гражданите срещу фалшивите новини, посочва Хейди Творек, експерт по информационна борба от Университета в Британска Колумбия. „Потенциално можем да победим, но все още не, защото пренебрегвахме всичко това в продължение на дълго време“, каза пред Ройтерс литовският външен министър Линас Линкевичюс. Тъй като евроизборите вероятно ще доведат до фрагментиран парламент с добро представяне на антисистемните партии, еврочиновници са притеснени, че „лоши действащи лица“ възпрепятстват дебата. Избирателната активност на вота за ЕП традиционно е ниска, което улеснява крайнодесни и крайнолеви партии да се съсредоточат върху гласоподаватели в социалните медии. Руските медии в Европа не успяват да достигнат до широката публика, но осигуряват платформа на евроскептичните популисти. След пожара в парижката катедрала „Нотр Дам“ през април руски медии в ЕС обвиниха за него ислямски екстремисти и прозападното украинско правителство.   Проверка на фактите в Германия пък отхвърли достоверността на фалшива история, циркулираща във Фейсбук, за Франс Тимерманс, кандидат на европейската левица за шеф на Еврокомисията. На него му бе приписано, че „искал масова имиграция на мюсюлмански мъже към Европа“. Най-уязвимо е по-възрастното поколение, като хората над 55 г. са най-вероятни разпространители на фалшиви новини, тъй като са израснали с печатните медии и приемат, че публикуваната информация е добросъвестна, казват официални представители на ЕС.", "date": "2019.05.16", "title": "Ройтерс: Русия е взела на мушка евровота, за да навреди на западната демокрация"}
{"url": "https://www.faktor.bg/bg/articles/novini/balgariya/metodi-lalov-konsultatsiite-na-prezidenta-za-izbor-na-glaven-prokuror-nyama-da-dovedat-do-nishto-osobeno", "text": "„Това е мимикрия - опит да се представи едно демократично поведение“, а не за „постигане на желан резултат за демократичен и прозрачен избор“ на нов главен прокурор, коментира пред БНР Методи Лалов от Софийския районен съд консултациите на президента Румен Радев във връзка с избора на следващ обвинител номер едно. Според Методи Лалов за съдиите е важно кой ще е главен прокурор, защото той определя облика на прокуратурата поради единоначалната ѝ структура. „Видяхте „ЦУМгейт“, тогава същият президент каза, че това са някакви крамоли в съдебната система и няма какво толкова да се занимава. Къде беше президентът в крайна сметка, когато бяха избирани членове на Висщия съдебен съвет, които ще гласуват новия главен прокурор? Когато бяха избирани, президентът нищо не каза за това, че нямаме реална публична прозрачна процедура“, каза той. „Тези консултации няма да доведат до нищо особено. Те са насочени не към постигане на желан резултат за демократичен и прозрачен избор, а за представяне на такъв образ в обществото“, добави Методи Лалов.", "date": "2019.05.16", "title": "Методи Лалов: Консултациите на президента за избор на главен прокурор няма да доведат до нищо особено"}
{"url": "https://www.faktor.bg/bg/articles/novini/balgariya/georgi-harizanov-rumen-radev-govori-po-stranen-nachin-za-osvetlyavaneto-na-ofshornite-smetki", "text": "„Да си мислим, че с български инициативи на прокуратура, на ДАНС, ако щете и законодателни, можем да повлияем върху съхранението на банковата тайна от държави, които са офшорни зони, е доста наивно и по детски забавно“, това каза пред БНР Георги Харизанов от Института за дясна политика. „Офшорната сметка е защитена от банковата тайна на съответната зона. Има държави, в чиято конституция е записано, че банковата тайна е неприкосновена и да си мислим, че с някакви политически ходове и активности тук в България може да се повлияе на този процес и да бъде свалена банковата тайна за потенциални български политици, които са толкова глупави, че да имат офшорни сметки на свое име - пак казвам силно наивна е тази история“, коментира Харизанов. Георги Харизанов коментира  новината от вчера, че главният прокурор очаква от шефа на ДАНС, ако знае, да му каже за някакви тайни сметки на властта. Това е поредната разпоредена от главния прокурор проверка, свързана със скритите имоти, тайни сметки и офшорки на политиците. „Трябва да си го зададем, разбира се (въпроса защо, ако ДАНС разполага с такава информация, досега не е предадена на прокуратурата -бел. ред.). Аз силно се съмнявам, че нещо ще излезе от тази проверка“, каза Харизанов. „Първо, начинът, по който говори президентът за осветляване на офшорни сметки, е доста странен, тъй като той издава или желание за продължаваща популярност на всяка цена, или дълбоко непознаване на материята. Освен това, вие сте абсолютно права, че ако ДАНС са имали данни досега, че някой действащ политик, особено пък на ръководна държавна длъжност превежда пари към офшорна сметка… възниква въпросът защо все още този политик не е обвиняем към днешна дата, ако тези данни са налице“.", "date": "2019.05.16", "title": "Георги Харизанов: Румен Радев говори по странен начин за осветляването на офшорните сметки"}
{"url": "https://www.faktor.bg/bg/articles/novini/svyat/stachka-v-darzhavnite-bolnitsi-v-gartsiya", "text": "Държавните болници на Гърция са в стачка днес с искане на по-добро заплащане и съвременно медицинско оборудване. Те обвиняват правителството, че принуждава хората да се лекуват в частни клиники. Синдикатът на здравните работници провежда днес поредната 24 часова стачка. Приемат се само спешни случаи, а медиците са в протести. Причината за стачката е искане за повече средства за здравеопазването. Лекарите предупреждават, че в голяма част от болниците липсват специалисти по основни направления. В последните 5 години в болниците работят 6 хиляди медици по-малко поради ниското заплащане. Добрите специалисти напускат страната, оплакват се лекари и пациенти. Поради драматичното състояние в държавните болници, съобщават лекарите, пациентите са принудени да се лекуват в частни клиники. Синдикатът настоява на всички медицински работници да се признае работа в тежки и рискови условия. Лекари от цялата страна протестират пред министерството на здравеопазването. Гръцките медици призовават правителството да вземе незабавни мерки.", "date": "2019.05.16", "title": "Стачка в държавните болници в Гърция"}
{"url": "https://www.faktor.bg/bg/articles/novini/svyat/opozitsiya-i-pravitelstvo-se-sreshtat-v-opit-da-reshat-krizata-vav-venetsuela", "text": "Представители на венецуелското правителство и на опозицията са заминали за Норвегия, за да обсъдят възможността за преговори за решаване на политическата криза в страната, съобщиха Ройтерс и Асошиейтед прес. Властите на Венецуела ще бъдат представени в Осло от министъра на информацията Хорхе Родригес и от губернатора на щата Миранда Ектор Родригес. От опозицията за Норвегия са заминали вторият заместник-председател на парламента Сталин Гонсалес и политическите съветници Херардо Блайд и Фернандо Мартинес. Норвежкият външен министър заяви през март, че е готов да действа като посредник за преговори между венецуелското правителство и опозицията, припомня агенцията. До момента противоборстващите страни не са провели срещи, но ще разговарят поотделно с норвежки дипломати, заявил пред Ройтерс източник от опозицията. В реч, излъчена по националната телевизия вчера, венецуелският президент Николас Мадуро заяви, че Хорхе Родригес \"изпълнява важна мисия в чужбина\", но не посочи повече подробности. (БТА)", "date": "2019.05.16", "title": "Опозиция и правителство се срещат в опит да решат кризата във Венецуела"}
{"url": "https://www.faktor.bg/bg/articles/korneliya-ninova-si-kupila-luksozna-sgrada-v-zimbabve", "text": "Лидерът на БСП Корнелия Нинова е придобила имот в Хараре – столицата на африканската държава Зимбабве. Сделката е част от приватизационната сага на държавното дружество „Техноимпекс“, съобщава ТВ Европа. Тя придобива държавното дружество през 1999 г. срещу платени 70 000$. Преди покупката тя е изпълнителен директор на държавното дружество. Платената сума е едва 10% от заложената пълна цена, тъй като в приватизационния договор е заложено, че останалите 90% се плащат чрез компенсаторни записи. Сред активите на придобитото дружество е имот с обща площ от 1915 кв. м. в идеалният център на София, както и имот с разгъната площ от 2 477 кв. м. в африканската държава Зимбабве.  Притежанието на имот в Зимбабве не е необичайно за дружество като „Техноимпекс“. То е създадено през 1966 г. и предметът му на дейност е оказване на съдействие на други страни чрез предоставяне на специалисти в различни области, както и приемане на чужди граждани на обучение в Народна република България. Всъщност дружеството се е занимавало с пращане на работа на инженери и други специалисти в държави като Мароко, Тунис, Сирия, Ангола и Зимбабве. През 1986 г. дружеството, което по-късно ще бъде придобито на ниска цена от Корнелия Нинова, се сдобива и с имот в елитния район Евъндейл на зимбабвийската столица Хараре. Цената на придобиване е 400 000 долара или близо шест пъти по-голяма от сумата, която Корнелия Нинова е платила за придобиването на цялото предприятие. Интересно е, че в балансовата стойност на имота е посочена сумата от 1 597 008 лв. Тъй като става въпрос за времената преди деноминацията на валутата излиза, че стойността на имота е 1 597 лв., докато както е видно, за него са платени 400 000 долара. Този ярък контраст е повод за скандал между тогавашният депутат от БСП Татяна Дончева и младият предприемач в лицето на Корнелия Нинова. На 16 май 2000 г. в рамките на 38-то Народно събрание Дончева заявява: „От самото начало на приватизацията, която вие наричате „реформа“, текат данни, че се извършва оценка по неизвестно какви критерии. Помните ли „Техноимпекс“, където един блок с 18 апартамента беше оценен за 1800 марки? Той е купен няколко години преди това за 240 000 долара!“. След приватизацията Нинова контролира 33% работническо-мениджърското дружество “Техноимпекс 98″, но към 2005 г. този процент вече е нарастнал до 48%. Взаимоотношенията на лидера на БСП Корнелия Нинова с „Техноимпекс“ обаче приключват още през 2005 г., когато тя поема поста заместник-министър на икономиката. В този момент ведомството е оглавявано от Румен Овчаров. По това време Нинова продава и акциите си в „Техноимпекс“. Няколко години по-късно близо 90% от акционерния капитал на „Техноимпекс“ вече е собственост на „Холдинг Нов век“ АД, който е част от „Химимпорт“. Интересен факт е, че имотът в зимбабвийската столица Хараре продължава да е собственост на „Техноимпекс“, макар и вече не под опеката на Корнелия Нинова. За него явно отговаря лице на име Борислав Бойнов, който според Линкдин профила му работи като инженер в „Техноимпекс“. Бойнов не е чужд на приватизацията. През 1997 г. той е разследван като управител на чешко-българската фирма “Егрета” ООД заради приватизацията на Завод за високоговорители “Гроздан Николов”. Обвинението срещу него е за измама на огромен брой пенсионери, чиито бонови книжки задигнал срещу 100 лв. бройката, съобщава благоевградския вестник „Струма“. Към днешна дата Бойнов редовно публикува обяви за отдаване под наем на част от имота в Зимбабве. Така например апартамент с една спалня се отдава под наем за 400 английски паунда.", "date": "2019.05.16", "title": "Корнелия Нинова си купила луксозна сграда в Зимбабве?(видео)"}
{"url": "https://www.faktor.bg/bg/articles/novini/balgariya/tol-sistemata-shte-tragne-testovo-za-3-mesetsa-ot-16-avgust", "text": "Министър-председателят Бойко Борисов се с представители на превозваческия бранш в Министерски съвет, съобщиха от правителствената информационна служба. На нея бе обсъдена темата за обхвата на пътищата, за които ще се плаща тол такса, както и за размера на тарифите. Тол системата ще тръгне тестово за 3 месеца от 16 август,  заяви след срещата изпълнителният директор на Съюза на международните превозвачи Йордан Арабаджиев.", "date": "2019.05.16", "title": "Тол системата ще тръгне тестово за 3 месеца от 16 август"}
{"url": "https://www.faktor.bg/bg/articles/novini/svyat/cherven-kod-za-opasnost-ot-navodneniya-obyaviha-v-severna-rumaniya", "text": "Националният институт по хидрология и управление на водите в Румъния издаде тази сутрин предупреждение \"червен код\" за опасност от наводнения във водосборните басейни на няколко реки в северните окръзи Марамуреш и Бистрица-Нъсъуд, съобщава Медиафакс. Хидролозите предупреждават, че се очакват гръмотевични бури, силни ветрове и поройни дъждове в много части на страната до 17 май, както и опасно прииждане на реките Сомешул Маре, Шиеу, Иза и Вишеу в северната част на страната. Близо 40 души са евакуирани в окръг Бистрица-Нъсъуд, а няколко семейства от окръг Муреш са заминали при роднини след поройните дъждове през изминалата нощ. Наводнени са над 100 къщи, близо 400 дворове и над 50 мазета. Военни пожарникари участват в изпомпването на водата от наводнените жилища и обществени обекти.", "date": "2019.05.16", "title": "Червен код за опасност от наводнения обявиха в Северна Румъния"}
{"url": "https://www.faktor.bg/bg/articles/novini/svyat/angela-merkel-ek-veche-ne-mozhe-da-spre-severen-potok-2", "text": "Според канцлера на ФРГ Ангела Меркел Европейската комисия вече не е в състояние да спре изпълнението на проекта за газопровода „Северен поток-2“, съобщава германското икономическо издание „Ханделсбат“. „До голяма степен проектът е одобрен“, подчерта Меркел в рамките на дискусия за външната политика.  „ЕК има възможности за противопоставяне на новия газопровод. Но не може да го възпрепятства“, подчерта германският канцлер. „Сърцевината“ е Украйна. Тя „трябва да остане транзитна страна – въпреки „Северен поток-2“, увери Меркел, като допълни, че това вече е обещано на новия държавен глава на страната Владимир Зеленски и е било отбелязано и пред руския президент Владимир Путин.", "date": "2019.05.16", "title": "Ангела Меркел: ЕК вече не може да спре \"Северен поток-2\""}
{"url": "https://www.faktor.bg/bg/articles/parlamentat-reshi-armiyata-nyama-da-uchastva-v-politseyski-aktsii", "text": "\"Текстът не беше добре формулиран, нямаше необходимата конкретност и създаваше двусмислие. Точно поради тази причина този текст не беше приет в комисията\", заяви в кулоарите след гласуването на промените в закона за отбраната председателят й Константин Попов. \"Армията и Въоръженитее сили няма да участват в такива операции, които би трябвало да са отговорност на МВР, по-специално на Жандармерията\", допълни депутатът от ГЕРБ. Мнението на депутатите от военната комисия беше подкрепено и от военните - ген. Андрей Боцев се съгласи с ген. Попов и коментира, че предложените от МС текстове не са били добри.", "date": "2019.05.16", "title": "Парламентът реши: Армията няма да участва в полицейски акции"}
{"url": "https://www.faktor.bg/bg/articles/novini/balgariya/mariya-belova-polozhi-kletva-za-naroden-predstavitel", "text": "Мария Белова положи клетва като народен представител от ГЕРБ на мястото на Десислава Танева, която вчера беше избрана за министър на земеделието, храните и горите, предава БТА. Депутатите продължават работа с второ четене на промени в Закона за мерките срещу изпирането на пари. В програмата за днес са още второ четене на Закона за отбраната и въоръжените сили на Република България и Проект на решение за определяне на комисия за одитиране на годишния финансов отчет на Сметната палата за 2018 г.", "date": "2019.05.16", "title": "Мария Белова положи клетва за народен представител"}
{"url": "https://www.faktor.bg/bg/articles/novini/balgariya/obsazhdat-vavezhdaneto-na-tol-sistemata-na-sreshta-pri-premiera-boyko-borisov", "text": "Превозвачи и представители на транспортни фирми ще разговарят тази сутрин с премиера Бойко Борисов за въвеждането на ТОЛ-системата и тяхното недоволство от цената и обхвата.  Вчера заместник министърът на регионалното развитие Николай Нанков коментира, че е възможно въвеждането на системата за таксуване на тежкотоварните автомобили да бъде отложено с 6 месеца, както и да се променят размерът на таксата и списъкът с пътища, за които тя  да се заплаща.", "date": "2019.05.16", "title": "Обсъждат въвеждането на тол системата на среща при премиера Бойко Борисов"}
{"url": "https://www.faktor.bg/bg/articles/novini/svyat/kandidatite-za-predsedatel-na-ek-premeriha-sili-v-televizionen-debat", "text": "Водещите кандидати за следващ председател на Европейската комисия участваха в дебат в Европейския парламент в Брюксел. Те говориха по въпросите за миграцията, икономиката, опазването на околната среда, данъците и международните отношения. Домакин бе Европейският парламент в Брюксел. Шестимата кандидати са водещи фигури в политическите семейства на Европейския парламент. Двама от фаворитите за наследник на Жан-Клод Юнкер - Манфред Вебер от ЕНП и Франс Тимерманс от ПЕС, вече имаха среща в германска телевизия. Останалите четирима за първи път изложиха очи в очи аргументите си. Това са Маргрете Вестегер от Алианса на либералите и демократите за Европа, Ян Захрадил от Алианса на европейските консерватори и реформисти, Ска Келер от Европейската зелена партия и Нико Куе от Европейската левица. Нико Куе (Европейска левица) определи миграцията като огромна човешка трагедия, но и възможност за хора без перспективи у дома. Той призова всички европейски политики за връщане на незаконни мигранти да бъдат преразгледани. Куе поиска назначаване на младите хора на работа с постоянни трудови договори. По неговите думи международните дружества са отговорни за 70 на сто от замърсяването на околната среда по света и настоя тежестта от енергийния преход да не се прехвърля на най-бедните граждани. Той отбеляза, че все още ЕС не е постигнал уеднаквена данъчна основа. Според него договорите за свободна търговия ощетяват европейците. Ска Келер (Зелена партия) защити честно разпределение на отговорността за мигрантите. Според нея е необходимо изпращането на европейски морски спасителни сили за мигрантите в Средиземноморието. Келер отчете, че политиките на бюджетни ограничения са нанесли големи щети за младите хора в Европа. Тя призова за инвестиции в \"зелена\" икономика и за европейски мерки за енергийния преход. Хубаво е, че знаем какво да направим за защита на природата. Лошото е, че засега не го правим, посочи Келер. Тя призова за данъчна справедливост и повишено облагане на дружества за електронна търговия. Келер настоя за европейско единство и ЕС да бъде сила на мира и човешките права. Продаваме оръжия на диктатори. Това трябва да престане, не трябва да приемаме парите на диктаторите в нашите банки. Търговията не е самоцел, заяви Келер. Ян Захрадил (Европейски консерватори и реформатори) посочи, че ЕК следва да уважава всяка държава от ЕС, независимо от размера и местоположението й, както и да не поучава правителствата. Той добави, че не би повторил грешката със задължителни квоти за разселването на мигранти. По неговите думи са необходими бежански лагери извън ЕС. Захрадил посочи, че работата на ЕК е да създава подходящата законодателна основа за бизнеса, за да има работа за младежите. По неговите думи не е нужно ЕС да си поставя неизпълними цели за защита на околната среда, но трябва да изпълни поетите обещания. Според него ЕС би трябвало да преразгледа помощите за земеделците и да насочи средства и към по-малките производители. Той се обяви против европейски данъци, както и за водене на търговски преговори със САЩ. Маргрете Вестагер (Алианс на либералите и демократите) отбеляза, че ЕС е най-доброто място за живеене на света, особено за жените. Тя призова европейските общества да бъдат основани на върховенството на закона. По нейните думи са спешно необходими дългосрочно решение за миграцията, както и законни пътища за мигрантите. Вестагер подкрепи предложението бизнесът да бъде насърчаван за разкриването на работни места за младите срещу достойно заплащане. По нейните думи милиони работни места могат да бъдат разкрити в усилията за опазването на околната среда, например със строежа на високоскоростни железопътни линии. Имаме почти всички необходими технологии. Трябва ни електронно облагане и общ минимум на корпоративното облагане. Данъчен рай е там, където всеки си плаща данъците, коментира тя. Вестагер призова ЕС да защитава европейския бизнес по света. Манфред Вебер (Европейска народна партия) настоя, че въпросите с миграцията имат само общо решение. Той предложи данъчните въпроси и външнополитическите решения на ЕС да бъдат приемани не с единодушие, а с мнозинство. Вебер защити предложението гражданските полети да бъдат включени в издаването на разрешителни за квоти на замърсяване. Той защити воденето на търговски преговори със САЩ, но без изнудване. \"Посетих много страни и се срещнах с много европейци. Установих, че всички ние се вълнуваме от едни и същи неща и имаме едни и същи надежди за бъдещето на Европа. Искам Европа, която защитава хората, която се вълнува от проблемите им. Комисия на гражданите. Мисля, че Жан-Клод Юнкер свърши чудесна работа. Аз бих искал ЕК да бъде комисия на новото начало, на откритост, оптимизъм. Да покажем, че като европейци можем да постигнем много, ако сме единни\", заяви Вебер.   Франс Тимерманс (Партия на европейските социалисти) подкрепи предложението големите дружества да плащат повече данъци, въвеждането навсякъде в ЕС на минимална работна заплата, върховенство на закона във всяка страна, защита на жените. По неговите думи опазването на природата следва да бъде сред водещите задачи пред ЕК. Тимерманс определи като неприемливи действията на италианското правителство срещу мигрантите в Средиземно море. След Вебер, Тимерманс също предложи специален план за развитието на Африка. Тимерманс се обърна по повод скандалите за разселването на мигрантите към държавите от Централна и Източна Европа, и заяви, че съпричастността не е само за неща, които им харесват. По неговите думи, без справедливо поделяне на тежестта от мигрантите, границите в ЕС ще се върнат. Тимерманс предложи минималната заплата в държавите от ЕС да бъде 65 на сто от средната. Друго негово предложение е да се добиват права за участие в изборите от 16-годишна възраст. Той подкрепи предложението за облагането на самолетното гориво, минималното корпоративно облагане, повишаване на данъчния принос на дружествата за електронна търговия. \"Заедно сме по-силни от Русия и Китай. В ЕС има приятели на руския президент Владимир Путин като евродепутата Найджъл Фараж, италианския вицепремиер Матео Салвини, австрийския вицеканцлер Хайнц-Кристиян Щрахе. За пръв път в историята президент на САЩ иска слаба и разединена Европа. Трябва да бъдем твърди срещу Путин\", призова Тимерманс. След края на дебата участниците го определиха като полезен за преценката на избирателите. Те изразиха надежда, че дебатът ще допринесе за по-голямо участие на гласоподавателите в изборите за евродутати. Манфред Вебер заяви, че с дебата ЕС е показал демократичен подход. Важното бе, че показахме лицата си и вижданията си. Говорих най-много от всички, защото към мен имаше най-много въпроси от останалите кандидати, поясни той на пресконференция. Вебер отказа да отговори на въпрос, свързан с твърдението на унгарския премиер Виктор Орбан, че не е способен да оглави ЕК. Липсата на отговор също е отговор, поясни Вебер. ЕС трябва да решава, а не да създава проблеми. Трябва да обсъдим как можем да създадем икономически растеж и хората да не напускат страната си, за да печелят по-добре. Не трябва да се борим помежду си, а да си сътрудничим, добави той. По повод разширяването на ЕС Вебер заяви, че има място за още европейски народи, но преди да бъдат приети, те трябва да решат напълно откритите въпроси, особено граничните си спорове. Турция не може да бъде част от ЕС, защото не е изцяло европейски народ, допълни той. Франс Тимерманс отбеляза, че дебатът е очертал възможни мнозинства в следващия състав на ЕП. Той настоя евродепутатите да имат възможност да подкрепят за следващ председател на ЕК някой от водещите кандидати, а не друг. Ян Захрадил заяви, че е необходим друг баланс между европейските и националните решения. Има нужда от решения, съобразени с всяка отделна държава от ЕС. Трябва ЕК да бъде по-малко политическа и да не се бори за власт с Европейския съвет. Все по-тясното сближаване на страните от ЕС е неприложимо занапред, коментира той. Захрадил настоя европейската данъчна и външна политика политика да не бъдат очертавани на основата на решения с мнозинство, а с единодушие. Маргарете Вестагер посочи, че е важно Европа да не бъде разделена и за това трябва да се погрижи ЕК. Тя изрази очакване занапред процесът на разширяване на ЕС да бъде по-бавен. ЕС ще се разширява, но с повече усилия. Никога не съм срещала избирател, който да иска промяна в договорите за ЕС. Трябва да се движим в съществуващите рамки, да приложим приетите правила. Въвеждането на нови правила невинаги е отговор. Трябва да обмислим защо понякога се предпочита взимането на решения без единодушие, допълни тя. Ска Келер определи разширяването на ЕС досега като голям успех. Трябва да продължим да работим със страните, които се стремят към присъединяване. Трябва да останем внимателни и след приемането на страните по въпроса с върховенството на закона, призова тя. Келер предложи бюджетът на ЕС да бъде използван природосъобразно. Бюджетът на ЕС бих погледнала през въпроса, какви пари харчим за неща, които увреждат природата, например с насърчаването употребата на замърсяващи енергоизточници. Трябва да пренасочим парите към природосъобразни технологии и дейности, особено в земеделието, добави тя. Нико Куе (призова да не се прави избор между хората и пазара. Ако не изберем хората, Европа ще се срути, обобщи той.", "date": "2019.05.16", "title": "Кандидатите за председател на ЕК премериха сили в телевизионен дебат"}
{"url": "https://www.faktor.bg/bg/articles/novini/balgariya/tihomir-bezlov-aktsiyata-s-ofshorkite-na-tsatsarov-nyama-da-ima-efekt-shte-priklyuchi-kato-smetkite-na-biserov", "text": "Тихомир Безлов коментира пред БТВ вчерашното искане на главния прокурор Сотир Цацаров да получи от ДАНС офшорни сметки и информация на имоти на длъжностни лица. По думите на анализатора, акцията на обвинителя няма да има особен ефект и ще приключи безславно.  Той припомни случая със сметките на Христо Бисеров от ДПС и семейството му, които в крайна сметка бяха оправдани от съда. Безлов допълни, че вероятно може да се предизвика скандал сред обществото, но без краен резултат. \"Сотир Цацаров достатъчно добре знае моделът офшорни зони. Това усилие се случва в предизборния контекст и двете политически формации говорят за офшорки на техните опоненти. В седмицата преди изборите има предположение, че ще бъдат извадени някакви материали\", прогнозира Безлов. На въпрос дали е възможно толкова бързо да се случи публикуването на проверката от ДАНС Безлов каза, че е възможно \"да се извадят сигнали, постъпили в ДАНС, а не факти\". \"Въпросът е как се проверяват тези сигнали\", каза Безлов. \"Има малка група офшорни страни, които не ни отговарят на подобни въпроси - Швейцария, Сингапур и Хонг Конг. Когато искаш подобна информация обаче трябва да бъдат запитвани и да им се пратят данни за извършено престъпление. Това, което ме дразни е, че те не отговорят дори за извършени данъчни престъпления\", възмути се Безлов. Според Безлов \"това е ченгеджийска сглобница\". Подставените лица трябва да са си развалили отношенията помежду си, за да се получат данни за техни сметки, зад които стоят хора с власт. Експертът от Центъра за изследване на демокрацията припомни, че в случая с Александър Манолев и къщата му за гости е имало информация, която някой от много вътрешния му кръг я знае и я споделя. \"Тя не се знаеше от простосмъртните\", припомни Безлов. Експертът припомни за митичният диск, който Германия купи от Швейцария за открити сметки, в който се съдържат имена на високопоставени лица от цяла Европа. \"Изглежда нищо не е получено\", каза Безлов.", "date": "2019.05.16", "title": "Тихомир Безлов: Акцията с офшорките на Цацаров няма да има ефект, ще приключи като сметките на Бисеров"}
{"url": "https://www.faktor.bg/bg/articles/novini/svyat/sasht-zabraniha-vsichki-poleti-do-venetsuela", "text": "Американските власти преустановяват временно всички пътнически и товарни полети от САЩ за Венецуела. Това става по разпореждане на министерството на транспорта, предаде ДПА. Като мотив се посочват вълненията в латиноамериканската страна, по-специално тези, които изглежда стават около летищата и заплашват безопасността на екипажите. На 1 май американското Управление за гражданско въздухоплаване препоръча на американските компании да напуснат територията на Венецуела в рамките на 48 часа. По-рано ведомството забрани на американски самолети да летят над Венецуела на височина по-малка от 8 километра.", "date": "2019.05.16", "title": "САЩ забраниха всички полети до Венецуела"}
{"url": "https://www.faktor.bg/bg/articles/novini/balgariya/kovachev-kam-stanishev-v-bsp-ima-mnogo-spetsialisti-po-faliti-na-darzhavata", "text": "\"След изборите ЕНП ще има най-много представители в Европарламента. Ние предлагаме най-реалните решения на проблемите в Европа. Няма как да се случи ляв завой в Европа\". Това каза в студиото на БТВ кандидатът за евродепутат от ГЕРБ Андрей Ковачев, който взе участие в разгорещен дебат с кандидата за евродепутат от БСП и председател на ПЕС Сергей Станишев. Двамата започнаха да спорят още от самото начало на своето участие. \"Много е интересно, когато от ЕНП, които управляват Европейската комисия от 25 години, говорят за промени. И вчера Франс Тимерманс спечели симпатиите на всички зрители. Вече е ясно, че ще има промяна в ЕК и посоката ще бъде към една социална Европа. Управлението на ЕНП нанесе сериозни щети и трябва промяна. В България е факт, че трябва да има финансова стабилност, но е факт, че трябва да има и социална справедливост. Над 20% от нашите сънародници живеят на или под прага на бедността\", заяви Станишев. \"В Европа и в България се спазва много сериозна финансова дисциплина. За социалистите е класика в жанра да харчат и преразпределят средства, за които не са направили нищо. В БСП има много специалисти по фалити на държавата и в това как един долар може да стане 3000 лева. Не ми се вярва, че хората искат тези врмена да се връщат. Не трябва да правим грешките от миналите управления на БСП да натрупваме дълг, за да може социалистите да си харчат. Ръстът на доходите може да се случи само чрез икономическо развитие и използването на солидарните фондове на ЕС. Всичко това ще се случи и занапред. Не разбирам за какво орязване на социалните придобивки говори г-н Станишев. Заплатите се вдигат в образованието, в здравеопазването, извършват се редица реформи във всички области на живота\", категоричен беше Андрей Ковачев. \"Корупцията не е само български феномен. Ние от ГЕРБ показахме, че можем да носим отговорност и при най-малкото съмнение се подават оставки. Надявам се и колегите от БСП да постъпват така. Всички виждат, че се води борба срещу корупцията. Трябва да се стигне до край и българските институции да си свършат работата. Трябва да има общ европейски механизъм за наблюдение на феномена корупция и той не трябва да е само за България и Румъния, а трябва да обхване всички държави в ЕС. Трябва да има и обща европейска прокуратура\", обяви Ковачев. \"Истина е, че корупция има във всички страни. За съжаление в България тя се е окопала на всички нива в държавата и е много по-широко разпространена. Това е причината да има социална несправедливост в България. Европейските средства не достигат до хората и изчезват в джоба на някой. Трябва да се научим да отстояваме своите интереси и то без да правим кавалерийски атаки. Всички в България искат повишаване на доходите и една социална Европа. Ние имаме ясен план как това може да се случи\", отговори Сергей Станишев. \"Българските национални интереси са ясни - Шенген, Еврозона, защита на българските малцинства в Европа, двойните стандарти. Досега сме работили заедно по тези теми с колегите и се надявам занапред това да продължи да се случва. България е добро място за бизнес. Само за последните месеци са открити десетки фабрики и хиляди нови работни места. Това е начинът за вдигане на пенсии и заплати. Всичко минава през икономиката\", категоричен беше Андрей Ковачев. \"Най-голямата опасност за България е Европа на няколко скорости. Искам да благодаря на г-н Ковачев за подкрепата за моя доклад за Шенген. Това е пълно безобразие. Ние сме изпълнили всички критерии и може да бъдете сигурни, че по тези теми ще работим заедно и ще защитаваме българските национални интереси. Има тенденция за двойни стандарти. Това е дразнещо и българинът го усеща\", разкри Сергей Станишев.", "date": "2019.05.16", "title": "Ковачев към Станишев: В БСП има много специалисти по фалити на държавата"}
{"url": "https://www.faktor.bg/bg/articles/novini/balgariya/shefat-na-nek-nyamame-angazhimenti-kam-promishleniya-tok-ne-vliyaem-varhu-tsenata", "text": "„Нямаме ангажименти към промишления ток. Националната електрическа компания (НЕК) не влияе върху цената на електроенергията. Казаха се доста неистина за НЕК. Националната електрическа компания спазва всички закони в страната и нямаме задължение да продаваме ток на свободния пазар. НЕК продава излишното количеството там. Не влияем на цените на тока\", заяви пред Нова телевизия изпълнителният директор на дружеството Петър Илиев.  “Целият свободен ток се продава само на борсата”, завърши шефът на НЕК. Тези негови твърдения категорично отхвърли Румен Радев от Асоциацията на индустриалния капитал в България (АИКБ). „Естествено, че може НЕК да влияе на цените”, заяви той и поясни, че компанията е „особен казус – и обществен доставчик, произвежда ток и е търговец, включително и на свободния пазар”.  Радев сравни НЕК с футболен съдия, който с решенията си, може да повлияе на крайния изход от мача. „Визираме поведение на НЕК, което намираме за неадекватно, и то не само във въпросните два дни (тези с най-висока цена на промишления ток, бел.ред.). Настояваме за силни мерки и реформи в енергийната система като цяло”, каза още Радев.  Според него се създава \"изкуствен, и то търговски, а не фактически дефицит на електроенергия\".", "date": "2019.05.16", "title": "Шефът на НЕК: Нямаме ангажименти към промишления ток, не влияем върху цената"}
{"url": "https://www.faktor.bg/bg/articles/novini/balgariya/atlantitsi-shte-se-provali-li-pridobivaneto-na-f-16", "text": "С особена загриженост приемаме думите на министъра на отбраната Красимир Каракачанов от 14 май 2019 г., че правителството засега не може да договори изгодна цена за изтребителите F-16, и че при неуспех на преговорите, проектът може да бъде прекратен или да се преговаря с някой друг от участниците. В този случай очевидно става дума за Швеция, чийто самолети „Грипен“ отстъпват по способности на F-16 и които впоследствие ще изискват много допълнителни „скрити“ разходи, за да бъдат оборудвани до многоцелеви. Над избора на F-16 винаги са се противопоставяли тези фактори у нас, които работят за   Те няма да спрат да търсят начини сделката да се провали и отсега нататък ще концентрират всичките си усилия, за да саботират процесът. Има много пътища процедурата да бъде провалена. Сигурно средство за постигането на тази цел сега е протакането и отлагането във времето на преговорите. Днес най-голямото предизвикателство пред процеса на придобиване на новия боен самолет е отлагането. На първо време – за след лятната ваканция на парламента, в очакване на политическа нестабилност на есен и липса на политическа воля България да придобие F-16, който е най-добрият възможен избор за страната ни на тази етап. Най-удобният аргумент за протакането на преговорите е   А тази информация не е публична на тази етап. И така се създават условия за държане на обществото в неведение, като по презумпция на правителството се гласува безлимитен кредит на доверие. Друг е въпросът дали то може да го оправдае като наистина води преговорите така, че сделка да има при възможни най-изгодни за България параметри. Начинът на действие на кабинета  по процедурата не ни дава особени поводи за оптимизъм до момента, а за все по-засилващи се съмнения в истинските крайни намерения. Независимо от декларираните цели. Протакането в условията на неизбежна преговорна конфиденциалност и ограничено подаване на информация към обществото сега е най-голямото предизвикателство за целия процес. Ето защо още през януари Атлантическият съвет на България настоя незабавно да бъде изготвен времеви график на процеса на придобиването на F-16, за да бъде той успешно приключен в срок. Да се знаят всички стъпки, с конкретно разписани дати, на целия процес, до ратификацията от парламента преди лятната ваканция на депутатите. Нямаме засега данни това дали и доколко е направено. Надяваме се това да е така. Българското правителство направи вече правилният стратегически избор. И няма друга възможност, освен да доведе до успешен край процеса на придобиване на F-16 блок 70. Известна надежда има във факта, че преговорите продължават и част от изпратения преди седмица български преговорен екип в САЩ остава, за да продължи разговорите.   но сме все по-загрижени за хода на процеса и възможността от провал. Отсега нататък правителството и преговорния екип нямат много време пред себе си. Имат обаче възможности, които могат да използват. Въпрос на достатъчно политическа воля, правилна стратегическа визия и чувство за отговорност! Щом има воля, ще се намери и начин. Ако такава липсва, тогава оправданията ще са многобройни. Пресцентър на Атлантическия съвет на България", "date": "2019.05.16", "title": "Атлантици: Ще се провали ли придобиването на F-16 ?"}
{"url": "https://www.faktor.bg/bg/articles/novini/svyat/posleden-den-za-zayavki-za-bezplatno-patuvane-v-ramkite-na-initsiativata-opoznay-es", "text": "Днес е последен ден, в който граждани на Европейския съюз на възраст 18 и 19 години могат да заявят желанието си да участват в разпределянето на 20 000 карти за безплатно пътуване в рамките на инициативата на Европейския съюз \"Опознай ЕС\". Квотата за България е 275 билета. Желаещите могат да кандидатстват през Европейския младежки портал.  Спечелилите ще бъдат обявени през юни. Те ще могат да пътуват безплатно с влак до 30 дни между 1 август и 31 януари, самостоятелно или в групи до петима души и да посетят до четири места в Европа.  В отделни случаи се допуска пътуване с автобус, ферибот и самолет. Младежите с увреждания ще могат да потърсят допълнителна помощ.", "date": "2019.05.16", "title": "Последен ден за заявки за безплатно пътуване в рамките на инициативата \"Опознай ЕС\""}
{"url": "https://www.faktor.bg/bg/articles/novini/svyat/merkel-prizna-za-makron-borim-se-edin-s-drug-po-politicheski-vaprosi", "text": "Германският канцлер Ангела Меркел призна, че „се бори“ с френския президент Еманюел Макрон по политически въпроси, но отбеляза, че двете страни са на много подобна вълна“ по отношение на ключовите въпроси, пише европейската редакция на Politico. В пространно интервю пред германския вестник „Зюддойче цайтунг“, публикувано в сряда, Меркел обърна внимание на пукнатините във френско-германските отношения, които станаха по-изразени на фона на разискването миналия месец дали да се даде допълнително забавяне на Великобритания за Брекзит. „Разбира се, ние се борим помежду си. Между нас има различия в манталитета, както и различията в начина, по който разбираме нашите съответни роли“, каза Меркел, отбелязвайки, че Франция и Германия имат различни политически култури и системи. Тя добави: „Винаги е било така. Президентът Макрон не е първият френски президент, с когото работя“. Меркел също отрече, че отношенията й с Макрон са се влошили, и каза, че докато Франция и Германия имат различни „разбирания за себе си“, двете страни успяват да постигат компромиси отново и отново. „По ключови въпроси - къде се намира Европа, икономиката, каква е отговорността ни за климата и Африка - ние сме на много сходна дължина на вълната“, каза тя. „Това включва и въпроса къде трябва, ако е необходимо, да действаме независимо от Съединените щати, въпреки че не желая такива ситуации“. В отговор на интервюто на Меркел, Макрон определи отношенията им като „продуктивна конфронтация“. „Тя каза, че работим заедно през цялото време, намираме компромиси и се опитваме да ги изградим, но има дискусии“, каза Макрон на пресконференция в Париж. „Какви са вариантите в отношенията между Франция и Германия? Сценарият на стерилна конфронтация - имаме разногласия и не можем да ги надхвърлим. Преживяхме това в миналото. Това може да доведе до най-тежките ситуации - безсилие или война“. Макрон каза, че другият сценарий е „стерилната антанта“, където двете страни „не искат да кажат, че са в несъгласие, така че ние не решаваме нищо, което също знаем“. „Не вярвам в нито един от тях... Вярвам в продуктивната конфронтация“, заяви той.", "date": "2019.05.16", "title": "Меркел призна за Макрон: Борим се един с друг по политически въпроси"}
{"url": "https://www.faktor.bg/bg/articles/novini/balgariya/deputatite-glasuvat-na-vtoro-chetene-zakona-za-merkite-sreshtu-izpiraneto-na-pari", "text": "Депутатите ще обсъдят на второ четене промени в Закона за мерките срещу изпирането на пари, с които отпада задължението дружествата да внасят в ДАНС вътрешните си правила срещу прането на пари. Парламентът трябва да реши и дали да се предоставят допълнителни полицейски правомощия на армията. Депутатите ще разискват възможността армията да може да оказва помощ на държавните органи в противодействието на заплахи с особено висока степен на обществена опасност за населението. Промените в закона за отбраната и въоръжените сили предвиждат още  при наличие на обективна невъзможност за осигуряване на безплатна храна и ободряващи напитки по време на занятия, учения, тренировки и лагери, на военнослужещите да се изплаща левовата им равностойност. С измененията в закона за мерките срещу изпирането на пари дружествата, които трябва да изпратят за одобрение в ДАНС своите планове за обучение на служителите по разпознаване на съмнителни операции или сделки във връзка с прилагането на закона, ще имат 6-месечен срок от публикуването в сайта на ДАНС на националната оценка на риска, да идентифицират рисковете и да ги включат в своите правилници, без да са задължени да ги внасят в дирекцията „Финансово разузнаване“. Декларация за действителни собственици на фирми по закона за мерките срещу изпирането на пари ще подават само онези, които не са вписани в регистър Булстат или в Търговския регистър, както и всички акционерни дружества. С промените отпада и задължението адвокатурата да докладва на ДАНС за всеки свой нов клиент.", "date": "2019.05.16", "title": "Депутатите гласуват на второ четене Закона за мерките срещу изпирането на пари"}
{"url": "https://www.faktor.bg/bg/articles/novini/balgariya/sledobed-dazhd-i-gramotevitsi", "text": "Облачността над по-голямата част от страната ще е значителна, прогнозират от НИМХ. В сутрешните часове краткотрайни превалявания ще има на места в Източна България. След обяд на много места, главно в Западна и Централна България, ще има краткотрайни, в отделни райони интензивни валежи, придружени с гръмотевици. Вятърът ще е слаб от изток-югоизток. Максималните температури ще са предимно между 18-23 градуса, в София около 18 градуса.", "date": "2019.05.16", "title": "Следобед - дъжд и гръмотевици"}
{"url": "https://www.faktor.bg/bg/articles/ot-tsik-shte-napravyat-demonstratsiya-na-mashinite-za-glasuvane-na-evroizborite", "text": "На редовния си брифинг днес Централната избирателна комисия ще направи демонстрация на машинните за гласуване за предстоящите избори за членове на Европейския парламент на 26 май. На срещата с медиите ще присъстват представители на спечелилата конкурса за доставка на машините фирма „Сиела норма\" АД. Вече е ясно, че на изборите ще се гласува машинно в 3000 секции в страната.", "date": "2019.05.16", "title": "ЦИК ще демонстрира машините за гласуване"}
