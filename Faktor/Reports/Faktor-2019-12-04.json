{"url": "https://faktor.bg/bg/articles/desislava-taneva-ima-predvideni-10-mln-lv-za-uvelichenie-na-zaplatite-v-agentsiyata-po-bezopasnost-na-hranite", "text": "Всичко, което беше възможно да направим в рамките на настоящата бюджетна процедура, бе направено за Българска агенция по безопасност на храните (БАБХ). Всички, според техния принос и оценка, ще получат увеличение на възнагражденията следващата година. Бюджетът предстои да бъде гласуван финално в рамките на настоящите дни. Има предвидени над 10 млн. лв. за увеличение на заплатите. Това каза министърът на земеделието, храните и горите Десислава Танева по време на изложението „Обичам българската риба“, предаде репортер на Агенция „Фокус“. „Всеки може да има искания за нещо от всяка позиция, независимо от работното място – и в държавната администрация, и в частния сектор. Във всяко едно искане могат да се намерят основания, но всеки може да се разпростира според възможностите си. В нашето съзнание като граждани, за това, което получаваме, трябва първо да се замислим какво даваме“, заяви министър Танева във връзка с протеста за увеличение на заплатите. Тя благодари за интереса към изложението „Обичам българската риба и посочи, че са положили усилия в навечерието на Никулден експериментално да се покаже какво има България като аквакултура. „За следващата година планираме по-широкомащабна кампания. Всички показатели за производство и потребление на риба са положителни“, допълни тя.", "date": "2019.12.04", "title": "Десислава Танева: Има предвидени 10 млн. лв. за увеличение на заплатите в Агенцията по безопасност на храните"}
{"url": "https://faktor.bg/bg/articles/gdbop-udari-grupa-kompyutarni-izmamnitsi-oshtetili-firmi-za-desetki-milioni", "text": "ГДБОП и спецпрокуратурата са ударили компютърни измамници, действали чрез фишинг мейли и ощетили фирми в Европа и САЩ за десетки милиони евро, научи ексклузивно \"По света и у нас\". По наша информация са задържани шестима души. Задържани са ливанец, грък и четирима българи. Групата подменяла банкови сметки в междуфирмена кореспонденция. Установените до момента откраднати пари са над 44 милиона евро и над 15 милиона долара. Очаквайте подробности!", "date": "2019.12.04", "title": "ГДБОП удари група компютърни измамници, ощетили фирми за десетки милиони"}
{"url": "https://faktor.bg/bg/articles/blaze-im-na-nashite-upravnitsi-takav-narod-lesno-se-upravlyava", "text": "Да се чудиш кое е по-малкото зло: да смятат европейците, че конституцията ни окуражава боя на жени, или да ни мислят за слабоумни. Театрото с Истанбулската конвенция показа в какъв глупав сюжет ни вкараха манипулаторите. *** Нали не сте се съмнявали, че отхвърлянето на Истанбулската конвенция ще ни създаде проблеми? Огромното мнозинство, с което Европарламентът настоя няколкото периферни страни като нашата да я ратифицират, показва в какъв глупав сюжет ни вкараха манипулаторите. Политическите му измерения обсъждахме многократно. Уплашени, че ще се обезличат в коалицията с ГЕРБ, националистите решиха да си измислят враг (при това с „турско\" име), пък и да се опънат на Европа, за което май ги подканяше Москва. БСП на свой ред видяха възможност да „цакат\" управляващите, изобразявайки се като консерватори, готови за коалиции с крайнодесните. Маргинални евангелистки организации намериха повод да възникнат, а църквата се впусна в поредния си литийно-кръстоносен поход след разгрома на йогите, Мадона и Хелоуин. Уплашени от упадъка на старата десница, редица медийни мислители се преориентираха, надявайки се, че в битката срещу Конвенцията ще обновят поразклатената си дясна идентичност. А що се отнася до Конституционния съд, той уж трябваше да сложи точка на кризата, но това, което направи, беше друго - просто спаси коалицията между ГЕРБ и лъжепатриотите, която силно беше застрашена от разлома по темата. Слава богу, намериха се четирима достойни членове, които не подкрепиха странното решение, в което се казваше, че документът противоречал на Конституцията. Естествено, не бе обяснено на кой точно член в нея противоречи и с какво. Но и с това никаква точка не бе сложена, защото при всяка нова убита жена темата отново и отново излиза на дневен ред. Последният епизод беше необяснимото поведение на Сергей Станишев и Радан Кънев, които, явно плъзнали се по популистката пързалка, гласуваха в ЕП с „въздържал се“. Особено драматично го посрещнаха привържениците на втория - във Фейсбук заваляха клетви, че „повече никога няма да гласувам за него“. Да се чудиш кое е по-малкото зло: да смятат европейците, че конституцията ни окуражава боя на жени - или да ни мислят за олигофрени… Мошеничеството многократно беше разобличавано, включително от различни европейски институции. Конвенцията нито се занимава с дефиниране на полове, нито легализира гей бракове. Става дума за насилие, легитимирано от определени културни стереотипи - по-ниското положение на жената в някои култури като ислямската, насилственото омъжване на момичета в култури като ромската, мачизмът в средиземноморската, дисикриминацията на работното място и пр. Освен законодателни и социални мерки за защита на жените, Конвенцията изисква и възпитание на децата в ценностите на равенството и взаимното уважение. Кой можеше да си представи, че подобни самоочевидни неща могат да се обърнат с главата надолу и да се превърнат в политическа бухалка? Внесоха измислената от американските евангелисти „джендър идеология“, на която избягват да дават дефиниция (същия номер изигра и Конституционният съд). Разровете се из мрежата: според „джендър идеологията“, половата идентичност била „конструкция“ - тоест, не зависела от биологията. Религиозните бойци обикновено препращат към крайни постмодерни автори, които обичат „конструктуираността“ на нещата. Още преди много години един американски учен направи за смях този тип мислене, като пусна една пародийна статия, твърдяща дълбокомислено, че гравитацията била конструкция. Според мейнстрийма в социалните науки, половата идентичност, естествено, е природна, като върху нея се надграждат социокултурни елементи, характерни за дадената епоха и група. Биологията се е променила за последен път преди 200-300 хиляди години, докато социокултурните характеристики се развиват доста по-бързо - и именно тях иска да възпитава Конвенцията. Благодарение на тяхната еволюция, днес не мятаме жените отзад на седлото, допускаме ги да учат в университетите, та някои от тях дори избираме за лидерки на политически партии. Простотията се концентрира в думата „джендър“, което на английски обозначава именно социокултурните характеристики на пола. Обявиха го за трети пол, един съд дори го призна за обида и осъди някого. Пък и малко бие на турски тази дума, особено в комбинация с „Истанбулска“… Разразиха се клетви за традиционността на българското общество, които, впрочем, звучат доста двусмислено - националисти/социалисти/консерватори явно имат предвид, че няма да приемем гей бракове, а то излиза, че искаме да си бием жените, понеже иначе ни грози гейство. А всъщност българите сме точно толкова модерни, колкото и французите или холандците - що се отнася до жененето (или по-точно нежененето, раждането на деца извън брак),  отношенията между поколенията, мястото на жената в обществото, ходенето на църква. Различаваме се по друго. Скоро прочетохме, че сме сред най-уязвимите от дезинформация. Абсурдните опасения, изказани около Конвенцията, че ирански травестити щели да ни сменят пола, а хора от третия пол щели да влизат в тоалетните и да ни снимат с телефоните си, ми изглеждаха като своеобразен връх на националната психопатия. Но ето че дойде Стратегията за детето - друг такъв административен документ, който в други времена изобщо не бихме забелязали. И същите кръгове, същите медии вдигнаха народа на бой срещу норвежците, които щели да отвличат децата ни и да ги дават за осиновяване на гей двойки. Най-силна бе паниката сред ромите, където, уви, невежеството е смятано за най-високо. Така стигаме до друга серия публикации, от които научихме, че България е на последно място в ЕС в образователната класация PISA. Депресираха ни с факти като този, че 9 процента от учениците не правят разлика между факт и мнение. Че се увеличава функционалната неграмотност - тоест, децата могат да прочетат даден текст, но не го разбират. Как тези бъдещи граждани ще могат да се съпротивляват на манипулациите? Как ще прочетат сами някакъв документ и ще разберат дали някой ги лъже? Работя със студенти и съм в ужас от това, че те не просто не четат вестници, а изобщо не се интересуват от обществени теми. Трябва нещо да е съвсем чудновато и екзотично, за да си го препратят по съответната социална мрежа - ако може със смешна картинка. Небивалиците са най-удобни за привличане на вниманието, а най-нелепите са и най-ефикасни. И колкото по-отчаяно опитваме да ги опровергаем, толкова по-силно се забиват в съзнанието. Ами да, блазе им на нашите управници - такъв (дигитален) народ лесно се управлява.", "date": "2019.12.04", "title": "Блазе им на нашите управници - такъв народ лесно се управлява"}
{"url": "https://faktor.bg/bg/articles/obshtestvo-zakon-i-red-ya-todorov-tsatsarov-shte-izvadi-kpkonpi-ot-letargiyata", "text": "\"Г-н Цацаров беше изключително прагматичен при представянето на концепцията си. Съществува голям страх у някои хора, че незаконното им имущество може да бъде отнето\", заяви пред бТВ Ясен Тодоров, бивш член на ВСС. \"Сотир Цацаров притежава и административен и професионален капацитет да извади КПКОНПИ от летаргията, в която се намира. Фактът, че мониторингът над България е на път да падне, до голям степен се дължи постигнатото през последните 10 г., в 7 от които Цацаров беше главен прокурор\", коментира Тодоров. Според адвокат Михаил Екимджиев обаче Цацаров не е постигнал никакви успехи като главен прокурор, а избирането му начело на КПКОНПИ цели \"тотални запори на банкови сметки и разоряване на хора, преди да се стигне до съд\", при това \"политически избирателно\". \"КПКОНПИ по дефиниция беше създадена в изпълнение на европейските препоръки за борба с корупцията по висшите етажи на властта. Тя се занимава само с дребни чиновници, но с никой значим политик\", заяви Екимджиев. \"КПКОНПИ е отнела имущество в пъти надвишаващо бюджета на комисията. Тя не отнема имуществото, а разследва, след което съдът решава дали има доказателства. Доколкото познавам г-н Цацаров той ще работи обективно и от него ще трябва да се страхуват хора, които нарушават закона и са незаконно забогатели\", изтъкна Тодоров \"Стана ясно, че ние не искаме да направим съдебна реформа, ние не можем да сме правова държава. Затова в един момент се стигна до този дипломатически ход след приемането ни в ЕС. Ние не искаме да направим съдебна реформа, а европейските институции не могат да влязат с танковете както навремето СССР, затова падна мониторингът\", каза Екимджиев.  \"Ако беше така мониторингът ще е да падне и за Румъния. Това, което постигнахме на много хора не им харесва\", отговори Тодоров.", "date": "2019.12.04", "title": "Я. Тодоров: Цацаров ще извади КПКОНПИ от летаргията"}
{"url": "https://faktor.bg/bg/articles/gligan-nahlu-na-magistrala-trakiya-23-godishna-se-razmina-na-kosam-ot-smartta", "text": "Млада жена твърди, че колата ѝ е ударила глиган, нахлул на  магистрала \"Тракия\". 23-годишната Михаела Иванова се разминава на косъм от смъртта. Освен сериозните травми и изпотрошената кола, тя е получила и акт за несъобразена скорост.   Инцидентът става на 343-ия километър на 26 ноември около полунощ. \" \"Прибирах се през нощта от София към Бургас и ми изскочи диво животно на пътя. Исках да го избегна, но го блъснах. Като влезе под гумата ми, тя се спука и от там колата се заби в мантинелата и отиде в канавката, като се преобърна 3 пъти”, разказа пред Нова телевизия 23-годишната Михаела.   Тя е пътувала заедно с още двама нейни приятели, които са с натъртвания и леки наранявания. Младата шофьорка е получила комоцио и разкъсани вратни мускулни влакна и сухожилия.   Михаела Иванова открои и важен проблем на магистралите в България – голяма част от мрежите около тях или са скъсани, или въобще липсват. Тя обясни още, че е карала с около 100 км/ч.   Бащата на пострадалата водачка  Станислав Иванов заяви, че ще заведе дело срещу институциите, отговорни за състоянието на магистралите. \"Недопустимо е по магистралите да има животни. Трябва да се накажат хората, които са допуснали това нещо\", категоричен е той.   От АПИ пък се въздържаха от коментар, тъй като не са открили следи от животно на мястото на инцидента.", "date": "2019.12.04", "title": "Глиган, нахлу на  магистрала \"Тракия\",23-годишна се размина на косъм от смъртта"}
{"url": "https://faktor.bg/bg/articles/sluzhiteli-na-babh-protestirat-v-tsentara-na-sofiya-iskat-po-visoki-zaplati", "text": "Работещите в Българска агенция по безопасност на храните излязоха на протестен митинг под надслов \"Достойни заплати и достойни условия на труд\" на площад \"Независимост\" в София, съобщават navini.bg. Организатори на протестът са Националната федерация \"Земеделие и горско стопанство\" към КТ \"Подкрепа\".  Анелия Иванова от КТ \"Подкрепа\" посочи исканията на протеста: \"Нашето искане е да бъдат заделени 105 млн. лв. разходи за БАБХ на отделен ред в бюджета на Министерството на земеделието, храните и горите като целеви средства. По този начин ще се гарантира дейността на агенцията, която е единственият компетентен орган, който се занимава с безопасността по цялата хранителна верига. БАБХ действително харчи почти половината от бюджета на МЗХ. Това наистина е агенция, която е водеща в министерството. Твърдим, че е реалистично да се отделят тези средства на отделен ред и че могат да бъдат получени, защото така или иначе всяка година тези средства се изплащат. Нашето обръщение е към народните представители и премиера, с което искаме да ги призовем тази година да предвидят реален бюджет в МЗХ, защото всяка година финансовото министерство залага бюджет с дефицити на това министерство. Тук хората получават между 800 и 1000 лева – ветеринарни специалисти, доктори, агрономи, зооинженери, лаборанти, химици, тесни специалисти. Това е унизително ниско заплащане. Ние искаме ръст минимум от около 40% - между 1200 и 1500 лева заплати. Искаме рестарт на системата, защото тя беше мъртвородена през 2011 година и е на командно дишане\", заяви Иванова.", "date": "2019.12.04", "title": "Служители на БАБХ протестират в центъра на София, искат по-високи заплати"}
{"url": "https://faktor.bg/bg/articles/okonchatelno-minimalnata-pensiya-shte-e-250-leva", "text": "От 1-ви юли догодина минималната пенсия ще бъде 250 лева. Това записаха окончателно депутатите в бюджета на Държавното обществено осигуряване. Парламентът отхвърли предложенията на опозицията за преизчисляване на пенсиите догодина. От ДПС настояваха то да бъде от 1 януари, а от левицата - с различна скала. Народните представители решиха обезщетението за майчинство през втората година от отглеждането на дете да остане 380 лева. Тъй като дебатите по размера на минималната пенсия преминаха късно снощи в пленарната зала, депутатите единствено проведоха гласуванията на различните предложения, като потвърдиха договореното на Коалиционния съвет - 250 лева минимална пенсия от първи юли. Най-оживена дискусия се проведе по размера на обезщетението за майчинство през втората година. От БСП настояваха то да бъде 650 лева, от „Воля“ - 610, но залата прие предложението на управляващите - да запази размера на обезщетението от 380 лева. Социалният министър Деница Сачева подчерта, че младите майки трябва да се стимулират да се върнат по-бързо на работа: „Знаете, че правителството обяви съвсем скоро, че в следващите 3 години всяка година 70 милиона лева ще бъдат отделяни за строеж на детски градини. Също така започна и вече проект за доплащане на такси на детски градини за деца от социално слаби семейства - за това са насочени 22 милиона от този проект и още 10 милиона допълнително ще бъдат дадени от правителството за покриване на такси за детски градини“. От левицата обаче са категорични, че това не е достатъчна помощ за младите семейства и за тях е необходим по-голям финансов стимул. Таско Ерменков заяви: „Знаете ли какви са цените на детските стоки? На облеклото са по-високи от стоките за възрастни! Какво казваме на българските майки? Че няма да им ги дадем тези пари, защото те искат по-бързо да се върна на работа“. Депутатите продължават работата си по бюджета на Държавното обществено осигуряване. Вчера на извънредно заседание бе приет и бюджетът на Здравната каса, а по-късно днес ще започне и гласуването на второ четене на държавния бюджет.", "date": "2019.12.04", "title": "Депутатите решиха: Минималната пенсия ще е 250 лева"}
{"url": "https://faktor.bg/bg/articles/sadat-namali-na-20-000-lv-obezshtetenieto-na-svidetel-po-deloto-chervey", "text": "Справедливото обезщетение за бившия шеф на \"Вътрешна сигурност\" в МВР Тодор Костадинов, който беше подсъдим по делото \"Червей\", е 20 000 лева, реши Софийският апелативен съд (САС). Костадинов заведе дело срещу прокуратурата по Закона за отговорността на държавата и общините за вреди (ЗОДОВ) за 100 000 лева, въпреки че беше само частично оправдан по делото \"Червей\", по което беше подсъдим с бившата шефка на Софийския градски съд (СГС) Владимира Янева, съобщи \"Лекс\". През март 2015 г. той беше обвинен за съставени 4 искания за специални разузнавателни средства до Янева и две справки за тях, в които вписал неверни обстоятелства, както и за това, че е ползвал акаунта на служителка, за да влезе в информационната система на МВР и да провери дали е заличена полицейска регистрация на свидетел по операция \"Червей\". Бившата шефка на СГС беше осъдена условно само за това, че е дала разрешение за използване на СРС за автоматизираната информационна система \"Централен полицейски регистър\" за 120 дни, въпреки че преди това е давала други разрешения за същата система. Костадинов пък беше оправдан по по-тежкото обвинение в документно престъпление и признат за виновен само за това, че ползвал акаунта на служителка, за което съдът го освободи от наказателна отговорност и му наложи глоба от 3000 лева. Делото срещу него приключи на две инстанции в началото на 2017 г., а в решението на Софийския апелативен съд се казваше, че е учудващо, че Костадинов няма обвинение за заличаването на полицейските регистрации на въпросния свидетел. Това не е пречка да заведе дело срещу прокуратурата и в началото на годината съдия Любка Голакова от СГС му присъди обезщетение от 50 000 лева. Недоволни от решението останаха и Костадинов, и прокуратурата, като държавното обвинение смята, че обезщетението е несправедливо именно заради обвинението, по което Костадинов е признат за виновен. Апелативните съдии Нели Куцкова - председател на състава, Яна Вълдобрева-докладчик и Мария Яначкова пишат, че целта на обезщетението е не да поправи вредите, а да възстанови психическото, емоционалното и психологическо равновесие на пострадалия. Наред с нормалните вреди, които подсъдимите търпят в подобни случаи, съдът отбелязва и това, че обвиненията срещу Костадинов са имали отрицателен ефект върху професионалното му самочувствие, репутацията и върху доверието на колегите му, което е било резултат и от медийното отразяване. Спорен за САС е обаче въпросът с размера на обезщетението. \"Съставът е на мнение, че негативните изживявания, свързани с повдигнатото обвинение са се отразили на ищеца изключително отрицателно, тъй като същият никога преди това не е бил регистриран за извършено престъпление и никога преди това не е бил обект на наказателно преследване\", пише още съдът, но пък отбелязва, че делото срещу него е продължило по-малко от две години, обвиненията не са били за тежки престъпления и Костадинов е бил на свобода срещу гаранция от 2000 лева. Съдът изрично напомня и това, че бившият шеф в МВР е признат за виновен за неправомерния достъп до информационната система. Накрая САС отчита и възрастта на Костадинов, който в началото на делото е бил на 37 години, като отбелязва, че няма данни за трайни негативни последици за живота и здравето му, за да стигне до извода, че справедливото обезщетение за него е 20 000 лева. Решението не е окончателно и може да бъде обжалвано пред Върховния касационен съд.", "date": "2019.12.04", "title": "Съдът намали на 20 000 лв. обезщетението на бивш шеф на МВР, подсъдим по делото \"Червей\""}
{"url": "https://faktor.bg/bg/articles/novite-filtri-v-sofiya-spirat-do-80-ot-finite-prahovi-chastitsi-ot-kominite", "text": "Кметът на София Йорданка Фандъкова провери монтирането на първия от новите филтри на комини в столицата, предаде Novini.bg.   \"Започнахме изпълнението на нова програма на Столична община за монтиране на филтри на комините на домакинствата, които се отопляват на дърва и въглища. Това е една допълваща мярка към двата големи проекта, които има Общината за отоплителните инсталации на дърва и въглища с по-екологични. Миналата година направихме тест с 35 домакинства. Разговаряхме и с хората от Красна поляна, един от районите с най-много замърсяване на въздуха и то следствие на отоплението на дърва и въглища\", заяви Фандъкова. \"Ефектът е доказан - 80% е ефективността на използването на филтрите. Това не е кардинално решение на проблема, но има редица къщи, които не са допустими за влизане в двете големи програми\", каза още столичният кмет. \"Глобите на горенето на гуми и дрехи извън жилищата са от 100 до 500 лв., а вече двама са санкционирани. Не можем да влизаме в самите жилища, за да установим какво се гори. Имаме програма за премахването на старите сгради от Виетнамските общежития. Вече строим новите жилища и ще премахнем 2-3 блока още през юни месец, там няма да се монтират нови филтри. Неефективно е да монтираме скъпи филтри за една година\", разкри Иван Чакъров, кмет на район \"Красна поляна\". \"По старата програма има 35 монтирани филтъра. Разчитаме до края на декември да се монтират нови 70-80, за да се усети разликата във въздуха\", допълни Чакъров.  “Филтърът работи на електростатичен принцип. Софтуерът, който е пригоден във филтъра, ще харчи 30 вата, което е равно на изразходваната енергия от крушка. До 80% от фините прахови частици от комините се спират с новите филтри. Филтрите премахват дори миризмата. Горенето вече няма да замърсява”, каза още Даниел Дамянович, управител на фирмата, която предоставя новите филтри.  “3950 лева е цената на филтъра, което включва и трудния монтаж. Пушекът не попада във филтъра, той стои в комина, а там има електростатичен електрод, който пречиства”, завърши Дамянович.", "date": "2019.12.04", "title": "Новите филтри в София спират до 80% от фините прахови частици от комините"}
{"url": "https://faktor.bg/bg/articles/parlamentat-prie-byudzhetnata-ramka-za-2020-g", "text": "Парламентът прие бюджетната рамка за 2020 г. Приходите, помощите и даренията са в размер на 28, 054 млрд. лв., а разходите възлизат на 14, 356 млрд. лв. Бюджетните взаимоотношения възлизат на 12, 2 млрд. лв., а трансферите за общините 4, 2 млрд. лв. Между двете четения бе постъпило предложение на управляващите разходите за персонал да бъдат увеличени с 47 хил. лв, което бе прието. Управляващите бяха предложили между двете четения на Заона за държавния бюджет и 100 хил. лв. повече за субсидии и други текущи трансфери за юридически лица с нестопанска цел. Депутатите първоначално приеха предложението на Весела Лечева от БСП за определяне на минимални диференцирани размери на паричните средства за физическо възпитание и спорт в размер на 3, 2 млн. лв. След това от управляващите поискаха прегласуване и то бе отхвърлено.", "date": "2019.12.04", "title": "Парламентът прие бюджетната рамка за 2020 г."}
{"url": "https://faktor.bg/bg/articles/hyunday-prodava-zavoda-si-v-balgariya", "text": "Kopeйcĸaтa компания \"Хюндай Електрик\" ce гoтви дa пpoдaдe дъщepнoтo cи дpyжecтвo в Бългapия. Oт oфициaлнo cъoбщeниe дo мecтнaтa фoндoвa бopca cтaвa яcнo, чe дpyжecтвoтo иcĸa дa ce ocвoбoди oт вcичĸи aĸции нa пpoизвoдитeля нa тpaнcфopмaтopи и peгyлaтopи \"Xюндaй Xeви Индъcтpиc Ko. Бългapия\". Тъpceнaтa цeнa e 24,5 милиoнa дoлapa. B cъoбщeниeтo ce пocoчвa oщe, чe тoвa peшeниe ce нaлaгa c цeл пoдoбpявaнe нa финaнcoвoтo cъcтoяниe нa Нуundаі Еlесtrіс, ĸaтo тo e зaлoжeнo в ĸoнcoлидиpaния финaнcoв oтчeт oт 2018 гoдинa. Бългapcĸoтo дъщepнo дpyжecтвo e нacлeдниĸ нa coфийcĸия зaвoд \"Bacил Koлapoв\", cъздaдeн пpeз 1949 гoдинa. Πpeз 1997 гoдинa ĸopeйcĸaтa ĸoмпaния ycпявa дa ĸyпи мecтнoтo дpyжecтвo \"Eлпpoм-Tpaфo\", ĸoeтo paбoти в зaвoдa. Πpeимeнyвaнeтo нa \"Xюндaй Xeви Индъcтpиc Ko. Бългapия\" cтaвa пpeз 2001 гoдинa, a днec зa нeя paбoтят нaд 500 дyши. Πo-гoлямaтa чacт oт пpoдyĸциятa нa дъщepнaтa фиpмa e зa изнoc ĸъм Eвpoпa, вĸлючитeлнo Гъpция, Beлиĸoбpитaния, Фpaнция, Иcпaния и Xoлaндия, Aзия, Aфpиĸa и Aмepиĸa.", "date": "2019.12.04", "title": "Хюндай продава завода си в България"}
{"url": "https://faktor.bg/bg/articles/rosatom-shte-dostavya-yadreno-gorivo-na-aets-kozloduy-do-2025-g", "text": "ТВЕЛ АД и АЕЦ „Козлодуй“ ЕАД подписаха договорни документи за доставка на руско ядрено гориво в България до 2025 г. включително. Както и досега, ТВЕЛ ще осигури комплексни доставки на ядрено гориво, които включват не само производството на горивните касети, но и предшестващите етапи на производствената верига – по този начин не е нужно централата да купува обогатен уран и да го предава на производителя на горивните касети. Двата действащи енергоблока в АЕЦ „Козлодуй“ - № 5 и №6 с реактори ВВЕР-1000, работят с руско ядрено гориво, произведено от Новосибирския завод за химически концентрати (ПАО „НЗХК“), който влиза в състава на компанията за производство на гориво ТВЕЛ, която е част от „Росатом“. От края на 2016 година за 6-ти енергоблок се доставя гориво от ново поколение - ТВСА-12. Внедряването на новото високоефективно гориво с повишено обогатяване на уран в твела позволи на българските енергетици още през 2017 г. да пристъпят към изпитания на енергоблока на мощност 104% от номиналната, а през април 2018 г. официално да преминат към експлоатация с повишена мощност. Увеличението на топлинната мощност пряко влияе за повишаване на ефективността на енергоблока. „Гордеем се с резултатите от многогодишното ни плодотворно сътрудничество с АЕЦ „Козлодуй“ и високото ниво на доверие в нашите отношения. ТВЕЛ предоставя на АЕЦ „Козлодуй“ цял комплекс услуги, които включват комплексни доставки на ядрено гориво, инженерингови и съпътстващи услуги, транспортиране на горивото до площадката на АЕЦ, което прави нашето пазарно предложение уникално. С българските си партньори приключихме успешно продължителния и сложен процес на договаряне за новия период. Убедена съм, че благодарение на това и в бъдеще ще бъдат осигурени високото ниво на безопасност на АЕЦ и надеждността на доставките на гориво при безусловно спазване на качеството и икономическа ефективност. ТВЕЛ винаги е гарантирала непрекъснати доставки на своите възложители. Тази година открихме нов логистичен маршрут, който ще осигури допълнителна надеждност на нашите доставки“, заяви президентът на ТВЕЛ Наталия Никипелова. Компанията за производство на гориво на „Росатом“ – ТВЕЛ, включва предприятия за производство на ядрено гориво, конверсии и обогатяване на уран, производство на стабилни изотопи, производство на газови центрофуги, а също научно-изследователски и конструкторски организации. Тя е единственият доставчик на ядрено гориво за руските АЕЦ. ТВЕЛ осигурява ядрено гориво за 76 атомни реактора в 15 страни, изследователски реактори в 8 страни, а също така и транспортни реактори за руския атомен флот. Всеки шести енергиен реактор в света работи с гориво, произведено от ТВЕЛ.", "date": "2019.12.04", "title": "\"Росатом\" ще доставя ядрено гориво на АЕЦ \"Козлодуй\" до 2025 г."}
