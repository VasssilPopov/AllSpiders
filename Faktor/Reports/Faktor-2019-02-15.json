{"url": "https://www.faktor.bg/bg/articles/novini/balgariya/edni-ot-nay-golemite-ognishta-na-morbili-v-es-sa-v-neposredstvena-blizost-do-balgariya", "text": "Само за миналата година над 12 000 са били заболелите от морбили в държавите от Европейския съюз. Едни от най-големите огнища са в непосредствена близост до България. У нас ваксината срещу морбили става задължителна през 1969 година. Сега се поставя на децата на 13-ия месец, и втори път, когато станат на 12 години. Доктор Лалков казва, че среща родители, които не желаят да ваксинират децата си. \"Последният случай беше от миналата година. Една майка дойде да пита дали може да се запише тя и децата й, но така и не се появи, защото аз й казах, че съм привърженик на имунизациите, а тя имаше проблем с това\", обясни д-р Андриан Лалков пред бТВ. Последната епидемия у нас беше през 2009 – 2010 г. Заболелите бяха 24 000 души, смъртните случаи – 24. Засега сме далеч от тези стойности, но родители и лекари трябва да са по-отговорни, казва главният държавен здравен инспектор. \"Без много приказки тези родители намират общопрактикуващи лекари, които са съгласни да пишат, че е направена имунизацията без тя да е направена, това вече си е човешко, медицинско и документно престъпление”, каза д-р Ангел Кунчев, главен държавен здравен инспектор. Броят на болните от морбили в Евросъюза расте. За миналата година са регистрирани хиляди случаи във Франция, Италия, Гърция, Румъния. В България тогава са били едва 13. \"Единствената сигурна и точна мярка е всички, които подлежат, да бъдат имунизирани. Дори и да внесем вируса, ако той не намери неимунни лица, той няма как да се развива, ще изчезне\", допълни д-р Кунчев. Само 4 държави-членки са успели да постигнат 95% покритие с ваксини срещу морбили. България не е сред тях.", "date": "2019.02.15", "title": "Едни от най-големите огнища на морбили в ЕС са в непосредствена близост до България"}
{"url": "https://www.faktor.bg/bg/articles/radev-za-promenite-v-izborniya-kodeks-neka-drugite-se-izgovoryat-moite-deystviya-sa-yasni", "text": "Ще действам институционално. Така президентът Румен Радев отговори на въпрос на репортери дали ще наложи вето върху гласуваните промени в Изборния кодекс. Радев бе на среща с местния бизнес и с дипломати в Хасково, предаде БТА. Ще взема решение, когато законът дойде при мен. Тогава ще преценя как да постъпя, уточни държавният глава. Нека другите да се изговорят, моите действия са ясни, каза Радев преди да започне срещата. Структурата на услугите и промишлеността в Хасково е съсредоточена в сектори с по-ниска добавена стойност. Изостава се в привличането на чуждестранни инвестиции. Основното предизвикателство за икономиката остава демографията - липсата на квалифицирана работна ръка. Тези изброени показатели са характерни не само за Хасково, а са общонационален проблем, заяви по време на срещата с местния бизнес и чужди дипломати в Хасково президентът. Нашата икономика става все повече заложник на демографията - липсата на младо, трудоспособно и квалифицирано население, подчерта държавният глава в изявлението си. Това е общонационален проблеми и ние трябва да търсим всички заедно общонационално решение на този сериозен проблем, добави той. Всички ние като общество, като граждани, имаме много по-важна и отговорна задача - как да направим така, че хората да живеят по-добре, посочи Радев. Въпреки че бизнесът има водеща роля в тази задача, в едно съм абсолютно убеден - каквито и икономически, социални и данъчни модели да разработваме и прилагаме, те няма да имат ефект, ако не се смени радикално политическата среда и стилът на управление в държавата, изрази убеждението си държавният глава. Това е голямото предизвикателство и отговорност на всеки един от нас, уточни той. Ние трябва да настояваме за по-голяма прозрачност, отчетност и отговорност на политическия елит, за начина, по който той взема управленски решения, отбеляза Радев. Той посочи, че това важи особено при харченето на публичен ресурс. Като граждани трябва да настояваме властта да изпълнява по най-добрия за обществото начин обществения договор, бяха думите на президента. Това ще рече, че властта трябва да осигури прозрачна и справедлива обществена и бизнес среда, обясни Радев. По негови думи това означава тя да намали административните тежести, да въведе електронното управление, да се гарантира частната собственост и да се стимулира иновативността, конкурентоспособността и инициативата на бизнеса. Много важно е да се гарантират прозрачни и ясни критерии и еднакви условия за достъп на всички фирми до обществени поръчки, посъветва държавният глава. Това означава да се справим с най-важния, фундаментален проблем на обществото ни - безнаказаните престъпност и корупция, обясни той. Държавата, по думите на Радев, трябва да се ангажира всеобхватно с развитието на перспективно образование, особено средното професионално образование. Не на последно място в този обществен договор трябва да се гарантира административната и финансова децентрализация на общините, защото това е единственият начин гражданите в дадено населено място да бъдат истински обществено ангажирани, изрази мнение Радев. На въпрос от залата на драматичния театър \"Иван Димов\" той отговори, че България е призната пазарна икономика, но има административни тежести и лошо администриране, които я застрашават. Правилата на пазарната икономика се нарушават с разпределянето на крупни инфраструктурни обекти, за които дори няма обществена поръчка, даде за пример президентът. На констатацията на предприемач за необоснованото покачване на цената на тока Радев отговори, че това е един от резултатите от липсата на ясна енергийна стратегия и визия. По отношение на членството ни в еврозоната държавният глава каза, че това е наша стратегическа цел. Той обаче вметна, че е против слепия ентусиазъм към това начинание и най-големите рискове били свързани с конкурентоспособността на икономиката и доходите на хората. Президентът Радев бе посрещнат днес следобед с почетен военен караул от армейското формирование 52 740 на централния площад \"Свобода\" в Хасково. Сред гостите на срещата с него бяха близо 30 посланици и членове на дипломатическия корпус у нас, депутати, кметове, представители на търговско-промишлени палати от страната и чужбина, граждани. Държавният глава е в Хасково по покана на Хасковската търговско-промишлена палата, която ежегодно организира събиране с дипломати около празника Трифон Зарезан.", "date": "2019.02.15", "title": "Радев за промените в Изборния кодекс: Нека другите се изговорят, моите действия са ясни"}
{"url": "https://www.faktor.bg/bg/articles/bukuresht-sreshtu-kyoveshi-mashtabniyat-zagovor", "text": "В Румъния разследват Лаура Кьовеши - човека, постигнал най-големите досега успехи в борбата срещу корупцията в тази страна. Но обвиненията срещу нея са съшити с бели конци, пише за \" . Лаура Кьовеши, омразната бивша ръководителка на Националната дирекция за борба с корупцията в Румъния, е трън в очите на много румънски политици. След като преди година социаллибералното правителство в Букурещ я свали от този пост, срещу нея започна истинско преследване. Сега кръстоносният поход срещу Кьовеши достигна нова връхна точка: срещу нея се отправят несъстоятелни обвинения в злоупотреба със служебното положение, получаване на подкупи и лъжесвидетелство. В Румъния Кьовеши има широката подкрепа на гражданското общество и на много съдии и адвокати. Президентът Клаус Йоханис също неведнъж положително е оценявал работата й. В Европейския съюз Кьовеши се ползва с голям авторитет като компетентна и смела прокурорка. Именно по тази причина Кьовеши е смятана за фаворит за поста на европейски главен прокурор. А фактът, че получи призовка да се яви на разпит пред ново звено за разследване на магистрати в Румъния малко преди изслушването си в Европейския парламент, е явно интригантство. Дори бившият премиер и бивш лидер на управляващите социалдемократи Виктор Понта, който е отявлен враг на Кьовеши, признава, че съвпадението не е случайно. \"Случайността е Божа работа\", саркастично отвърна той на въпроса на журналист относно насрочената призовка. Понта е един от свидетелите по делото. \"Случаят Кьовеши\" изглежда е мащабен заговор. Отправените срещу нея \"обвинения\" се базират на обвинение, предявено през декември миналата година от бившия депутат на Социалдемократическата партия Себастиан Гита. Той твърди, че преди десет години Кьовеши го била заставила да плати пътните разноски за връщането на избягал румънски гражданин от Индонезия. Кьовеши е била по онова време главен прокурор. Гита вижда в действията на Кьовеши по онова време злоупотреба със служебното положение, която обвинява също и в приемането на подкуп. Подновените сега обвинения за подкуп бяха отхвърлени преди две години от правосъдието. Румънската полиция официално заяви, че тя е поела разноските за чартърния полет. Срещу самия Гита текат няколко дела за корупция. Движеща сила в кампанията срещу Кьовеши очевидно е Ливиу Драгня, лидерът на Социалдемократическата партия и председател на парламента. Заради присъда за злоупотреба със служебно положение и изборна измама, той нямаше как да заеме премиерския пост, но все пак има контрол върху правителството. Промените в правосъдните закони, за които той настояваше, някои от които бяха прокарани, предвиждат между другото Националната дирекция за борба с корупцията вече да не може да разследва хора от държавната администрация на ръководни постове. Правосъдното министерство получи повече възможности за контрол на прокурорите. Постоянните атаки срещу независимото правосъдие и правовата държава биват остро критикувани не само от гражданското общество и опозицията в Румъния, а и от Европейския парламент и Европейската комисия. Германия също разкритикува атаката срещу Лаура Кьовеши. Председателят на Комисията по европейските въпроси в Бундестага Гюнтер Крихбаум изпрати писмо до зам.-председателя на ЕК Франс Тимерманс, в което определя разследването срещу Кьовеши като \"политическо мотивирано\". Това е опит да се провали \"успешната кандидатура на Кьовеши за поста на европейски главен прокурор\", посочва Крихбаум. Какво още трябва да направи в усилията си за демонтиране на правовата държава румънското правителство, за да накара най-после ЕК да открие наказателна процедура по член 7-ми, пита той. Въпросът придобива още по-голяма важност поради факта, че от началото на годината Румъния пое ротационното председателство на Съвета на ЕС. След разпита в петък Кьовеши заяви, че въпреки разследването срещу нея твърдо държи на кандидатурата си за поста на европейски главен прокурор. На 26 февруари тя ще се яви на изслушване в Европейския парламент. Досега срещу нея не е наложена забрана за излизане от страната. В Букурещ и в други големи румънски градове, както и в чужбина, се очаква да се проведат големи протестни акции в защита на Кьовеши.", "date": "2019.02.15", "title": "Букурещ срещу Кьовеши: Мащабният заговор"}
{"url": "https://www.faktor.bg/bg/articles/tramp-shte-obyavi-strahotna-novina-za-siriya-do-24-chasa", "text": "Президентът на САЩ Доналд Тръмп каза днес, че ще направи съобщение за \"халифата\" на Ислямска държава в следващите 24 часа. Новината идва в момент, в който ислямистите от групировката продължават да бранят последния си анклав в Сирия, предаде Франс прес. \"Разполагаме с много страхотни новини във връзка със Сирия и нашия успех за изкореняването на халифата и те ще бъдат обявени в следващите 24 часа\", каза Тръмп пред медиите в Белия дом. Президентът на САЩ вече посочи, че официално съобщение, което ще е преди всичко символично, за края на този самопровъзгласил се \"халифат\", ще бъде направено много скоро.", "date": "2019.02.15", "title": "Тръмп със \"страхотна новина\" за Сирия до 24 часа"}
{"url": "https://www.faktor.bg/bg/articles/novini/svyat/tramp-obyavi-izvanredno-polozhenie-zaradi-stenata-po-granitsata-s-meksiko", "text": "Президентът на САЩ подписа документа за въвеждане на извънредно положение, съобщи неговата говорителка Сара Сандърс. Докато американският президент обясняваше пред Белия дом пред репортери за намерението си да подпише документа, Сандърс публикува в Туитър снимката на президента, седящ зад бюрото си в Овалния кабинет. \"Президентът подписва декларация за национален режим на извънредно положение във връзка с опасност за сигурността на страната и хуманитарна криза по южната граница\", написа Сандърс. Преди това Тръмп поиска от Конгреса да одобри 5,7 млрд. долара за строежа на стената, а след като получи отказ, той отказа да подпише бюджета, в който бяха заложени 1,4 млрд. долара за неговата идея. Решението на Тръмп предизвика преустановяване на работата на правителствените учреждения в продължение на 34 дни. \"Всички знаят, че стените работят\", каза днес Тръмп пред журналисти в Розовата градина на Белия дом. Той спомена за \"нашествие\" на мигранти, чието положение не е узаконено, предаде Франс прес. \"Говорим за инвазия на нашата страна, от трафиканти на наркотици и на хора, и всички видове престъпници и престъпни банди\", каза Тръмп. \"Обявяваме това извънредно положение заради тази инвазия\", допълни той, цитиран от ДПА. Тръмп заяви, че иска бързо построяване на стената по границата. Той изтъкна, че стената ще бъде построена много по-бавно, ако се мине през нормалните законодателни канали. \"Можем да направим една стена в продължение на дълго време, но аз не се нуждая от това, аз искам това да стане много по-бързо\", каза Тръмп. Президентът заяви, че очаква съдебни процедури да бъдат задействани срещу извънредното положение. \"За щастие ние ще ги спечелим\", допълни той. Щатът Ню Йорк вече обяви, че ще оспорва в съда решението на президента. \"Няма да толерираме тази злоупотреба с власт и ще се съпротивляваме с всички възможни съдебни средства на наше разположение\", заяви Летисия Джеймс, която е прокурор демократ от щата Ню Йорк. Инициативата на Тръмп, която е остро критикувана от демократите, не се подкрепя единодушно от самите републиканци, отбелязва Франс прес. Противниците на Тръмп виждат в това негово решение политическа маневра на един отслабен президент, чиято партия изгуби мнозинството си в Камарата на представителите на междинните избори през ноември. Днес Тръмп припомни, че много други президенти са обявявали национално извънредно положение, но президентите, които той спомена, а именно Барак Обама, Бил Клинтън и Джордж Буш-младши, са въвеждали такова извънредно положение не за финансирането на проекти, които Конгресът не подкрепя, а заради възникнали зад граница кризи, отбелязва Асошиейтед прес. Клинтън е обявявал 17 извънредни положения, Буш - 13, а Обама - 12, посочват данните на изследователския \"Център Бренън\". Очаква се по-късно днес Тръмп да подпише и бюджета, одобрен от Конгреса вчера, допълва Ройтерс. Това ще предотврати нова частична парализа на федералните институции, след като временната мярка за тяхното финансиране изтича утре сутринта местно време, отбелязва Ройтерс.", "date": "2019.02.15", "title": "Тръмп обяви извънредно положение заради стената по границата с Мексико"}
{"url": "https://www.faktor.bg/bg/articles/novini/svyat/venetsuelski-indiantsi-pomagat-za-vkarvaneto-na-humanitarnata-pomosht", "text": "\"Правителството на САЩ е струпало хранителни припаси в складове по границата на Колумбия с Венецуела и търси начини как да прати помощта във Венецуела, за да помогне да бъдат облекчени страданията там\", заяви на международна конференция във Вашингтон за Венецуела специалният пратеник на президента Тръмп Елиът Ейбрамс, цитиран от Ройтерс. На конференцията за оказване на международна хуманитарна помощ във Вашингтон, която беше организирана от венецуелската опозиция, Ейбрамс отхвърли твърденията на венецуелския президент Николас Мадуро, че страната му не преживява хуманитарна криза, и заяви, че всякакво уреждане на кризата във Венецуела трябва да започне с \"окончателното оттегляне от властта на режима на Мадуро\". В Тwitter бившият губернатор на венецуелския щат Амазонас Либорио Гуаруля написа вчера, че във Венецуела е започнала да влиза чуждестранна хуманитарна помощ и че за да влезе, помагали представители на коренното население на Венецуела, съобщи БТА. \"Хуманитарната помощ започва да влиза през Амазонас по реките Гуайния, Атабапо и Ориноко, с лодки под охраната на венецуелски индианци от Колумбия в населените места влизат продоволствия\", пише Гуаруля, а към публикацията му са прибавени снимки.  Регионът граничи с Колумбия и Бразилия. По думите на бившия губернатор в събирането на помощите са участвали неправителствени и индиански организации, както и правителството на Колумбия.", "date": "2019.02.15", "title": "Венецуелски индианци помагат за вкарването на хуманитарната помощ"}
{"url": "https://www.faktor.bg/bg/articles/novini/balgariya/borisov-v-myunhen-balgariya-e-podgotvena-za-vsichki-stsenarii-za-brekzit", "text": "\"България е в напреднала подготовка за всички възможни сценарии за Брекзит. Вече имаме два приети плана за действие, свързани с оттеглянето на Великобритания от ЕС - \"със сделка“ и \"без сделка\", заяви премиерът Бойко Борисов по време на двустранната си среща с главния преговарящ на ЕС по въпросите на Брекзит Мишел Барние, която се проведе в рамките на Мюнхенската конференция по сигурността. В разговорите българският министър-председател посочи, че държим на ключовата роля на Европейската комисия за постигането на координиран подход между държавите членки, особено по отношение на подготвеността за Брекзит. \"За България на първо място стоят правата на гражданите, включително - социалните и здравните, пенсиите\", добави премиерът Борисов. Той заяви пълна подкрепа към главния преговарящ на ЕС за Брекзит Мишел Барние и го поздрави за отличната работа на преговорния екип. \"Споразумението за оттегляне е възможно най-добрата основа за уреждането на Брекзит. То определя деликатен баланс, който гарантира правата на гражданите и бизнеса, бюджета на ЕС, целостта на Единния пазар и мирния процес в Ирландия“, каза още премиерът Борисов пред Мишел Барние. Българският министър-председател заяви, че подкрепяме виждането на ЕК, че Споразумението не подлежи на предоговаряне. \"В този контекст високо оценяваме усилията на Комисията за намиране на приемлива алтернатива в диалог с британската страна. Надяваме се Споразумението да бъде подкрепено от британския парламент“, каза още премиерът Борисов. Той бе категоричен, че в настоящия ключов момент единството на 27-те държави членки на ЕС е от изключителна важност.", "date": "2019.02.15", "title": "Борисов в Мюнхен: България е подготвена за всички сценарии за Брекзит"}
{"url": "https://www.faktor.bg/bg/articles/evroproekt-shte-podobryava-kachestvoto-na-vazduha-v-shest-golemi-obshtini", "text": "Депутатите от националното събрание във Франция приеха на първо четене промени в училищни формуляри, където вместо думите \"майка\" и \"баща\" ще пише \"родител 1\" и \"родител 2\". \"Поправката е с цел укрепване на семейното разнообразие в семейството\", заяви депутатът Валери Пети, която внесе промените за гласуване. Тя подчерта, че формулировките от училищните документи до момента не са отчитали случаите на еднополови семейства, макар Законът за \"брака за всички\" да е приет още през 2013 година.  \"У нас все още има семейства, които се сблъскват с проблеми, предизвикани от остарели, застинали социални модели\", смята друг френски депутат Дженифър Де Темерман и допълни, че смята приемането на мерките като още една крачка за постигането на социално равенство, предаде rfi.fr, цитира actualno.com. Настоящият министър на образованието се изказа срещу поправката. Представител на опозиционната лява партия Ксавие Бретон заяви, че \"когато чуя за остарял социален модел, бих искал да напомня, че повече от 9% от браковете днес са между мъж и жена.\"", "date": "2019.02.15", "title": "Вместо \"майка\" и \"баща\" - \"родител 1\" и \"родител 2\" във Франция"}
{"url": "https://www.faktor.bg/bg/articles/novini/svyat/shefat-na-belgiyskoto-voenno-kontrarazuznavane-e-zapodozryan-che-e-rabotil-za-rusiya", "text": "Шефът на белгийското военно контраразузнаване е временно отстранен от длъжност заради подозрения за нарушения на правилата за конфиденциалност и работа за Русия, пише вестник \"Де Морхен\", който се позова на няколко запознати източника. Офисът на майор Клемент Ванденборе в Генералната служба за информация и сигурност бил запечатан още през януари, а самият той е под домашен арест. Ванденборе е заподозрян в унищожаване на секретни документи.  Той е обвинен и в предаването на секретна информация на сръбкиня, за която се смята, че работи за руското разузнаване, предаде БНР. Според \"Де Морхен\" аферата с белгийския топ разузнавач напомня на случая с естонския служител на министерството на отбраната, за който беше доказано, че е сътрудничил 10 г. на руското разузнаване, преди да бъде открит. Той предаде на руснаците 386 документа на ЕС и НАТО, част от които конфиденциални или секретни.", "date": "2019.02.15", "title": "Шефът на белгийското военно контраразузнаване е заподозрян, че е работил за Русия"}
{"url": "https://www.faktor.bg/bg/articles/novini/balgariya/gerb-zashto-bsp-sled-kato-ne-sa-saglasni-s-promenite-v-izborniya-kodeks-ne-napraviha-predlozhenie-za-svalyane-na-tozi-visok-prag", "text": "\"Не сме се отказали от мажоритарния и перференциалния вот. Ако някой е доказан в обществото, той с преференции ще може да намери мястото си в обществото\", заяви депутатът от ГЕРБ Ана Александрова по повод промените в Изборния кодекс. \"Смятам, че кадрите трябва да се избират по критерии за качествена и ефективна работа в комисиите и пленарна зала\", каза още тя. \"Ние не сме изненадани, че предложението за промяната в преференциалния вот дойде от ДПС. Но за нас беше изненадваща позицията на ГЕРБ\", заяви депутатът от БСП Пенчо Милков. По думите му, квотата за един депутат може да бъде между 9 и 14 хиляди гласа и това е невъзможно да се постигне с преференции. \"Защо БСП, след като не са съгласни, не направиха предложение за свалянето на този висок праг\", попита Александрова. \"Не смятам, че с промените искаме да опорочим процеса, напротив\", заяви тя.", "date": "2019.02.15", "title": "ГЕРБ: Ако БСП не са съгласни с промените в Изборния кодекс, защо не направиха предложение за сваляне на този висок праг?"}
{"url": "https://www.faktor.bg/bg/articles/obshtestvo/zakon-i-red/zaradi-zakona-za-merkite-sreshtu-izpiraneto-na-pari-advokati-gotvyat-natsionalna-stachka", "text": "Национална стачка организират адвокати в София и други градове в страната заради нови задължения, въведени със Закона за мерките срещу изпирането на пари. Според тях огромен кръг от фирми и неправителствени организации трябва да извършат обучение на персонала си по разпознаване на съмнителни операции или сделки. Срокът за подаване на удостоверенията изтича днес. Новите разпоредби, влезли в сила на 31 декември, задължават представителите на голям спектър от професии да декларират пред ДАНС, че са извършили теоретично обучение на служителите си по собствен план, както и текущо практическо обучение, насочено към разпознаване на съмнителни операции, сделки и клиенти, и предприемане на необходимите действия при възникнали случаи на съмнение за изпиране на пари. Според адвокат Николай Хаджигенов новите разпоредби противоречат на идеята за свободна и независима адвокатура и превръщат адвокатите в доносници на службите:  \" Аз съм вписан в малка колегия извън София, съвсем умишлено. Вчера цял ден бях на дело в провинцията и като се прибрах в София погледнах мейлите и обажданията. Видях мейл от колегите, което се случва крайно рядко, поне веднъж на пет години. В него ме уведомяват и ми изпращат план и разстановка как да докладвам на ДАНС и как да правя и защо да правя. При което аз яхнах метлата, върнах им псувня с копие до Висшия адвокатски съвет, че отказвам да изпълнявам подобни мерки, доколкото задължение на адвокатурата не е да докладва клиентите си, а да брани правото дори от закона. Отношенията адвокат - клиент са неприкосновени, без значение тематиката за разговорите\". Правилата за разпознаване на съмнителни лица и сделки, с които трябва да се съобразяват юристите, не са нови, а опит за прокарване на идеята е правен през 2011 г.: \"Тогава написах една статия \"ДАНС срещу адвокатите\". Това реши проблема на секундата. Това пак не беше моя работа, но аз имах късмет да се информирам, дори не помня как, но беше случайно\". Според адвокат Николай Хаджигенов идеята за протест на адвокатите е назряла отдавна и среща сериозна подкрепа сред съсловието. Дали това е така ще стане ясно другата седмица, когато е създадена организация за среща пред сградата на Висшия адвокатски съвет в София. Междувременно от Висшия адвокатски съвет информираха, че между ръководството му и ръководството на ДАНС днес е проведена среща, на която са разгледани въпроси, свързани с изискванията на ЗМИП и Правилника за прилагането му, спрямо адвокатите. В резултат на разговорите е уточнено, че Висшият адвокатски съвет единствен е длъжен да представи План за въвеждащо и продължаващо обучение на адвокатите, адвокатските дружества, адвокатските съдружия и адвокатските колегии, по чл. 67 от ППЗМИП. Адвокатите, адвокатските дружества, адвокатските съдружия и адвокатските колегии не са длъжни да подават отделно от Висшия адвокатски съвет индивидуални планове за въвеждащо обучение, посочиха от съвета.", "date": "2019.02.15", "title": "Заради Закона за мерките срещу изпирането на пари адвокати готвят национална стачка"}
{"url": "https://www.faktor.bg/bg/articles/maskiran-obra-bankov-klon-v-sofiya", "text": "Маскиран мъж обра банков клон в столичния квартал \"Сухата река\" тази сутрин. Сигналът е подаден в МВР минути след 8,30.  Мъжът е влязъл, напръскал е със спрей една от служителките, след това е взел около 5 хиляди лева. Полицията го издирва.  Точната сума на откраднатите пари тепърва ще се изяснява.", "date": "2019.02.15", "title": "Маскиран обра банков клон в София"}
{"url": "https://www.faktor.bg/bg/articles/registriraha-nay-niskata-bezrabotitsa-ot-2004-g-nasam", "text": "Малко над 209 000 са безработните, регистрирани в  бюрата по труда през януари, като това е най-малкият им брой за този период на  годината от въвеждането на административната статистика на Агенцията по  заетостта през 2004 г.  Равнището на безработицата е 6,4 на сто, покачва се 0,3  процента, но спрямо година назад е 0,8 на сто по ниско. През януари близо 17 700  души са постъпили на работа, 90 на сто от тях са устроени в реалната икономика.   Най-търсените от работодателите професии са: персонал,  полагащ грижи за хората; работници в добивната и преработващата промишленост,  строителството и транспорта, бармани, сервитьори, готвачи, камериери.", "date": "2019.02.15", "title": "Регистрираха най-ниската безработица от 2004 г. насам"}
{"url": "https://www.faktor.bg/bg/articles/stefan-tsanev-s-ikar-za-izklyuchitelen-prinos-kam-balgarskiya-teatar", "text": "Съюзът на артистите в България (САБ) обяви номинациите си за наградите \"Икар\". За изключителен принос към българския театър ще бъде награден писателят и драматург Стефан Цанев, а отличието за чест и достойнство ще бъде връчено на Михаил Мутафов. За водеща мъжка роля са номинирани Боян Арсов, Бойко Кръстанов и Владимир Пенев, а при актрисите надпреварата ще е между Ана Пападопулу, Здрава Каменова и Ива Тодорова. Председателят на Съюза на артистите Христо Мутафчиев посочи: \"Наградата \"Икар\" е ценна за всеки един творец и въпреки недоволството, което всяка година след церемонията настъпва - защо на този, а не на онзи, защо на него, а не на мен, хората проявяват интерес и продължават да се интересуват от това кой ще получи наградата\". Наградите \"Икар\" ще бъдат връчени на 27-и март на церемония в Народния театър.", "date": "2019.02.15", "title": "Номинират Стефан Цанев  за \"Икар\" заради изключителен принос към българския театър"}
{"url": "https://www.faktor.bg/bg/articles/tsetsi-krasimirova-vziga-svatba-za-blizo-1-mln-dolara", "text": "Сватба за близо 1 млн. долара ще вдигне бившият топмодел Цеци Красимирова, която вече подготвя тържеството. То ще се проведе в Барселона, където тя живее от години.  Бившата любима на Косьо Самоковеца и американският милионер Майкъл Струмейтис ще се венчаят през май в испанския град. Двамата са заедно от десетина години, но често се разделят. Цеци вече е изпратила покани до най-близките си приятели в България. Суперскъпото тържество ще се проведе в старинен замък в Каталуния. Само наемът за него е около 100 000 евро. В Барселона се очаква да кацнат гости от цял свят - предимно партньори на младоженеца, който има бизнес империя с производство на марихуана за медицински цели. За най-ценните си гости Струмейтис ще изпрати личния си самолет, пише в. \"България днес\". Майкъл е обещал на бъдещата си съпруга да организира сватбата като в приказките и е готов да пръсне много пари, за да угоди на всичките й прищевки. Цеци Красимирова ще облече и скъпа бяла рокля. Оказва се, тя няма да е дело на някоя от световните модни къщи, а на родна дизайнерка. \"Предстои един от най-вълнуващите проекти за булчинска рокля в кариерата ми до момента. Предстои ми да покажа какво значи скъпа рокля, в която са вложени истински материали и много ръчен труд и реално хората да видят какво означава рокля от най-висок клас. Такива рокли могат да бъдат създавани и в България, стига да има кой да ги оцени. Благодаря и на Цеци Красимирова, която има възможност да си купи рокля от тези дизайнери, но избра мен!\", похвали се шивачката Евгения Борисова, която ще изработи суперскъпата рокля. Тя ще прави уникалното си творение няколко месеца, като ръчно ще инкрустира диаманти в тоалета.", "date": "2019.02.15", "title": "Цеци Красимирова вдига сватба за близо 1 млн. долара"}
{"url": "https://www.faktor.bg/bg/articles/otnovo-obviniha-v-pedofiliya-r-kelly-toy-otricha", "text": "Известен адвокат заяви, че притежава видео, което показва как ар енд би певецът R. Kelly, който вече бе обвинен в педофилия, прави секс с малолетна. На страницата си в Туитър адвокатът Майкъл Авенати, който защитава интересите на порноактрисата Сторми Даниълс в съдебния ѝ спор с президента Доналд Тръмп, поясни, че представил това ново доказателство за вината на певеца пред прокурорката на окръг Кук в Илинойс, където живее R. Kelly. Певецът отхвърли обвиненията чрез адвoката си, който увери, че клиентът му не е имал каквото и да било незаконно поведение, предаде Франс прес, цитирана от БТА. R. Kelly е обвиняван в педофилия и сексуално насилие от десетилетия. През 2002 г. срещу него бяха повдигнати обвинения, защото заснел сексуалния си контакт с 14-годишно момиче. Впоследствие певецът бе оправдан. Според Майкъл Авенати, на новото 45-минутно видео, което досега не е било показвано публично, се вижда сексуален контакт между R. Kelly, чието истинско име е Робърт Кели, и малолетно момиче. Авенати отбеляза, че иска да предаде на съдебните органи този \"сексуален хищник\". От офиса на прокурорката отказаха да потвърдят или да опровергаят, че е започнало разследване, но според сп. \"Ню Йоркър\" R. Kelly може да бъде обвинен и задържан.", "date": "2019.02.15", "title": "Отново обвиниха в педофилия R. Kelly, той отрича"}
{"url": "https://www.faktor.bg/bg/articles/kultura/art-faktor/zvezdi-ot-holivud-sreshtu-vrachvaneto-na-oskari-v-reklamnata-pauza-na-tseremoniyata", "text": "Джордж Клуни, Брад Пит и Робърт де Ниро се присъединиха към нарастващия протест в Холивуд срещу връчването в рекламната пауза на наградите Оскар за кинематография, монтаж, грим и късометражен игрален филм, предаде Ройтерс.   Сандра Бълок, Ема Стоун и Джон Хам също добавиха имената си в откритото писмо, подписано от режисьорите Мартин Скорсезе, Спайк Лий и Алфонсо Куарон, с искане за отмяна на решението.   Академията за филмови изкуства и науки съобщи преди няколко дни, че Оскарите за операторско майсторство, монтаж, грим и прически и късометражен игрален филм ще бъдат връчени по време на прекъсването за реклами на тазгодишната церемония на 24 февруари. А по-късно в телевизионното излъчване на живо ще бъде включена редактирана версия на изказванията на победителите. Стремежът е телевизионното времетраене на церемонията, на която се връчват общо 24 киноотличия, да се намали с 40 минути и да се сведе до 3 часа. В откритото писмо, подписано от режисьори, актьори и филмови дейци, се казва, че по този начин академията \"унижава тези важни видове изкуство и понижава техния статут\", като обижда професионалистите в тези области. В сряда киноакадемията защити промяната и обвини \"неточното отразяване и постове в социалните платформи\", които \"разбираемо засягат много членове на академията\". \"На 91-вата церемония за наградите Оскар няма да се връчват награди, по начин, който омаловажава постиженията на номинираните и на победителите\", се казва в изявлението на киноакадемията. Изненади, куриози и пренебрегнати звезди на номинациите за Оскар 2019   Промяната беше разкритикувана и от Алфонсо Куарон, който е номиниран както за режисьорско, така и за операторско майсторство за филма \"Рома\".   \"В историята на киното, има шедьоври без звук, без цвят, без сценарий, без актьори и без музика. Но няма нито един филм без кинематография и без монтаж,\" написа в Twitter мексиканският режисьор.", "date": "2019.02.15", "title": "Звезди от Холивуд срещу връчването на \"Оскари\" в рекламната пауза на церемонията"}
{"url": "https://www.faktor.bg/bg/articles/sotsiolozi-na-povikvane-ili-kak-startiralite-pod-opekata-na-lukanov-sotsiolozi-stavat-milioneri", "text": "Документалният филм на Канал 3 „Социолози на повикване” проследява историята на социолозите-милионери Кънчо Стойчев и Андрей Райчев. Стартирали под опеката на Андрей Луканов, днес те представят авторитетно своите прогнози, гостуват в телевизионни студия и продължават да се опитват да формират обществено мнение. А в годината на избори – за евродепутати и за местна власт, социолозите са повече от всякога под светлините на прожекторите. В \"Социолози на повикване\" авторът на филма Снежана Хитова разказва как науката социология е превърната у нас в доходоносен бизнес. За Кънчо Стойчев и Андрей Райчев това е бизнес за милиони. Социолозите-милионери претендират, че финансовото им благополучие е плод само и единствено на техния предприемачески нюх. Какво общо има той със социологията и как се трупат богатства докато правиш изследвания - на тези въпроси търси отговор в документалната лента разследващият журналист. Във филма са включени интервюта с колеги на Стойчев и Райчев, които са свидетели на техните първи стъпки в професията. Политици и учени разказват за начина, по който двамата трупат впоследствие голямото си състояние. Ще видим и голф-комплекса в Балчик, смятан за перлата в бизнес-короната на Кънчо и Андрей, имението в Мелник, което е една от най-новите придобивки за Стойчев, както и още много други имоти, придобити покрай \"научно-приложната им дейност\".  Има и свидетелски разкази, подкрепени с документи, от източването на фонд \"Научни изследвания\". Става въпрос за около 10 милиона лева, които неуморният тандем успява да усвои чрез подставени лица и фирми. Измамите стартират още с името на социологическата агенция. Канал 3 разполага с документ от \"Галъп Инкорпорейтид\", според който двамата не могат да ползват марката. Въпреки това Стойчев и Райчев години наред трупат влияние и пари именно с нея. (Филмът ще бъде излъчен в неделя от 16 ч.)", "date": "2019.02.15", "title": "\"Социолози на повикване\", или как стартиралите под опеката на Луканов социолози стават милионери"}
{"url": "https://www.faktor.bg/bg/articles/ikonomika/biznes/-lokhiyd-martin-kachva-na-konveyra-iztrebitelite-f-16-za-balgariya", "text": "\"Локхийд Мартин\" се подготвя за производството на българските изтребители F-16, пише в прессъобщение на американската компания. Българските изтребители може да се произведат в най-новия завод на гиганта в областта на самолетостроенето - в Грийнвил, Южна Каролина, който е почти завършен. Това е заявил директорът на отдел \"Международно бизнес развитие за F-16\" в \"Локхийд Мартин\" Джим Робинсън. Освен българските самолети в завода ще бъде произвеждана бъдещата ескадрила изтребители F-16 Блок 70 и на Бахрейн, Словакия и други международни клиенти. \"С напредването на процеса по придобиване на F-16 Блок 70 България може да бъде сигурна, че ще получи доказана и иновативна самолетна система, която в продължение на десетилетия ще може да допринася към оперативната съвместимост на НАТО\", уверява Робинсън. В прессъобщението се посочва и че \"Локхийд Мартин\" работи с правителствата на България и Съединените щати за очертаване на възможностите за намаляване на разходите в процеса на преговорите. Компанията отново представя F-16 Блок 70: има вградени технологии, разработени за петото поколение изтребители F-35 \"Мълния\" II и F-22; доказано, способно, ниско-рисково и ценово ефективно решение за нуждите на националната сигурност на България и НАТО; дългосрочна възможност за развитие на българските военновъздушни сили; предоставяне на икономически и промишлени ползи за България; реални ползи за страната - подкрепяне на суверенитета, споделяне на технологии и подпомагане на местната заетост.", "date": "2019.02.15", "title": "\"Локхийд Мартин\" качва на конвейра изтребителите Ф-16 за България"}
{"url": "https://www.faktor.bg/bg/articles/ek-odobri-116-mln-evro-investitsii-za-podobryavaneto-na-kachestvoto-na-zhivot", "text": "Европейската комисия обяви днес инвестиция в размер на 116,1 млн. евро в последно одобрените интегрирани проекти, които ще бъдат финансирани по програма LIFE за околната среда и действията в областта на климата, съобщиха от нейната пресслужба. Финансирането ще подпомогне проекти в Австрия, България, Чехия, Естония, Финландия, Гърция, Унгария, Италия, Португалия и Словения. Парите по програма LIFE ще мобилизират допълнителна подкрепа на стойност над 3,2 млрд. евро за 12 мащабни проекта в областта на околната среда и климата в десет държави членки с цел преход към нисковъглеродна кръгова икономика. Комисарят по въпросите на околната среда, морското дело и рибарството Кармену Вела заяви: Интегрираните проекти по програма LIFE са идеален пример за промяната, постигана по места с помощта на фондовете на ЕС, и за подобреното качество на живот на милиони европейски граждани. Новата инвестиция ще даде на държавите членки възможност за достъп до ресурси, които да използват, за да отговорят на загрижеността на гражданите относно качеството на въздуха и водата и да работят за спиране на загубата на биологично разнообразие. Комисарят по въпросите на климата и енергетиката Мигел Ариас Канете посочи: Комисията излезе с предложение в следващия дългосрочен бюджет на ЕС да се доразвие положителният опит във връзка с включването на изменението на климата и да се подсилят още повече действията по климата. При заложеното по-високо ниво на амбициозност действията по климата ще бъдат засилени в ключови области като селското стопанство и развитието на селските райони и външната дейност, а финансирането, специално заделено за действия по климата по програма LIFE, ще бъде увеличено. Интегрираните проекти подобряват качеството на живот на гражданите, като помагат на държавите членки да постигнат съответствие със законодателството на ЕС в пет области: природа, води, въздух, смекчаване на изменението на климата и адаптация към него. Те оказват подкрепа на плановете, необходими за съгласуваното прилагане на законодателството в областта на околната среда и климата в голям териториален мащаб. Избраните 12 проекта са с общ бюджет от 215,5 млн. евро, от които 116,1 млн. евро съфинансиране от ЕС. Финансирането от ЕС ще мобилизира инвестиции, водещи до още 3,2 млрд. евро, тъй като държавите членки могат да използват и други източници на финансиране на ЕС, включително земеделски, регионални и структурни фондове, \"Хоризонт 2020\", национални фондове и инвестиции от частния сектор. Замърсяването на въздуха от отопление и транспорт представлява значителен проблем в България. Близо 90 процента от градското население е изложено на прекомерни нива на фини прахови частици (ФПЧ10) през 2016 г., което е значително над средното за Европейския съюз. Нивата на фини частици и бензоапирен също значително надвишават целевите стойности в много градове.   Проектът LIFE IP CLEAN AIR обединява шест големи общини, като изгражда капацитет за изпълнение на програми за качество на въздуха, както се изисква от Директивата относно качеството на атмосферния въздух и националното законодателство. Например, проектът ще пилотира подмяната на замърсяващи системи за отопление на домакинствата и ще изготви национални препоръки за преминаване към алтернативни форми на отопление. LIFE IP CLEAN AIR ще бъде катализатор за мобилизиране на структурно финансиране от ЕС и национални фондове на стойност около 1,4 млрд. евро общо. Очаква се проекта да допринесе за качество на въздуха, което отговаря на законовите изисквания в общините София, Бургас, Велико Търново, Монтана, Русе и Стара Загора, в които живее една трета от населението на България.", "date": "2019.02.15", "title": "ЕК ще инвестира 116 млн.евро в качеството на живот, в това число и в България"}
{"url": "https://www.faktor.bg/bg/articles/novi-skandalni-razkritiya-okolo-smartta-na-hashogi-hvarlili-tyaloto-mu-vav-furna-za-kebap", "text": "Нови скандални разкрития изплуваха около аферата „Хашоги“.  Саудитският журналист Джамал Хашоги беше убит на 2 октомври миналата година в саудитското консулство в Иснтабул. Саудитските власти дълго време отричаха, че са замесени в изчезването на журналиста, критикувал режима в Рияд. В крайна сметка обаче признаха, че саудитски служители са убили мъжа. Рияд продължава да отрича, че кралското семейство е замесено в бруталната екзекуция. Месеци след убийството няма и следа от трупа. Турското разузнаване смята, че Джамал Хашоги е бил убит в консулството, а трупът – разчленен след брутални мъчения. След това частите от трупа са били унищожени в намиращата се наблизо резиденция на саудитския консул. На територията на дипломатическата резиденция има три кладенеца. Два от тях се използват за съхранение на вода, докато третият функционира като дълбок тандур за приготвянето на кебап. Последната информация на разследващите сочи, че нарязаното тяло на журналиста е било хвърлено в дълбоката глинена фурна, предаде Анадолската агенция. Службите в Турция смятат, че специален 15-членен екип килъри са транспортирали тялото от консулството в резиденцията, след което са прикрили следите. Екзекуцията на журналиста шокира света. В последният доклад на разследващите се казва, че в екипа е имало експерт, който е можел да провери дали има останало ДНК и да се убеди, че следите са напълно унищожени. Въпросното лице е Салах Мохамед ал-Тубайги, който е ръководител на саудитския Научен съвет по криминалистика. Турските разследващи са се съсредоточили върху версията, че тялото на Хашоги е било изгорено, след като е било разчленено. Междувременно турските медии съобщиха, че годеницата на Джамал Хашоги – Хатидже Дженгиз също е била пред смъртна опасност. Турската полиция е убедена, че ако тя, заедно със своя годеник, беше влязла в консулството, е щяла да бъде убита. Саудитските килъри са имали план и за нейното убийство, но само в случай, че прекрачи портите на дипломатическото представителство, където всичко може да бъде извършено „на тъмно“.", "date": "2019.02.15", "title": "Скандалната смърт на Хашоги: Хвърлили тялото му във фурна за кебап?"}
{"url": "https://www.faktor.bg/bg/articles/novini/svyat/mezhdunarodnoto-letishte-v-dubay-sprya-poletite-si", "text": "Международното летище в Дубай, което е най-натовареното летище в света за международен въздушен транспорт, е преустанови полетите в петък сутринта, след като засече подозрителен дрон. Забраната е въведена в 10:13 часа местно време. Това се случва след като миналия месец лондонското летище Хийтроу отложи полетите си за около час, след фиксиране на дрон.", "date": "2019.02.15", "title": "Международното летище в Дубай спря полетите си"}
{"url": "https://www.faktor.bg/bg/articles/vmro-upravlenskata-koalitsiya-opadna-v-kapana-na-dps-za-izborniya-kodeks", "text": "Красимир Богданов, депутат от ВМРО, коментира в предаването „Плюс – минус“ по Нова телевизия промените в Изборния кодекс и как те разделиха партньорите от управлявашата коалиция. Според него ГЕРБ и колегите им от „Обединени патриоти“ са попаднали в капана на ДПС и затова те сега искат съдействие от президента Румен Радев и той да наложи вето на този закон. За Богданов отпадане на преференциите е връщане назад с години. „Сега отново партийни послушковци ще влизат в парламентите, а в партийните централи ще се гласят листите“, каза той. Богданов смята, че при гласуването на измененията е „надделял политическият егоизъм и тънките сметки”. „ДПС, като опитен политически брокер, и този път успя да изтъргува своята позиция и като че ли в капана им попаднаха ГЕРБ и НФСБ, които подкрепиха основните искания на движението – за преференциите и невъзможните прагове за подреждане на листите”, заяви Богданов. Той заподозря, че представителите на ДПС умишлено са поставили неизпълними искания, за да може от тях да се отстъпва и след това „да се постигнат по-малки победи”. Сред тях са увеличаване на секциите в Турция и възможност за агитация на майчин език. Красимир Богданов обаче заяви, че случващото се с Изборния кодекс не е причина ВМРО да напуснат управляващата коалиция.", "date": "2019.02.15", "title": "ВМРО: Депутати от управленската коалиция попаднаха в капана на ДПС"}
{"url": "https://www.faktor.bg/bg/articles/novini/balgariya/d-r-kunchev-21-dushi-sa-s-potvardena-diagnoza-morbili-17-ot-tyah-sa-detsa", "text": "\"21 души са с потвърдена диагноза морбили у нас, 17 от тях са деца. Сред новоинфектираните е и 27-годишен мъж, който е внесъл вируса на дребната шарка от Италия. При болните деца от Банско и Разлог вероятно говорим за внос от Македония, където вирусът отне живота на три деца\", съобщи пред Дарик главният здравен инспектор д-р Ангел Кунчев.  \"Вносът е вероятно от Македония, даже и тези, които са в Банско и Разлог, като за Банско имаме данни, но за Разлог не можем да открием източника, защото заболяването е толкова заразно, че става много бързо и лесно и няма нужда да си с някой в една стая часове. Достатъчно е да се разминете в коридора и пак може да стане заразяване. Така че вносни са засега\", допълни той. \"Въпросът беше дали ще намерят почва да се развиват у нас, или не. Ако нещата се ограничат до този взрив в Разлог, ние и през годината все още ще имаме внос и на други места и това, че ще изникват отделни случаи или малки епидемични взривове по градини, ясли, отделения, това не е толкова страшно. Въпросът е ще може ли да намери достатъчно неимунни хора, че да предизвика епидемия. Аз мисля, че условията са доста по-различни при нас. Обхватът ни последните години не е лош и чак до такива стойности, като украинските, румънските и сръбските, надали ще стигнем, но всичко зависи от това колко добре са си свършили работата и родителите, и личните лекари\", коментира д-р Кунчев. Относно децата от Разлог, които са хоспитализирани в Инфекциозно отделение на УМБАЛ \"Св. Анна\", д-р Петър Петров, началник на отделението, заяви, че са леко до средно увредени от болестта, но опасност за живота им няма. Предстои им лечение с продължителност поне пет дни, преди да бъдат изписани. И петте деца не са били ваксинирани. \"Това не е епидемия. Това е един епидемичен взрив, който за добро или лошо смятаме, че е ограничен, не се разпространява. Нито едно от тези деца не е ваксирано и това е основната причина, за да се разболеят. Имунизираните деца могат да се разболеят, но шансът е много по-малък и ще премине по-леко\", допълни той.", "date": "2019.02.15", "title": "Д-р Кунчев: 21 души са с потвърдена диагноза морбили, 17 от тях са деца"}
{"url": "https://www.faktor.bg/bg/articles/novini/balgariya/ruskiyat-premier-medvedev-idva-u-nas-prez-mart", "text": "В началото на март е планирано посещение на руския премиер Дмитрий Медведев в България, както и голям двустранен форум в сферата на туризма, съобщава в интервю за БГНЕС Георги Минчев, председател на Българо-руската търговско-промишлена палата.  \"Поредната среща между двете страни е продължение на политиката на рестартиране на двустранните отношения между София и Москва след посещението на президента Румен Радев и премиера Бойко Борисов в Кремъл през май миналата година\", каза ощше той.  Това ще бъде второ посещение на Дмитрий Медведев у нас. За пръв път той посети България през зимата на 2008 г., малко преди да бъде избран за президент на Русия. Тогава Медведев беше част от делегацията на президента Владимир Путин. До момента няма официално потвърждение на новината.", "date": "2019.02.15", "title": "Руският премиер Медведев идва у нас през март?"}
{"url": "https://www.faktor.bg/bg/articles/zapochna-delo-sreshtu-lider-na-zhaltite-zhiletki-v-parizh", "text": "Съдебно дело срещу водещ представител на протестното движение на \"жълтите жилетки\" във Франция започна в петък в столицата Париж. Процесът срещу Ерик Друе стартира въпреки поисканото от прокуратурата отлагане, предаде Франс прес, цитирана от БТА. Той е изправен на съд за организирането на две демонстрации (на 22 декември 2018 г. и на 2 януари 2019 г.), които не са били обявени предварително. Освен това, на 5 юни Друе ще бъде съден за носене на забранено оръжие (палка) на протеста на 22 декември, казаха от прокуратурата. Ако бъде признат за виновен за организирането на демонстрациите, Друе е заплашен от шест месеца затвор и глоба от 7500 евро.", "date": "2019.02.15", "title": "Започна делото срещу лидер на „жълтите жилетки” в Париж"}
{"url": "https://www.faktor.bg/bg/articles/voenniyat-ministar-do-yuni-mozhe-da-sme-dogovorili-f-16", "text": "До края на юни е възможно да има договор за доставка на изтребителите F-16. Това каза днес министърът на отбраната Красимир Каракачанов, цитиран от БНР. По думите му във вторник официално ще бъде изпратено предложението. В Мюнхен, където участва в конференцията по сигурността, Каракачанов е разговарял с най-висши представители на корпорация „Локхийд Мартин“, която ще произвежда изтребителите за България. „Казах, че в нашия проект за инвестиционен разход са предвидени 24 месеца за доставка след подписване на договора. Парламентът ни е дал мандат да увеличим евентуално този срок. Моят въпрос беше какъв може да бъде срокът за доставка. Отговорът беше – 36 месеца е съвсем нормален срок за доставка“, каза Каракачанов.", "date": "2019.02.15", "title": "Военният министър: До юни може да сме договорили Ф-16"}
{"url": "https://www.faktor.bg/bg/articles/novini/balgariya/ministar-avramova-otchuzhdavaneto-na-imoti-s-dyuni-shte-struva-nad-1-mlrd-leva", "text": "Държавата няма да отчуждава земи - частна собственост, на чиято територия има дюни, заяви министърът на регионалното развитие и благоустройството Петя Аврамова. Тя се аргументира, че това ще струва над 1 милиард лева. „Нека попитаме българските граждани искат ли в пясъците на Черноморието да изтече една магистрала и искат ли над милиард да бъдат дадени за изкупуване на тези терени“, каза министър Аврамова. Тя даде за пример нашумелия случай с разораването на дюни на плажа „Корал“. „За мен е неоправдано терен от 4 декара, ние да отчуждим сто квадрата дюни, защото останалата част на терена остават с възможност за строеж“. Според министър Аврамова няма опасност от застрояване върху дюните на плажа „Корал“. За този терен важи заповед от 2014 г. на МОСВ, която е потвърдена от ВАС и все още не е отменена.", "date": "2019.02.15", "title": "Министър Аврамова: Отчуждаването на имоти с дюни ще струва над 1 млрд. лева"}
{"url": "https://www.faktor.bg/bg/articles/borisov-osadi-rastyashtiya-antisemitizam-na-sreshta-s-shefa-na-amerikanskiya-evreyski-komitet", "text": "Министър-председателят Бойко Борисов проведе среща с изпълнителния директор на Американския еврейски комитет Дейвид Харис в Мюнхен. Българският премиер е на двудневно посещение в Германия за участие в Мюнхенската конференция по сигурността, съобщиха от правителствения пресцентър. Премиерът Борисов и Дейвид Харис отбелязаха отличните отношения, които поддържа България с еврейските организации в САЩ. Българският премиер посочи, че еврейските организации през годините са подкрепяли България по евроатлантическия й път. Той подчерта, че страната ни разчита американските еврейски организации да окажат съдействие за оползотворяването на потенциала за икономическо и търговско сътрудничество между България и САЩ. „Активното ни сътрудничество има важна роля както за развитието на двустранните българо-американски отношения, така и за сътрудничеството между България и Държавата Израел“, каза още премиерът Борисов. Министър-председателят подчерта, че страната ни споделя загрижеността на световната еврейска общност относно растящия антисемитизъм. „Ние осъждаме и отхвърляме такива опити, а нашият отговор е силният ангажимент да изследваме и разказваме историята в цялата й трагична сложност“, каза премиерът Борисов.", "date": "2019.02.15", "title": "Борисов осъди растящия антисемитизъм на среща с шефа на Американския еврейски комитет"}
{"url": "https://www.faktor.bg/bg/articles/poslanikat-na-sasht-erik-rubin-e-posetil-bnb", "text": "Посланикът на САЩ в България Ерик Рубин е посетил Българската народна банка и се е срещнал с управителя Димитър Радев, съобщава централната банка. В сряда посланикът бе на среща при премиера Бойко Борисов, след която главният прокурор Сотир Цацаров и директорът на Държавна агенция \"Национална сигурност\" (ДАНС) Димитър Георгиев обявиха, че пари, преведени от Държавната петролна компания на Венецуела, са постъпили по сметки в банка в България, след което част от тях са били трансферирани в други страни. По-късно се разбра, че парите са постъпвали в Инвестбанк, а самата банка обяви, че трансферите са постъпили при спазване на регулаторните правила. Те са били по сметка на български адвокат. Основна тема на срещата в БНБ е била мандатът на централната банка и неговото практическо прилагане в областта на предотвратяването на изпирането на пари, се посочва в съобщение на БНБ до медиите. Посланикът изразил признателност за постоянната насоченост и сътрудничеството на централната банка в тази област. Двете страни се съгласили, че ще продължат положително и конструктивно взаимодействие. От съобщението на Инвестбанк не се разбира дали преводите от Венецуела са били докладвани на ДАНС заради изискването за това по Закона за мерките срещу изпирането на пари. От наличната информация се разбра, че българските власти са се задействали по случая след международен натиск.", "date": "2019.02.15", "title": "Посланикът на САЩ Ерик Рубин е посетил БНБ"}
{"url": "https://www.faktor.bg/bg/articles/otchayana-ot-bednost-zhena-se-zapali-v-strazhishkoto-selo-kamen", "text": "52-годишна жена се самозапали в двора на къщата си в стражишкото село Камен. Трагедията се разиграла в четвъртък сутринта. Славка направила клада от стари дрехи и драснала клечката, а после влязла в пламъците. Жената веднага лумнала като факла, но за щастие съседи се притекли светкавично на помощ и успели да я изгасят, като мятали върху нея одеяла. Съпругът на жената през това време бил отишъл до магазина, но тя по-рано му казала, че сложи край на живота си по този начин. Славка била отчаяна от мизерията, семейството нямало пари за осигуровки и лекарства. Според съселяни на жената, преди време Славка пак правила опити за самоубийство, но я спасявали. Тя е откарана с изгаряния в болницата във Велико Търново, но без опасност за живота. Полицията разследва случая.", "date": "2019.02.15", "title": "Отчаяна от бедност жена се самозапали в стражишкото село Камен"}
{"url": "https://www.faktor.bg/bg/articles/spetsprokuraturata-iska-postoyanen-arest-spryamo-krasimir-krastev-ot-gdbop", "text": "В Специализирания наказателен съд беше внесено искане от страна на Специализираната прокуратура, за вземане на мярка за неотклонение „Задържане под стража“ спрямо Красимир Кръстев от ГДБОП.  Срещу него са повдигнати обвинения за участие в организирана престъпна група, създадена с цел рекет и изнудване. Служителят на ГДБОП беше арестуван и обвинен в сряда като част от организираната престъпна група за рекет, състояща си от полицаи от Икономическа полиция в 4-то РПУ в София. Това съобщи зам.-главният прокурор Иван Гешев. Полицаят е бил част от бандата, докато и той работел в същото районно. Антимафиотът е обвинен като участник в организираната престъпна група, няма обвинение за получаването на подкупи. Събрани са доказателства за няколко случая, в които той е предупреждавал търговци на магазини в района на полицейското управление кога предстоят акции на колегите му срещу фалшиви стоки. \"Още тогава казахме, че в хода на разследването може да бъде разширен кръгът на обвиняемите. Събрани са достатъчно доказателства и днес към наказателна отговорност е привлечено още едно лице. Този служител е бил част от служителите на 4-то РПУ. Към този момент, от около година или малко по-малко, той е служител на ГДБОП. Дейността, заради която е привлечен към наказателна отговорност, няма нищо общо с дейността му в ГДБОП\", обясни Гешев.", "date": "2019.02.15", "title": "Спецпрокуратурата иска постоянен арест за Красимир Кръстев от ГДБОП"}
{"url": "https://www.faktor.bg/bg/articles/12-000-lv-otmaknali-banditite-ot-bankoviya-klon-v-suhata-reka", "text": "Мъжът, който по-рано тази сутрин обра банка в столичния кв. \"Сухата река\", е задигнал от нея между 10 и 12 000 лева. Това съобщи главният секретар на МВР главен комисар Ивайло Иванов. Сигналът е подаден в полицията около 8.36 часа тази сутрин. Банковият клон е на ул. \"Александър Екзарх\". По думите на Иванов, нападателят, който е бил маскиран, е носил пистолет, който не е използвал. Сега не е уточнено дали оръжието е бойно газово или бутафорно. Бандитът е напръскал с лютив спрей охраната на банката. \"Охранителят е заведен в болнично заведение за промивка на очите. Няма сериозна опасност за неговото зрение. След заплахата той е подал тобра, в която касиерките са поставили известна сума. Тя в момента е в процес на уточняване. Мисля, че е около 10 000-12 000 лв.\", коментира още главният секретар на МВР. След като взел плика с парите, маскираният избягал пеша. Районът около банковия клон е отцепен от полиция, извършва се оглед, а от МВР са разпространили описанието на облеклото му до всички патрули в столицата. Пред Novini.bg охранителят на банковия клон разказа, че нападателят бил висок и едър мъж с маска на лицето. Той насочил пистолет към гарда и извикал \"Парите и валутата\", след това веднага го е напръскал в лицето със спрей. Охранителят, за щастие, е успял да натисне паник бутона. Той не си спомня нищо след като е бил напръскан.", "date": "2019.02.15", "title": "12 000 лв. отмъкнал бандитът от банковия клон в \"Сухата река\""}
{"url": "https://www.faktor.bg/bg/articles/prof-todor-kantardzhiev-lekarite-v-tsyala-balgariya-barzo-da-slagat-parvata-vaksina-sreshtu-morbili", "text": "Пет деца от Разлог, заразени с морбили, са транспортирани до Инфекциозно отделение на столичната болница \"Св. Анна\". Децата са на възраст от 8 месеца до 3 години, и са леко до средно увредени от болестта, съобщиха от лечебното заведение. Предстои им лечение с продължителност минимум 5 дни. И петте деца не са били ваксинирани. Общо 17 души в България са с клинична картина на морбили. Над 140 души са под медицинско наблюдение, защото са били в контакт с болните. До момента потвърдените в Националната референтна лаборатория случаи са 5, обобщи пред Радио София директорът на Националния център по заразни и паразитни болести проф. Тодор Кантарджиев. В следобедните часове се очакват резултати от още проби. Проф. Кантарджиев подчерта, че това заболяване е ваксинопредотвратимо и всички лекари трябва без отлагане да се стремят към имунизация на децата на 13 месеца. Реимунизацията им се прави на 12-годишна възраст.", "date": "2019.02.15", "title": "Проф. Кантарджиев: Лекарите в цяла България спешно да слагат първата ваксина срещу морбили"}
{"url": "https://www.faktor.bg/bg/articles/obshtestvo/zakon-i-red/sled-brekzit-mvr-shte-informira-britantsite-za-usloviyata-za-prebivavane-u-nas", "text": "На официалния сайт на Министерството на вътрешните работи вече има рубрика за Брекзит. От министерството съобщават, че рубриката има за цел да предоставя на гражданите на Обединеното кралство и техните семейства, които са се установили в България, информация за реда и условията за влизане и пребиваване в страната след оттеглянето на Обединеното кралство от ЕС. Посочва се, че МВР се подготвя за оттеглянето на Обединеното кралство от Европейския съюз, като предприема мерки за осигуряване правата на гражданите в съответствие със Споразумението за оттегляне, както и в случай на оттегляне без споразумение. От вътрешното министерство уточняват, че влизането и пребиваването на британските граждани в България ще се извършва по реда и при условията на Закона за чужденците. Подготвените от правителството изменения предвиждат изключение от това положение за британските граждани и техните семейства, които са се установили в България и са изградили трайни връзки с нашата страна. Целта на уредбата е да запази правата на пребиваване на тези граждани такива, каквито са към момента на оттеглянето. Предвидена е процедура по пререгистрация на всички граждани от посочените в законопроекта категории. С преминаването ѝ тези граждани ще придобият специален статут, позволяващ спрямо тях да бъдат прилагани основанията и изискванията, които са били приложими към тях към момента на Брекзит, т.е. основанията по законодателството за европейските граждани. Чрез предоставянето на този статут британските граждани и техните семейства, избрали да живеят и работят у нас, ще могат да продължат живота си в страната така, както и преди Брекзит. Предлаганата уредба е реципрочна на тази, която британската страна ще предложи за гражданите на Европейския съюз, в т.ч. българските граждани, които към 29 март 2019 г. са се установили и пребивават законно в Обединеното кралство. Право да кандидатстват за новия статут ще имат гражданите на Обединеното кралство и членовете на техните семейства, които към 29 март 2019 г. пребивават законно в България. Те ще разполагат със срок до края на 2020 г. за да извършат своята пререгистрация. За целта те ще трябва да се явят лично и да подадат заявление в дирекция „Миграция“ или в областните дирекции на МВР, като приложат документите, изискващи се по законодателството за гражданите на ЕС за съответния вид пребиваване. След подаване на заявлението е предвиден едномесечен срок за издаване на разрешение за пребиваване, през което време кандидатите ще разполагат с временно удостоверение. Таксата за издаването на разрешение за пребиваване е в същия размер като таксите, които гражданите на ЕС плащат за подобен вид услуга.", "date": "2019.02.15", "title": "След Брекзит: МВР ще информира британците за условията за пребиваване у нас"}
{"url": "https://www.faktor.bg/bg/articles/regionalnoto-ministerstvo-obmislya-reversivno-dvizhenie-mezhdu-sofiya-i-pernik-1", "text": "Министърът на регионалното развитие и благоустройството Петя Аврамова обяви по време на днешния парламентарен контрол, че се обмисля въвеждането на реверсивно движение на пътя между София и Перник. Крайното решение обаче ще се вземе след ремонта на пътната настилка, намираща се на територията на област Перник. През октомври миналата година започна ремонтът на пътя между София и Перник през Владая. Той беше завършен за около месец, като беше обновена около 1.5 км пътна настилка. По думите на Аврамова е установено, че пътят в Софийска област е бил в много по-тежко състояние и затова ремонтът е почнал първо там. Предвидените средства обаче не стигнали да бъдат реновирани и пътните настилки в област Перник. \"До средата на март ще бъде извършено приоритизиране на пътищата, нуждаещи се от ремонт. Отсечката между столичния кв. Княжево и пътен възел \"Даскалово\" ще е приоритетна\", обясни Аврамова.", "date": "2019.02.15", "title": "Регионалното министерство обмисля реверсивно движение между София и Перник"}
{"url": "https://www.faktor.bg/bg/articles/balgarski-voennosluzheshti-byaha-nagradeni-s-voenni-otlichiya-na-vaorazhenite-sili-na-sasht", "text": "Трима български военнослужещи - полковник Георги Маргитин, старшина Явор Бехар и майор Пламен Бончев, участвали в мисията на НАТО в Афганистан „Решителна подкрепа“ в периода януари - юли 2018 г., получиха днес, 15 февруари, военни отличия, съобщиха от пресцентъра на министерството на отбраната. Те са удостоени от министъра на Сухопътните войски на САЩ за проявен висок професионализъм при изпълнение на задачите по време на мисията в Афганистан. Официалната церемонията се състоя в зала „Тържествена“ в Министерството на отбраната и на нея присъстваха заместник-министърът на отбраната Анатолий Величков и началникът на отбраната генерал Андрей Боцев. Наградите бяха връчени от полковник Шанън Джонсън, аташе по отбраната и най-старши военен представител на САЩ у нас. Националният командир на 35-ия български контингент полковник Георги Маргитин и главният сержант на контингента старшина Явор Бехар бяха удостоени с медал „Бронзова звезда“. Двамата са наградени за отлично изпълнение, експертност и отдаденост по време на своята служба в операция „Решителна подкрепа“. Третият отличен български военнослужещ - майор Пламен Бончев, бе удостоен с медал на Сухопътните войски за доблестна служба в бойни условия. Отличието е за достойното изпълнение на служебните задължения като съветник по техническата поддръжка в Екипа за съветване и подпомагане на Силите за сигурност на Афганистанската национална армия.", "date": "2019.02.15", "title": "Трима български военнослужещи  с военни отличия на Въоръжените сили на САЩ"}
{"url": "https://www.faktor.bg/bg/articles/drama-v-burgas-bratya-bliznatsi-otpraznuvaha-studentski-izpit-sas-smartonosen-kupon", "text": "19-годишните близнаци Стефан и Кирил Събеви, които днес бяха преведени в отделението за интензивно лечение и реанимация на УМБАЛ-Бургас, са в тежко състояние вероятно заради предозиране с твърд наркотик или заради коктейл от наркотици, съобщи Флагман.бг. Кирил е с черепно-мозъчна травма, раната на главата му е обработена и зашита. Това е близнакът, който е побягнал в момента, в който е видял полицейската кола да спира пред кооперацията им. Според лекарите той дори сега е в по-тежко състояние, отколкото брат му, за когото е било сигнализирано на тел. 112, че умира.  19-годишните момчета са били в апартамента на баба си заедно с 2 момичета. Те живеели в София с родителите си, но от началото на тази учебна година били студенти по фармация в Бургас. Вчера взели изпит и решили да си направят купон с приятелките.  Родителите им също са били в Бургас, но те са били настанени на друго място. Около 16 ч. приятелката на Кирил се обадила на майка им и започнала да крещи: \"Идвайте веднага, защото Стефан умира!“ Тя звучала като човек, който не е на себе си.  Майката заварила сина си в безпомощно състояние – с широко отворени очи, без да помръдва. В такъв вид, като умрял, той е бил изкаран в платнище от двама фелдшери. В този момент с включена лампа са пристигнали и полицаи от Първо РУП. Виждайки ги, Кирил, в напълно неадекватно състояние, хуква навън, бяга в посока Съдебната палата. Не се е налагало да бъде повален от униформени полицаи, които са хукнали след него. Той просто рухнал на тротоара на 300 метра от дома си.  Ударът в главата, въпреки че е причинил доста кръвозагуба, според медиците не представлява опасност за живота му. Проблемът е огромното количество неидентифицирани засега химични вещества, които е погълнал. Взетите кръвни проби от двамата братя ще бъдат анализирани утре. Затова не може да се каже със сигурност какво са приели. В болницата и към момента се намират майката и бащата на двамата близнаци. Те са казали пред спешните медици, че синовете им имат проблем с наркотиците от доста време, но настоявали, че вземат само марихуана.  \"Марихуаната не може да те докара до състоянието, в което са и двамата в момента, те са в реанимация и ще направим всичко, което зависи от нас“, казаха от ОАРИЛ – УМБАЛ-Бургас.  Двете приятелки не са давали проба за употреба на наркотик.", "date": "2019.02.15", "title": "Драма в Бургас: Братя близнаци намерени в безпомощно състояние"}
{"url": "https://www.faktor.bg/bg/articles/novini/svyat/v-es-vlizat-v-sila-novi-pravila-za-zaverkite-na-dokumentite", "text": "В ЕС от утре започва прилагането на нови правила, с които се намаляват разходите и формалностите за гражданите, които живеят извън собствената си страна, съобщи Европейската комисия. Досега гражданите, които се преместват или живеят в друга държава от ЕС, трябва да заверяват издадените им официални документи (например удостоверение за раждане, брак или смърт), за да докажат истинността им. С новите правила отпада необходимостта от такава заверка при представянето на официални документи, издадени в държава от ЕС, пред властите на друга държава в Общността. По новите правила в много случаи от гражданите няма повече да се изисква да предоставят превод от заклет преводач на официалните си документи. Занапред официалните документи трябва да бъдат приемани като истински от властите в останалите държави от ЕС, без да бъде необходимо да носят заверка. Премахва се задължението за гражданите да представят във всички случаи заверено копие и заверен превод на издадените им официални документи. За да се избегне нуждата от такъв превод, гражданите могат да поискат стандартни удостоверения на всички езици на ЕС, които ще се прилагат към официалните документи за улеснение на превода. Предвидени са защити срещу измамите. Ако получаващата документа служба има основателни съмнения, може да направи проверка в съответната друга държава от ЕС по действащата информационна система за вътрешния пазар. Държавите ще продължат да прилагат своите национални правила за признаването на съдържанието и действието на официалните документи, издадени в други държави от ЕС. Около 17 милиона граждани на ЕС живеят в държава от Общността. Около два милиона граждани на ЕС всекидневно пресичат граница, за да работят или учат. Правилата обхващат официалните документи, с които се удостоверяват раждане, смърт, име, брачно състояние и семейното положение, развод и законна раздяла, регистрирано съжителство, произход, осиновяване, местоживеене и/или местопребиваване, националност, съдебно минало, правото на гражданина да избира и да бъде избиран в общинските избори и в изборите за Европейски парламент. Въвеждат се многоезични стандартни удостоверения за улеснение на превода на официални документи в посочените области.", "date": "2019.02.15", "title": "В ЕС влизат в сила нови правила за заверките на документите"}
{"url": "https://www.faktor.bg/bg/articles/novini/svyat/slovenski-deputat-podade-ostavka-otkradnal-sandvich", "text": "Словенски депутат подаде оставка, след като разкри пред колегите си, че \"откраднал\" сандвич от магазин, съобщи частната словенска телевизия ПОП ТВ, цитирана от Нова телевизия. Дарий Крайчич, на 54 години, разказал за \"кражбата\" пред камерите в парламента, за да илюстрира неефикасността на системите за контрол. Той обяснил, че излязъл от магазина без да плати сандвича, след като чакал \"цели три минути на касата, докато служителите си говорели\", без да се погрижат за него, и завършил разказа си подчертавайки, че камерите за наблюдение не предотвратили излизането му от магазина. Крайчич, който е авторитетен експерт по горите и университетски преподавател, уверил, че искал да направи \"социален експеримент\" и че още същия ден се върнал в магазина, за да плати сандвича. Той все пак призна, че е направил грешка и обявил, че връща мандата си. Партията на Марян Шарец, чийто депутат е Крайчич, осъди този \"неприемлив акт\" и прикани депутата да \"поеме отговорността си в съответствие с високите морални изисквания\" на партията.", "date": "2019.02.15", "title": "Словенски депутат подаде оставка, \"откраднал\" сандвич"}
{"url": "https://www.faktor.bg/bg/articles/putin-sravni-evropeyskiya-parlament-s-varhovniyat-savet-na-sssr", "text": "Руският президент Владимир Путин заяви днес, че европейските страни не желаят на тяхна територия да бъдат разположени американски ракети, но не смеят да възразят на САЩ, предаде ТАСС. \"Мислите ли, че някоя от европейските страни иска в Европа да се появят американски ракети със среден обсег? Да, никой не иска, но седят и си мълчат\", каза той пред журналисти в южния руски град Сочи и попита реторично къде е суверенитетът на европейските страни. \"Явно те смятат, че в крайна сметка са заинтересувани от такава организация (НАТО), в която са вложили част от своя суверенитет\". Путин отбеляза, че понастоящем Европейският парламент приема повече на брой решения, задължителни за всички членове на ЕС, отколкото на времето е приемал Върховният съвет на СССР. \"Напълно независими държави просто не съществуват в света\", констатира руският президент. Той напомни, че страните от Евразийския икономически съюз също са предали част от своя суверенитет на наднационалните органи на организацията.", "date": "2019.02.15", "title": "Путин: И страните от Евразийския съюз са предали част от своя суверенитет"}
{"url": "https://www.faktor.bg/bg/articles/novini/balgariya/komisiyata-po-otbrana-severna-makedoniya-mozhe-da-razchita-na-podkrepa-ot-balgariya-za-nato", "text": "Комисията по отбрана гласува Законопроект за ратифициране на Протокола към Северноатлантическия договор относно присъединяването на Република Северна Македония. Протоколът за присъединяването е подписан на 6 февруари в Брюксел.   Ген. Константин Попов, председател на комисията отбеляза, че подписването му е \"сериозен успех\" за политиката, която провежда България. Той изтъкна, че преди 27 години България първа безусловно призна Македония, под нейното конституционно име и като самостоятелна и независима държава. \"България убеди и Турция, и Русия, също да признаят нейната независимост. Днес за пореден път България изрази добрите си намерения към нашата съседка. Приветстваме Северна Македония с членството й в Северноатлантическия алианс\", каза още Попов.   По думите му Северна Македония може да разчита на пълна подкрепа от страна на България за пълноценното й присъединяване към НАТО. \"България тази година ще отбележи 15 години от членството си в този съюз и с радост ще поведем нашите съседи и ще споделим ценния си опит от нашето членство в съюза. Това е още една стъпка към затвърждаването на стабилността и развитието на Западните Балкани, както и разширяването на възможностите за сътрудничество\", каза още Попов.   Заместник-министърът на отбраната Анатолий Величков също заяви подкрепа за присъединяването на Северна Македония към Алианса. Борис Вангелов, заместник-председател на комисията от ПГ \"Обединени патриоти\" каза: \"Това е един исторически момент, при който най-после, ние и нашите еднокръвни братя от Македония ще бъдем в един военен съюз\". Подкрепа за членството изрази и Таско Ерменков от ПГ \"БСП за България\".   Джейхан Ибрямов от ПГ на ДПС отбеляза, че тепърва предстоят сериозни изпитания пред Северна Македония, която трябва напълно да се интегрира в НАТО и в ЕС. По думите му това е правилният път, по който трябва да продължи Македония.", "date": "2019.02.15", "title": "Комисията по отбрана: Северна Македония може да разчита на подкрепа от България за НАТО"}
{"url": "https://www.faktor.bg/bg/articles/tsipras-sdade-posta-diplomat-no-1-na-sapartiets-i-naznachi-mladi-sotsialisti-za-zamestnik-ministri", "text": "Гръцкият премиер и лидер на СИРИЗА Алексис Ципрас извърши промени в състава на кабинета, като сдаде на съпартиец поста на дипломат №1 и назначи млади социалисти за заместник-министри. Новият министър на външните работи е Йоргос Катругалис, юрист, един от най-популярните депутати на СИРИЗА. Той поема поста от премиера Ципрас, който временно ръководеше гръцката дипломация след оставка на предишния министър Никос Кодзиас. Отново жена поема министерството на Северна Гърция. Родената в Солун Елефтерия Хадзигеоргиу е добре запозната с проблемите на района. Досегашната министърка се включва в надпреварата за кмет на втория по големина гръцки град. Заместник-министър на труда вече е популярният журналист от вестник „Авги“ - Константинос Баркас. Двама от новите заместник-министри са социалисти от кабинета на бившия премиер Йоргос Папандреу. Промените в състава на кабинета бяха наложени от освободените места от националистите, които напуснаха правителството заради начина, по който бе разрешен спора със Скопие за името на съседката на Гърция. Включването на социалисти показва, че СИРИЗА - коалицията на радикалната левица, се опитва да привлече леви избиратели от други партии, подчертават коментарите.", "date": "2019.02.15", "title": "Ципрас сдаде поста \"дипломат № 1\" на съпартиец и назначи млади социалисти за заместник-министри"}
{"url": "https://www.faktor.bg/bg/articles/novini/svyat/laura-kyoveshi-prizovana-na-razpit-dnes-obvinena-e-vav-vzemane-na-podkup-i-lazhesvidetelstvane", "text": "Бившият главен прокурор на румънската Национална дирекция за борба с корупцията Лаура Кодруца Кьовеши е призована днес в Специалния отдел за разследване на магистратите в рамките на Главната прокуратура, за да бъде разпитана по дело, в което е обвинена в злоупотреба със служебно положение, вземане на подкуп и лъжесвидетелстване, предаде агенция Аджерпрес. Делото е образувано през декември 2018 г. след сигнал на бившия депутат Себастиан Гица, който избяга в Сърбия, след като бе изпратен на съд по няколко дела за корупция. Гица твърди, че през 2011 г. Кьовеши е поискала от него 200 000 евро за връщането от Индонезия в Румъния на бившия финансов директор на рухналия Национален инвестиционен фонд Николае Попа, който бе осъден на 15 години затвор. Румънската полиция информира през декември 2018 г., че е заплатила на фирма за въздушен транспорт над 234 000 леи за връщането на Попа в страната. В сряда Кьовеши заяви, че е невинна и че ще продължи да участва в процедурата по избор на главен прокурор на новата Европейска прокуратура, посочва БТА. \"През последните дни бях подложена на клеветническа кампания, която вероятно се дължи на отчаянието на някои от факта, че заемам първо място в процедурата по избор на европейски главен прокурор\", заяви Кьовеши. \"Много интересно е, че тази призовка идва, преди да отида в Европейския парламент за изслушване\", допълни тя. Според Кьовеши това е опит за дискредитирането й, за да й бъде попречено да заеме поста на ръководител на Европейската прокуратура.", "date": "2019.02.15", "title": "Лаура Кьовеши призована на разпит днес, обвинена е във  вземане на подкуп и лъжесвидетелстване"}
{"url": "https://www.faktor.bg/bg/articles/yemenski-buntovnitsi-unishtozhiha-amerikanski-mashini-v-sauditska-arabiya", "text": "Йеменски шиитски бунтовници обявиха, че са унищожили три американски бойни машини при нападение в Саудитска Арабия, предаде РИА Новости. Медия, близка до групировката \"Ансар Алла\", публикува вчера видео. На кадрите се виждат три повредени машини на Кралската саудитска гвардия. Според наличната информация атаката е била извършена в саудитската провинция Наджеран, която граничи с Йемен. Шиитските бунтовници (хусити), подкрепяни от Иран, и правителството на Йемен, поддържано от сунитската коалиция, начело с Рияд, наскоро постигнаха споразумение за прекратяване на бойните действия. Примирието обхваща 2/3 от територията от страната. Останалата част е под контрола на \"Ислямска държава\".", "date": "2019.02.15", "title": "Йеменски бунтовници унищожиха американски бойни машини в Саудитска Арабия"}
{"url": "https://www.faktor.bg/bg/articles/novini/balgariya/atlantitsi-nezabavno-da-bade-presechena-deynostta-na-ruskite-spetsialni-sluzhbi-v-balgariya", "text": "Атлантическият съвет на България разпространи Декларация, в която се констатира, че страната ни е обект на тежки провокации от страна на руските разузнавателни служби, без да им се противодейства от българските институции. Подобни скандали рушат доверието на евроатлантическите партньори към нас и поставят на сериозни изпитания демокрацията. Ето и пълния текст на документа:", "date": "2019.02.15", "title": "Атлантици: Незабавно да бъде пресечена дейността на руските специални служби в България!"}
{"url": "https://www.faktor.bg/bg/articles/novini/balgariya/k-valchev-30-ot-vipusknitsite-zaminavat-za-chuzhbina", "text": "\"Една не малка част от учениците, които завършват езикови гимназии, избират да учат в чужбина. По наши данни те са около 30%\", заяви министърът на образованието и науката Красимир Вълчев, цитиран от Нова телевизия. Той коментира проблема с младите образовани българи, завършили престижни езикови и професионални гимназии, които масово напускат страната ни, избирайки да продължат да следват в чуждестранни университети и колежи. Такъв е примерът с 91 Немска езикова гимназия, която от години оглавява листата на най-елитните столични училища. „Причините за това са много - икономически, образователни. Ние, заедно с всички училища трябва да направим така, че да обвържем пазара на търсене на образование с търсенето на пазара на труда. Затова провеждаме тази политика – чрез говоренето, чрез приема, чрез допълнителните стипендии и финансиране на тези професионални направления“, обясни Красимир Вълчев. Той подчерта, че цифрите не са еднакви за цялата страна, а има различия в отделните региони, но все пак това е колективен проблем. „Във всички случаи езиковите гимназии трябва да бъдат развивани и утвърждавани, защото са едни от институциите с най-добри резултати, с най-добър капацитет и най-добри ученици в тях”, каза още Вълчев. Според него този въпрос трябва да се разглежда в контекста на политиката на министерството към насърчаване на профили и професии, които в по-голяма степен са свързани с математиката, техниката и природните науки. „Ние имаме остър недостиг на кадри с професионално техническо образование. Затова провеждаме редица политики за насърчаване на приема, в това число и стипендии в професионалните гимназии. Искаме повече ученици, и то с добри образователни резултати, да учат в инженерно-техническите професионални направления. Имаме драматичен недостиг в някои от тях, като енергетика, водно строителство и други“, допълни образователният министър.", "date": "2019.02.15", "title": "К. Вълчев: 30% от випускниците заминават за чужбина"}
{"url": "https://www.faktor.bg/bg/articles/karakachanov-na-chetiri-ochi-s-shefa-na-lokhiyd-martin-na-konferentsiyata-v-myunhen", "text": "Вицепремиерът и министър на отбраната Красимир Каракачанов ще проведе среща с Мерилин Хюсън – председател, президент и изпълнителен директор на корпорация \"Локхийд Мартин\". Това обявиха от Министерството на отбраната, като срещата е по време на Международната конференция по сигурността, която се провежда в Мюнхен и в която Каракачанов участва за втора поредна година. В продължение на 3 дни, до 17 февруари, над 35 държавни и правителствени ръководители, повече от 50 министри на външните работи и на отбраната, множество представители на неправителствени организации, на академичните среди, бизнеса и експерти ще обсъждат предизвикателствата пред сигурността. Сред основните теми са бъдещето на европейската архитектура на сигурност и сътрудничеството в областта на отбраната. В рамките на Мюнхенската конференция са предвидени редица срещи на министър Каракачанов, сред които с първия заместник-секретар на Държавния департамент на САЩ Андреа Томпсън, президента на Атлантическия съвет във Вашингтон Фред Кемпе, бившия министър на отбраната на САЩ Уилям Коен и федералния министър на отбраната д-р Урсула фон дер Лайен, допълват от пресслужбата на военното министерство. Участие на конференцията в Мюнхен ще вземат и премиерът Бойко Борисов, и вицепремиерът и министър на външните работи Екатерина Захариева.", "date": "2019.02.15", "title": "Каракачанов на четири очи с шефа на \"Локхийд Мартин\" на конференцията в Мюнхен"}
{"url": "https://www.faktor.bg/bg/articles/izdirvat-vsichki-neimunizirani-detsa", "text": "Националният консултант по инфекциозни болести проф. Татяна Червенякова посъветва при всеки обрив и съмнение за морбили при дете да бъде търсен педиатър - инфекционист или друг специалист. От Министерство на здравеопазването обявиха, че личните лекари ще търсят и установят всички неимунизирани лица до 18-годишна възраст. \"Почти с началото на заболяването, с неразположението и високата температура, се появяват и характерни белези - освен обрива, има и други характерни клинични признаци, по които диагнозата може да бъде поставена\", обясни инфекционистът пред БНР. Продължават изследванията на пациенти, които са били в контакт с болни от морбили, съобщават от Министерството на здравеопазването. Към момента има пет лабораторно потвърдени случая, а за 12 деца от Благоевградско са изпратени проби за изследвания, но според здравните власти става въпрос за морбили. Като предпазна мярка в Разлог се затваря педиатричното отделение. Според проф. Червенякова в момента ситуацията със заболяването е тревожна. \"Една от засегнатите общности, което е в Разлог и областта, е ромската. Там много трудно контактните могат да бъдат изолирани, защото семействата имат повече деца. Контактите вече са направени. Трябва да изчакаме и ежедневно да наблюдаваме\", отбеляза инфекционистът. Проф. Червенякова коментира и новите настроения за неваксиниране на децата: \"Просвета, просвета и пак просвета. Ако сега на вратата ни чука морбили доста сериозно, утре ще се появи друго заболяване, което ни държи нащрек. Възможността да се запознае обществото, да има информация стои от една страна. От друга страна има норми и поведения, които трябва да се спазват от обществото, ако то иска да работи и да се развива. Трябва да се намери механизмът, който трябва да се спазва. Задължителните имунизации и профилактика трябва да бъдат спазвани. Трябва да се върне доверието към лекаря\".", "date": "2019.02.15", "title": "Издирват всички неимунизирани деца срещу морбили"}
{"url": "https://www.faktor.bg/bg/articles/kremal-podkupva-angliyski-lordove-da-blokirat-sanktsiite-sreshtu-rusiya", "text": "Русия плаща на политици в британския парламент, за да се отхвърлят санкции, заяви пред парламентарна комисия известният критик на Кремъл Бил Браудър, пише в. “Файненшъл таймс”, цитиран от КлубZ.бг. В публикацията се посочва, че Браудър оглавява Специалния комитет по външни работи на Камарата на общините. Той е разкрил, че членове на Камарата на лордовете получават пари от руски компании, за да блокират процедури, позволяващи на Обединеното кралство да налага санкции срещу хора, които грубо погазват човешките права. “Има членове на Камарата на лордовете, които са получили пари от граждани на Русия. Има и бивши държавни чиновници и съветници на правителството, които са получили пари от Русия, за да оказват влияние по блокирането на санкции. Смятам, че е наложително да се въведе абсолютна забрана членове на парламента да лобират в полза на интереси на чужди правителства. Не мога да си представя, че това изобщо е било позволено, но е публичен факт и то без каквито и да било последствия”, е заявил по време на показанията си в сряда роденият в САЩ Браудър. Същевременно той е изразил готовност да предостави писмени докзателства в подкрепа на твърдението му. Браудър посочва и още един факт – случая с лорд Грег Баркър, консерватор, бивш британски енергиен министър и председател на Борда на директорите на холдинговата компания EN+, регистрирана в Лондон и контролирана от олигарха Олег Дерипаска, приближен на Путин. В резултат на оспорвано решение на САЩ миналия месец Вашингтон отмени санкциите срещу EN+ и «Русал», също компания на Дерипаска. Лорд Баркър е бил главен лобист във Вашингтон срещу санкциите. Репутацията му е спомогнала Конгресът на САЩ да промени гледната си точка. Лорд Баркър категорично отрича да е лобирал в полза на EN+. «Налице е една единствена причина да се свалят санкциите срещу EN+ Group и тя е следствие от радикалните промени, съгласувани с правителството на САЩ относно контрола на задграничните активи на Вашингтон. Така е бил отменен контролът, упражняван от Олег Дерипаска над компанията и е бил предаден в ръцете на независими акционери», пише «Файненшъл таймс». Браудър обръща особено внимание на въпроса защо досега нито един човек не е попаднал в британската версия на «Списъка на Магнитски», който не е насочен срещу руснаците като такива, но позволява налагането на санкции във връзка с нарушаването на човещките права, посочва «Файненшъл таймс». Изданието припомня, че миналото лято поправката е била приета от Обединеното кралство, наречена на името на юриста и бивш данъчен съветник на Браудър Сергей Магнитски, който разкрива мащабна измамна схема на руски чиновници, но впоследствие умира в затвор (през 2009 г. едва на 37 години – б. р.), изпратен зад решетки от руските власти. «От своя страна Русия обвинява Браудър, че оглавявал организирана престъпна група и през ноември м. г. му повдига нови обвинения. Самият той е на мнение, че обвиненията са в духа на Кафка и отрича да е извършвал каквито и да било противозаконни действия», посочва в публикацията си «Файненшъл таймс».", "date": "2019.02.15", "title": "Кремъл подкупва английски лордове да блокират санкциите срещу Русия"}
{"url": "https://www.faktor.bg/bg/articles/ministri-ubediha-avtobusnite-prevozvachi-da-ne-izlizat-na-protest", "text": "Превозвачите няма да излизат на протест. Това обяви на пресконференция председателят на Конфедерацията на автобусните превозвачи в България и председател на Браншовия съюз за стопанска инициатива в транспорта Магдалена Милтенова. До това решение, браншът е стигнал след среща с финансовия министър Владислав Горанов и министъра на транспорта на Росен Желязков в четвъртък. На нея превозвачите и държавата са се разбрали как да действат оттук насетне. \"Много е важно, че в разговорите с министрите Владислав Горанов и Росен Желязков постигнахме съгласие, че двете министерства започват активна работа за справяне с проблема с нерегламентираните превози. От години искаме това да бъде криминализирано. Ако успеем да се справим с този проблем, ще бъдат решени и останалите казуси, които произтичат от него”, заяви Милтенова и добави, че по време на срещата са начертали пътна карта, по която да се движат и да решат проблемите до месец юни. Милтенова обясни, че ще бъде създадена работна група, която ще работи за справянето с проблемите в бранша. Тя поясни още, че заедно с държавата са фиксирали и срок за промяна на Закона за автомобилните превози. \"Има необходимост да бъде дадена точна дефиниция обществения превоз на пътници. За да намери държавата начин да се справи с нерегламентираните превози“, посочи тя и добави, че срокът за промяна на Наредбата за субсидиите на транспорта и компенсациите е 2 месеца, като Постановление 66 също трябва да бъде променено. В отговор на журналистически въпрос дали действията им не са с цел да повлияят на евроизборите, Милтенова каза, че те не обслужват политически партии и заложените крайни срокове за решаване на проблемите е юни, което е след самите избори. Стана ясно още, че планираният протест за 18 февруари окончателно отпада, но ако държавата не спази поетите ангажименти, превозвачите ще бъдат принудени да излязат на протест, защото в противен случай браншът е изправен пред фалит.", "date": "2019.02.15", "title": "Министри убедиха автобусните превозвачи да не излизат на протест"}
{"url": "https://www.faktor.bg/bg/articles/rusiya-zadarzha-amerikanets-sazdal-edin-ot-nay-golemite-investitsionni-fondove-v-stranata", "text": "Основателят и съдружник в \"Баринг Восток\", eдин от най-големите частни инвестиционни фондове в Русия, е задържан в Москва по подозрение в измама, каза говорителят на Басманния съд в Москва Юнона Царьова, цитирана от ТАСС и \"Ройтерс\". Майкъл Колви е гражданин на Съединените щати. Задържането му е станало в четвъртък и съдът ще реши дали той да остане в ареста. Някои руски медии пишат, че разследването е за присвояване на 2.5 млрд. рубли (по сегашния курс над 37 млн. долара). Освен Баринг според руски медии са задържани и други негови представители. Според \"Интерфакс\", която цитира представители на фонда, действията на полицията са свързани със спор за \"Восточный банк\" - руска финансова компания, която работи основно в Сибир и Далечния изток и в която \"Баринг Восток\" има дял от 52.5%. \"Комерсант\" пък пише, че в банката се води борба за контролния пакет между \"Баринг Восток\" и \"Финвижън холдингс\", която е собственост на Артьом Аветисян - директор на създадена от правителството на Русия агенция за мерки в икономическата и социалната сфера. Съобщение на Московския градски съд, че разследването, заради което Калви е задържан, е по член от Наказателния кодекс, на който съответства обвинението мошеничество, свършено от организирана група в особено голям размер, пише РБК. \"Баринг Восток\" е фонд, създаден през 1994 г. и инвестирал в десетки компании, сред които най-известна в чужбина е \"Яндекс\". Преди да основе фонда, Калви се занимава с инвестиционни въпроси, свързани с енергийни проекти, като експерт в Европейската банка за възстановяване и развитие.", "date": "2019.02.15", "title": "Русия задържа американец, създал един от най-големите инвестиционни фондове в страната"}
{"url": "https://www.faktor.bg/bg/articles/es-osiguryava-dopalnitelni-sredstva-za-proekti-v-oblastta-na-okolnata-sreda-v-balgariya-i-drugi-evropeyski-strani", "text": "Европейската комисия съобщи, че ще бъдат осигурени средства за 12 проекта в областта на околната среда в 10 държави от ЕС. Страните, които получават средствата, са Австрия, България, Чехия, Естония, Финландия, Гърция, Унгария, Италия, Португалия и Словения. Проектите са насочени към опазването на природата, водите, въздуха.  Избраните 12 проекта са с общ бюджет от 215,5 млн. евро, от които 116,1 млн. евро съфинансиране от ЕС. Средствата от ЕС се очаква да привлекат инвестиции до 3,2 млрд. евро. Градове в България и Унгария ще получат средства за борба със замърсяването на въздуха. Проектите, които ще бъдат подкрепени, включват подмяна на замърсяващите битови отоплителни уреди или осигуряването на чист обществен транспорт, велоалеи, електрически зарядни станции. Двата проекта са с общ бюджет от 32,6 млн. евро, се посочва в съобщението.  Уточнява се, че средства в нашата страна ще бъдат насочени към София, Бургас, Велико Търново, Монтана, Русе и Стара Загора. Отбелязва се, че в тези градове живее една трета от българското население.", "date": "2019.02.15", "title": "ЕС отпусна допълнителни средства за околната среда в България"}
{"url": "https://www.faktor.bg/bg/articles/kremal-naglee-ne-sme-iznedani-za-istinskata-samolichnost-na-fedotov", "text": "Не сме изненадани от разгласяването на имената на третия човек, който е бил замесен в отравянето на семейство Скрипал. Това обяви говорителят на руския президент Владимир Путин – Дмитрий Песков, предаде ТАСС, цитиран от Новини.бг. \"Тези твърдения не променят нашата позиция по случая. Вие много добре знаете как коментирахме \"информацията\" за имената на първите двама души, които бяха намесени в случая. Нищо се не промени оттогава\", каза прессекретарят на държавния глава на най-голямата по територия държава в света.  Както вече писахме, вчера бе обявено, че истинското име на Сергей Вячеславович Федотов е Денис Вячеславович Сергеев. Той заедно с колегите си от руското Главно разузнавателно управление (ГРУ) Анатолий Чепига, известен като Руслан Боширов, и Александър Мишкин, известен като Александър Петров, е замесен в отравянето на Сергей и Юлия Скрипал в Англия в началото на март.  За Федотов (Сергеев) е известно, че е бил в България през пролетта на 2015 г. Тогава бизнесменът Емилиян Гебрев бе приет в болница с отравяне.", "date": "2019.02.15", "title": "Кремъл наглее: Не сме изненадани от разкритията за Федотов, но това не променя позицията ни за случая \"Скрипал\""}
{"url": "https://www.faktor.bg/bg/articles/lichniyat-lekar-na-tramp-d-r-harold-bornsteyn-izleze-s-deklaratsiya", "text": "Президентът Доналд Тръмп е натежал спрямо миналата година и се нуждае от по-висока доза лекарство за холестерол, но остава в „много добро здравословно състояние“, заяви лекарят на Белия дом Шон Конли след годишния преглед на държавния глава, предаде БГНЕС. Тръмп, който втрещява лекари и диеотолози с любовта си към нездравословна храна и отказа да спортува, тежи 243 паунда, или 110 кг, се казва в доклада на лекаря. Преди година той бил 239 паунда, което означава, че е качил 4 паунда или почти 2 кг. Сърдечният му ритъм е 70 удара в минута, в сравнение с 68 миналата година. Тръмп има проблеми с холестерола от доста време и тази година дозата на лекарството, което взима за него ще бъде увеличена 4 пъти, или от 10 на 40 мг, обясни докторът. Няма промени в състоянието на слуха, зрението, УНГ статуса, венците, зъбите, сърцето, белите дробове, кожата, стомаха и нервната система, пише в заключението на медика. Тръмп може и да води нездравословен начин на живот, комбиниран със стрес от работата, но плюс за него е, че не пуши и е въздържател. Той никога не е пил дори и една бира, пише АФП. Самият той казва, че основните физически упражнения, които прави, са да ходи в Белия дом и да стои прав на обществени събития. Малко по-активен е когато играе любимия си спорт - голф.", "date": "2019.02.15", "title": "Личният лекар на Тръмп д-р Харолд Бърнстейн излезе с декларация"}
{"url": "https://www.faktor.bg/bg/articles/dalgata-raka-na-ruskite-sluzhbi-ruski-evrein-podgotvyal-prevrat-v-germaniya", "text": "Руският гражданин Денис Никитин (Денис Капустин), който живее постоянно в Германия, е подготвял преврат, написа хамбургското сп. Шпигел. Според разследване на трима журналисти от изданието мъжът е поддържал тесни връзки с неонацистки организации във Федералната република от години. Той е превеждал значителни суми на крайнодесни групировки, а средствата са били предназначени за финансиране на Деня Х. На неназована дата е трябвало да бъде извършена насилствена смяна на властта. \"Случаят на Никитин (Капустин) е разследван от Федералната служба за защита на конституцията (БНД)\", посочва още германската медия. Към разследването на предполагаемия опит за преврат са привлечени и съответните органи в Швейцария. Голяма част от парите за Деня Х са били превеждани през банки в Конфедерацията с помощта на местна крайнодясна партия. За руския гражданин информацията е оскъдна. Според едни данни той е на 30, а според други – на 34. Мъжът е състезател по свободен бой и от 2008 г. поддържа сайт за търговия с дрехи Weiss Reich (\"Бял Райх\"), от чиято печалба са били попълвани касите на екстремистите. Той също е бил разследван от полицията и прокуратура в Германия за рекет, производство и търговия на наркотици, хулиганство и други закононарушения. Руснакът е пристигнал през 2001 г. в Германия с родителите си. Семейството е получило право да живее във Федералната република като наследник на репресирани от нацистите евреи. \"Как евреин е мутирал в неонацист, е голяма мистерия\", пише Шпигел. \"Авторите на обширния материал също не изключват и варианта в метаморфозата пръст да има  руското разузнаване\", пише още изданието, цитирано от Иносми.", "date": "2019.02.15", "title": "Журналистическо разследване разкрива готвен преврат в Германия с участието на руски гражданин"}
{"url": "https://www.faktor.bg/bg/articles/mladen-marinov-razsledvame-otravyaneto-na-gebrev-s-kolegi-ot-velikobritaniya", "text": "\"Представители на английските служби от вчера са в България, за да работят заедно с колегите си по разследването, свързано с опита за убийство на Емилиян Гебрев\", каза вътрешният министър Младен Маринов, предаде БТА.  Той отказа конкретика колко точно британски експерти са тук, както и представители на кои служби са. Контакти със службите обаче били направени още при подаването на сигнала от Гебрев. Нямало как при влизането в страната на Сергей Федотов, граничните полицаи да са знаели дали това е негово агентурно име, каза Маринов и отрече повече информация с кого се е срещал Федотов у нас. А през 2015 година, когато е първият подаден сигнал от бизнесмена, е работено само на национално ниво.", "date": "2019.02.15", "title": "Младен Маринов: Разследваме случая \"Гебрев\" с колеги от Великобритания"}
{"url": "https://www.faktor.bg/bg/articles/operiraha-slavcho-velkov-vav-vma", "text": "Народният представител Славчо Велков съобщи на профила си във Фейсбук, че на 11 февруари е претърпял успешна хирургическа интервенция на щитовидната жлеза във ВМА.  Операцията е била извършена от началника на ВМА бригаден генерал, проф. д.м.н. Венцислав Мутафчийски и ръководения от него екип. Велков е в стабилно състояние и се намира във ВМА. Той благодари сърдечно на хирургическия екип, на стотиците приятели, които му се обадиха и пожелаха успех и кураж, като се надява с тяхна помощ на бързо възстановяване.", "date": "2019.02.15", "title": "Оперираха Славчо Велков във ВМА"}
{"url": "https://www.faktor.bg/bg/articles/boyko-borisov-v-sarbiya-imeto-tsaribrod-veche-stava-ofitsialno", "text": "\"Утре на сградата на общината в Цариброд ще бъде поставена нова официална табела. На нея на сръбски език ще бъде изписано „ОПШТИНА ДИМИТРОВГРАД”, а на български език „ОБЩИНА ЦАРИБРОД”. Двете наименования ще имат еднаква сила на официална употреба. Радостен съм, че за първи път от 1951 г. насам, на обществени сгради, пътни знаци и документи вече официално ще се използва и името „Цариброд”. Това съобщи премиерът Бойко Борисов във Фейсбук.  \"Постигнахме този исторически пробив след редица продължителни усилия. Намерена бе и законовата форма, вече всеки спокойно и законно да използва историческото име.  Честитя на всички българи от двете страни на границата, че отново ще наричаме това прекрасно място \"Цариброд\", казва още премиерът.", "date": "2019.02.15", "title": "Бойко Борисов в Сърбия: Името Цариброд вече става официално"}
{"url": "https://www.faktor.bg/bg/articles/naglost-yoncheva-koyato-vchera-otsastva-v-ns-dava-akal-deputatite-da-rabotyat-prez-noshtta", "text": "Депутатката Елена Йончева предложи да се смени правилникът на Народното събрание и законодателният орган да работи нощно време, за да се спаси доверието на 8% от българите, които все още имали вяра в парламента. Така нямало да се вижда цялото беззаконие и срам. Журналистката се изцепи с \"ироничното\" си предложение, след като самата тя не присъства по време на дебатите за промени в Изборния кодекс.  При поименното преброяване, което народните представители от БСП поиска, председателят на парламента Цвета Караянчева ясно обяви, че Йончева отсъства от пленарната зала. Очевидно от левицата се мобилизират в късните часове и тогава им е удобно да работят. По обяд след извънредното събиране на Правната комисия по време на дебатите в Народното събрание Дора Янкова пък поиска да се спре заседанието и да продължи работа в петък. След 23:30 вечерта Янкова се активизира и започна да взима думата и да приспива с битови неволи колегите си от трибуната. Припомняме, че именно чрез подобни изказвания и парламентарни хватки от страна на БСП народните представители трябваше да стоят 15 часа в парламента.", "date": "2019.02.15", "title": "Йончева, която вчера отсъства в НС, дава акъл депутатите да работели през нощта!"}
{"url": "https://www.faktor.bg/bg/articles/navalni-smeshniyat-zhalak-personazh-dmitriy-medvedev-se-razbushuva-video", "text": "Руският опозиционен лидер Алексей Навални съобщи дълго чакана от демократичната общност в Русия новина. \"Иля Яшин ми каза, че маршът в памет на Борис Немцов вече е съгласуван с властите. Той ще се състои на 24 февруари, от 13 часа\". С това започна ежеседмичното си видео Алексей Навални в четвъртък вечер. И мина по същество... \"Смешният, жалък персонаж Дмитрий Медведев се разбушува, той отново пише в „Туитър“...  Той може да е смешен, може да е жалък, ние  да му се смеем, но е много добър в разпиляването на пари, в това той е просто експерт\", обясни Навални. И разказа за новите трилиони, които премиерът на Руската федерация се кани да пръсне.  Навални коментира още странния кмет на Санкт Петербург Александър Белов,  новата кампания на «Единна Русия», пътуването на \"отбора\" на Медведева с частен самолет, незаконния бизнес на сина на Жириновски, великия Рогозин и нищия Роскосмос.", "date": "2019.02.15", "title": "Навални: Смешният, жалък персонаж Дмитрий Медведев се разбушува (ВИДЕО)"}
{"url": "https://www.faktor.bg/bg/articles/novini/balgariya/nikolay-nenchev-prez-2015-g-voennoto-razuznavane-i-vma-skriha-ot-voenniya-ministar-otravyaneto-na-gebrev", "text": "През 2015 година съм бил министър на отбраната, но от мен бе скрита информацията за отравянето на бизнесмена Емилиян Гебрев, но и за фактът, че той е приет и се лекува във ВМА, която е част от структурата на министерството. Това обяви в студиото на \"ДЕНЯТ с В. Дремджиев\" бившият военен министър Николай Ненчев, който е и лидер на БЗНС. Ненчев подчерта че тогава и военното разузнаване и ръководството на ВМА са премълчали от него тази важна за националната сигурност информация.  Във ВМА винаги има човек на ДАНС, който следи какви пациенти пристигат, какви случаи има, тоест те са знаели за инцидента. За отравянето на Гебрев аз научих от други източници. Парадоксалното е, че и военното разузнаване и ВМА са ме информирали за много други незначителни и банални случаи, но не и за този, подчерта политикът. Важни са мотивите на извършителите, но и защо тази информация не достига до обществото. Връщаме се към годините на комунизма, когато важните неща се криеха от хората. Спомнете си чернобилската катастрофа. Днес сме свидетели на зависимости от хора които са свързани със старата комунистическа система и нейните служби за сигурност. Днес имаме битка между олигарси, които са наследници или са част от старата система.  Поведението на институциите показва липса на отговорност към националната ни сигурност. След тези скандали, които тресат държавата, да сте чули някой да е поел отговорност, някой да е уволнен или да си е подал оставката? Сега аз няма как да потърся отговорност от шефа на ВМА или на военното разузнаване, за това, че са скрили от мен важна информация. Но когато става дума за интервенцията срещу националната сигурност, не трябва да има компромати. Ако не беше натискът на чуждите служби и на посланиците на Великобритания и САЩ, едва ли щеше  тази важна информация да стане публична и да започне разследване. Службите за сигурност са се затворили в един тесен кръг и се стремят важна информация да не стига до обществото, посочи още Ненчев.", "date": "2019.02.15", "title": "Николай Ненчев: През 2015 г. военното разузнаване и ВМА скриха от военния министър отравянето на Гебрев"}
{"url": "https://www.faktor.bg/bg/articles/nad-100-mln-dolara-pomosht-za-venetsuela-obeshtaha-25-darzhavi", "text": "Повече от 100 милиона долара хуманитарна помощ за Венецуела обещаха 25 държави, които участваха на международна конференция във Вашингтон. Новината съобщи помощникът на американския президент по въпросите за националната сигурност Джон Болтън.  Тези средства ще бъдат насочени към центровете за хуманитарна помощ в граничните на Венецуела страни. Опозиционният лидер Хуан Гуайдо заяви по-рано, че хуманитарната помощ ще влезе в страната на 23 февруари. Президентът Николас Мадуро обаче отказва да я допусне, защото по думите му тя е претекст за военна намеса на Съединените щати. Същевременно в интервю за Асошиейтед прес Мадуро покани американския специален пратеник за Венецуела Елиът Ейбрамс да посети страната.", "date": "2019.02.15", "title": "Над 100 млн. долара помощ за Венецуела обещаха 25 държави"}
{"url": "https://www.faktor.bg/bg/articles/nvim-obrazova-s-kosite-revolvera-i-krastcheto-na-levski", "text": "Националният военноисторически музей ще отбележи годишнината от обесването на Васил Левски с безплатна семейна образователна програма, посветена на революционната му дейност. Тя може да бъде посетена на 17 февруари от 10.30 и 14.00 ч. Програмата „Васил Левски – вчера и днес“ представя не само идеите на Дякона като нов етап в националноосвободителното движение, но и как той присъства в спомените на съвременниците си.  Мариета Станева, директор на дирекция \"Експозиционна и образователна дейност\" в музея, обясни пред Радио София, че организаторите са предвидили атрактивен начин за запознаване на децата с делото на Апостола на свободата и неговия голям принос в национално-освободителното движение, именно изграждането на вътрешната комитетска мрежа. Те могат да научат много и за спомените на съвременниците му за него.  Посетителите ще могат се докоснат до малкото запазени вещи на една от най-ярките личности в нашата история, които НВИМ има честта да съхранява за поколенията – косите на Левски, запазени от майка му, кръстчето, което е носил постоянно, тасчето за вода и личния му револвер, система „Гасер“, М 1870, заплащайки входна такса според утвърдения ценоразпис на музея.", "date": "2019.02.15", "title": "НВИМ образова семейства  с косите, револвера и кръстчето на Левски"}
{"url": "https://www.faktor.bg/bg/articles/ministar-avramova-ako-bsp-razpolaga-s-informatsiya-za-iznudvane-za-sistemata-za-elektronnite-vinetki-da-sezira-kontrolnite-organi", "text": "\"Ако БСП разполага с информация за изнудване за системата за електронните винетки, да сезира контролните органи\". Това каза министърът на регионалното развитие Петя Аврамова по време на разискванията по електронните винетки.  „Другото е просто медийно говорене“, допълни още Аврамова. „Изнудвана ли е фирмата да бъдат използвани подизпълнители от загубилите участници? Този въпрос г-н Свиленски трябва да бъде заден на фирмата, спечелила търга. Не на МРРБ“, каза Аврамова. Тя уточни, че ако БСП разполага с подобна информация, да я предостави на съответните органи.", "date": "2019.02.15", "title": "Министър Аврамова: Ако БСП разполага с информация за изнудване за ТОЛ системата, да сезира контролните органи"}
{"url": "https://www.faktor.bg/bg/articles/georgi-koritarov-dami-i-gospoda-bezgrabnachni-za-kakvo-vi-e-preferentsialen-vot", "text": "Георги Коритаров покани политическия психолог Антоанета Христова, с която коментираха темата за промените в Изборния кодекс и преференциалния вот. „Преференциалният вот е добре звучащ за гражданите. Човек може да избере този, когото харесва. Заради това се въведе и това упражнение. Но практиката е противоречаща. Има доста депутати, които са парламента, но в същото време са аранжирани на по-заден план от партията си, както и объркване със съвпадение на цифрите. Във втория случай имаме груба грешка и се избира човек, който нито гражданите, нито партиите са искали. Преференцията трябва да се доизкусурява“. Това заяви в предаването „Свободна зона“ по ТВ Европа политическият психолог Антоанета Христова.  „Левите партии се държат като крайно консервативни, докато десните се свързват с хора, които имат неопределено ценностно ориентиране. Българинът носи консервативни ценности, той е възпитаван по този начин. Преди 1989 г. е възпитан от друга страна с леви идеи. Тук идва сблъсъкът у хората. Затова левите и десните не са усвоили ценностите, които трябва да представляват“, коментира психологът.  „До този момент прокламирането е, че мажоритарен политик ще бъде по-близко до народа. Цялата политика разчита, че гражданинът може да направи своя подбор. За да направиш кампания, трябва да знаеш какво искат да чуят избирателите. Това не означава, професионалният пиар означава, че човекът, когото предлагаш – става. Избирателят, който е в мажоритарното поле, попада в популисткото поле“, заяви Христова.  „Идеологиите в българските партии са напълно изкуствени. Самоопределението на една партия като НДСВ беше ЕНП. Нинова се пише за член на лява европейска партия, но изповядва националистически идеологии. Новите партии винаги казват, че са умни и красиви и че имат право да гласуват. Ако някой каже, че в народа има необразовани хора и такива без гръбнак, няма да го изберат. За какво тогава, дами и господа безгръбначни, ви е преференциален вот? Много ми е интересно как Корнелия Нинова може да спечели избори“, намеси се водещият Георги Коритаров. Журналистът намекна, че хора като Слави Трифонов например по подобен начин се заиграват с всички тревоги на хората, за да им се харесат.   „Идеологията е прагматична необходимост. Когато имаш идеологии, се въоръжаваш с аргументи. У нас има вътрешен конфликт – какъв съм, дали уважавам десни или леви ценности, консерватор ли съм, националист ли съм? Смесват се ценности, които са враждебни. Затова се получават противоположности и вътре в партията“, допълни Христова.", "date": "2019.02.15", "title": "Георги Коритаров: Дами и господа безгръбначни, за какво ви е преференциален вот?"}
{"url": "https://www.faktor.bg/bg/articles/pedro-sanches-na-28-april-shte-se-provedat-predsrochni-parlamentarni-izbori", "text": "На 28 април ще се проведат предсрочни парламентарни избори в Испания, съобщи днес премиерът Педро Санчес.  Санчес напусна Долната камара в парламента минути след като депутатите отхвърлиха внесения проектобюджет. Опозицията призова премиера да свика избори възможно най-скоро. По-рано испанският печат спомена като възможни дати за парламентарни избори 28 април, както и 26 май, за когато са насрочени изборите за Европейски парламент, както и регионални и местни избори. Санчес дойде на власт през юни миналата година. Тази седмица той се оказа притиснат, след като каталунците, които преди това подкрепяха правителството му, го изоставиха, за да не мине проектобюджетът.", "date": "2019.02.15", "title": "Педро Санчес: На 28 април ще се проведат предсрочни парламентарни избори"}
{"url": "https://www.faktor.bg/bg/articles/novini/balgariya/tsvetanov-uchastva-v-konferentsiyata-razkaz-za-mnozhestvo-flangove-nato-i-nuzhdata-ot-strategiya-za-cherno-more-v-myunhen", "text": "Председателят на ПГ на ГЕРБ и председател на Комисията по вътрешна сигурност и обществен ред Цветан Цветанов участва като говорител в конференцията \"Разказ за множество флангове: НАТО и нуждата от стратегия за Черно море\", която е част от Мюнхенската конференция по сигурността. Встъпителни изказвания бяха направени от д-р Флориан Херман - член на Ландтага, баварски държавен министър и директор на държавното Канцлерство на Бавария, както и Кристиан Шмидт - член на Бундестага, председател на Германската атлантическа асоциация и бивш федерален министър на земеделието. Останалите участници в дебата бяха държавният секретар на Министерство на отбраната на Румъния Николае Наста, командващият генерал лейтенант на американската армия в Европа Кристофър Каволи и грузинският външен министър Дейвид Залкалиани.  Дебатът се обедини около идеята за необходимост от повече присъствие на НАТО в Черноморския регион, като бе подчертано, че това не трябва да се възприема като провокация, а като гарант за сигурността и стабилността в региона. Трябва да се разработи стратегия за Черноморския регион с активното участие на НАТО и със съдействието на ЕС. Използването на Черно море от Русия като платформа за провеждане на военни операции директно засяга регионалната сигурност и се стреми към военно доминиране в региона. Нито една прилежаща държава не бива да се отнася към Черно море като към своя територия на изключително влияние, тъй като зачитането на международния му характер е ключово за избягване на конфронтация. Обсъдени бяха и нагласите на европейските граждани за увеличаване на бюджетите за отбрана и по-активен европейски стълб в НАТО. Цветанов заяви, че в противодействие на дезинформацията и фалшивите новини от Русия за НАТО е важно да подчертаваме ползите от Алианса като гарант за суверенитета и териториалната цялост на членовете и партньорите му. НАТО не е агресор и ние, политиците, сме отговорни да демонстрираме ползите от това да сме надеждни и прогнозируеми партньори в Съюза.  Цветанов подчерта стратегическото значение на взетото от българския парламент решение да даде мандат на правителството да започне преговори със САЩ за закупуване на самолети F16. Събитието е издание на серията от дебати на високо ниво \"Разговори по въпросите на сигурността в Принц-Карл-Пале\" и е организирано от Германската атлантическа асоциация, съвместно с държавното Канцлерство на Бавария в Мюнхен.", "date": "2019.02.15", "title": "Цветанов участва в конференцията \"Разказ за множество флангове: НАТО и нуждата от стратегия за Черно море\" в Мюнхен"}
{"url": "https://www.faktor.bg/bg/articles/maya-manolova-seziram-konstitutsionniya-sad-po-prietite-promeni-v-izborniya-kodeks", "text": "Омбудсманът Мая Манолова обяви, че ще сезира Конституционния съд по приетите промени в Изборния кодекс. „Грубо посегателство върху правата на българските граждани и то върху вече дадени права. Отнемат правото на българите да гласуват за личности, което те поискаха ясно на референдума през 2015 г.“, коментира Мая Манолова.", "date": "2019.02.15", "title": "Мая Манолова: Ще сезирам Конституционния съд по приетите промени в Изборния кодекс"}
{"url": "https://www.faktor.bg/bg/articles/novini/balgariya/sled-15-chasa-skandali-deputatite-sabraha-sili-otnovo-da-se-skarat", "text": "След 15-часовите бурни дебати и скандали около промените в Изборния кодекс, часове по-късно, депутатите намериха сили отново да се скарат. Георги Свиленски от БСП излезе на трибуната и обвини ГЕРБ, че краде от поръчките за ТОЛ системата. Александър Ненков от ГЕРБ му отговори: „Няма как да останем безучастни, когато един народен представител ни обвинява, че сме крадци. Да излезе и да се извини. Ние не се възприемаме като крадци, ако вие така се възприемате, това е ваш проблем. Да излезе и да се извини публично, без да го наказвате, не може да си позволява да говори с такъв език”.  Зам.-председателят на Народното събрание Емил Христов уточни, че той е щял да покани Свиленски да се извини и каза на депутата на БСП: „Заповядайте и внимавайте какво говорите.” Георги Свиленски излезе на трибуната и каза: „Г-н председател, аз съм много внимателен, но да не мерим с двоен аршин. Вчера чухте г-н Гърневски какво говори, но не го наказахте... Кого съм обидил? Какво казах? Казах, че се краде от поръчките за ТОЛ системата. Това да не би да е някаква тайна. Прочетете доклада на американския сенат и ще видите, че сме на първо място по корупция в обществени поръчки. Кой ги краде, някой така ги краде от въздуха. Направете комисия и ако тази комисия докаже, че няма нарушения, тогава ще се извиня на всеки поотделно.”  Народният представител от ГЕРБ Иван Вълков се намеси в дебатите и напомни на БСП, че имат разследващ журналист по оградите, която може да провери случая. Той обясни, че депутатите не трябва да спорят по технически въпроси, от които не разбират. Тома Биков го подкрепи и обяви, че не трябва да се правят излишни експертни комисии, както поискаха от опозицията. Той констатира, че 200 от 200 000 души само са имали проблеми с ТОЛ системата. Биков попита какви конкретни предложения имат от опозицията за отстраняването на проблемите, освен създаване на анкетна комисия.", "date": "2019.02.15", "title": "След 15 часа скандали, депутатите събраха сили отново да се скарат"}
{"url": "https://www.faktor.bg/bg/articles/v-srednoshtna-aktsiya-gdbop-i-dans-zadarzhaha-nad-10-dushi-v-blagoevgrad", "text": "Мащабна акция на ГДБОП и ДАНС се е провела тази нощ в Благоевград, съобщи БГНЕС. Над 10 души са задържани на територията на града. Засега няма официална информация от полицията в Благоевград, тъй като акцията е на екипи от София, а местната полиция само съдейства. На този етап не е ясна и целта на акцията. Има вероятност тя да е насочена като противодействие на наркоразпространението в областта.", "date": "2019.02.15", "title": "ГДБОП и ДАНС задържаха над 10 души в Благоевград"}
{"url": "https://www.faktor.bg/bg/articles/toma-bikov-1-8", "text": "\"Приехме предложения на БСП в Изборния кодекс. Няма как да ни обвиняват в коалиция с ДПС. Това означава, че при всеки приет закон, с който сме съгласни с опозицията, трябва да ни пришиват в коалиция. Гласувахме предложения на всички партии в парламента\". Това заяви пред БТВ депутатът от ГЕРБ Тома Биков по повод гласуването на дебатите за промени в Изборния кодекс.  \"Изборното законодателство е технологичен и политически въпрос. То винаги има и плюсове, и минуси\", допълни Биков. Ерджан Ебатин от ДПС потвърди, че по повод приетите промени за преференциалното гласуване, няма заявки за коалиция между партията му и ГЕРБ. Той каза, че категорично не е блокиран мажоритарният вот. \"Преференциите остават в по-различен вид\", допълни депутатът.  \"Фетишизирането на всяка една пропорционална система и промени означава минаване към мажоритарни избори. Никога не съм вярвал, че ще прекарам празника на любовта с БСП. Нищо не е взривено, демократичният процес продължава\", заяви Тома Биков. \"Изказването на президента Румен Радев и критиките му за служебно спечелване на изборите на ГЕРБ са тенденциозни. Той повтаря опорните точки на БСП. Радев спечели изборите, когато ГЕРБ беше в управлението. След това неговият служебен кабинет организира изборите за този парламент\", припомни народният представител.", "date": "2019.02.15", "title": "Тома Биков: Не сме в коалиция с ДПС, Радев повтаря опорните точки на БСП"}
{"url": "https://www.faktor.bg/bg/articles/novini/balgariya/kalin-georgiev", "text": "Основната работа на ДАНС е да лови чужди агени и да противодейства на чужди интереси, те не трябва да мерят бензин по бензиностанциите, заяви бившият главен секретар на МВР Калин Георгиев в сутрешния блок на Нова телевизия. Сигурен съм, че ще се проверят всички възможни версии по случая Гебрев. Вчера прочетох, че премиерът е казал, че британски разследващи органи са в страната. Имаме съвместен екип за разследване. Това е прекрасно с оглед ресурсите на британските служби, допълни той.  Не знам от коя служба са, но предполагам, че са упълномощени да извършват разследване на чужда територия. Ресурсите и бюджетите на тези служби са доста по-различни от тези на нашите служби, смята Георгиев.  Организацията на едно такова разследване никак не е лесна и е ограничена от законодателствата на две или повече страни, които ще участват, смята той. Както се казва, има криминално начало, има и криминален край. Преди\r\n време, например, имаше едно убийство, което беше разкрито около 15 \r\nгодини след извършването му. Така че следите винаги остават. Но не \r\nслушайте какво ви говорят политиците по този случай, тъй като те говорят\r\n това, което им е удобно. Експертите не са в тяхно подчинение, а \r\nразследването се води от прокуратурата, която е независима по \r\nКонституция. Вярвам, че разследващите екипи ще проверят всички възможни \r\nверсии, аз не искам обаче да правя догадки, най-малкото защото не \r\nразполагам с данни от разследването', обясни още Георгиев. По въпроса с банковите преводи от Венецуела до българска \r\nбанка е нормално тези, които са на власт да парират действията на \r\nопозицията, която пък от своя страна използва всяка възможност да ги \r\nуязви. Професионалистите пък са ограничени от законовите рамки и няма \r\nкак да разкриват подробна информация по разследването. Все пак мисля, че\r\n службите ни не са допуснали някакви сериозни грешки, обяви бившият главен \r\nсекретар на МВР . ,,Венецуела не е една от тези 36 страни, които са в санкционния \r\nсписък на ЕС, но фактът, че в една доверителна сметка постъпват толкова \r\nмного пари би трябвало да сигнализира вътрешната банкова структура за \r\nсигурност и т. нар. Комитет за изпиране на пари и противодействие на \r\nтероризма. Освен това не съм сигурен, че разбрахме тази информация за \r\nпарите от Венецуела благодарение на чуждите посланици, поне \r\nобществеността. Информацията всъщност беше легализирана на обществото, \r\nно съм сигурен, че тя вече е била известна на специалните ни служби \r\nдоста отдавна'', заяви Георгиев. Това, което стана в Четвърто районно не е ново за \"Вътрешна сигурност\", за това имаше информация още, когато аз бях главен секретар, но технологията на резследването е едно, наличието на доказателства- друго. Изключително сложно е всяко разследване. Неудобно ми е да кажа, че това са били колеги, защото те хвърлиха много тежко петно върху цялата система на МВР. Не знам за опит за терористичен атентат, за който не е съобщено категоричен беше той.", "date": "2019.02.15", "title": "Калин Георгиев: Ресурсът на британските служби ще помогне по случая \"Гебрев\""}
{"url": "https://www.faktor.bg/bg/articles/novini/balgariya/dimitar-dimitrov-dopuskam-proiznasyane-na-konstitutsionniya-sad-za-promenite-v-izborniya-kodeks", "text": "Спорове и скандали в парламента заради гласуването на промените в Изборния кодекс. Изненадващо обсъждането на поправките беше преустановено вчера по обед заради спешно заседание на правната комисия в НС, която предложи въвеждането на изцяло машинен вот, но след местните избори през есента. Темата предизвика скандал. От БСП се усъмниха в опит за фалшифициране на изборите, ГЕРБ определиха тези твърдения като атака срещу демокрацията. Гости по темата в сутрешния блок на БНТ бяха социолозите доц. Димитър Димитров и Михаил Мирчев. Общественият съвет към ЦИК даде препоръка промените в Изборния кодекс да са поне 12 месеца преди избори, за да няма паническо заседаване в пленарна зала, както и по-задълбочено обществено обсъждане, коментира Мирчев. По думите му на размътени мозъци се приемат фундаментални за държавата неща, в противоречие с конституцията. Доц. Димитров допуска произнасяне и на Конституционния съд. Той защити механичното преброяване на бюлетини, тъй като при него най-лесно могат да се открият евентуални злоупотреби", "date": "2019.02.15", "title": "Д.Димитров: Допускам произнасяне на Конституционния съд за промените в Изборния кодекс"}
{"url": "https://www.faktor.bg/bg/articles/borisov-1-23", "text": "Премиерът Бойко Борисов пристигна в Белград за националния празник на Сърбия. \"Пристигнах в Белград, където ме посрещна външният министър на Сърбия Ивица Дачич\", написа той във Фейсбук и качи снимки от летището. В момента министър-председателят е на среща със сръбския президент Александър Вучич. Той ще удостои Борисов с „Орденът на Република Сърбия когато страната чества и националния си празник - Денят на държавността на Република Сърбия.", "date": "2019.02.15", "title": "Борисов пристигна в Сърбия, започна срещата му с Александър Вучич"}
{"url": "https://www.faktor.bg/bg/articles/tsvetanka-andreeva-sega-vsichki-koito-zhelaeha-mazhoritarni-izbori-shte-se-otdrapnat-oshte-poveche-ot-izbiratelnite-sektsii", "text": "Нова бюлетина ще имаме за евровота. Номерата на партиите няма да съвпадат с номерата на преференцията. ЦИК ще представи как точно ще изглежда бюлетината около месец преди изборите, а самата комисия няма да се сменя, въпреки че мандатът ѝ изтече. Знае се обаче, че номерата на партиите в самата бюлетина ще останат - ще започват от 1 и ще са толкова, колкото са кандидатите на въпросния избор. Номерата на преференциите ще започват от 100 нагоре. Повече са и гласовете, които са необходими на определен кандидат за преференция и минаване напред в листата. Депутатите решиха още, че след местния вот през есента избори да се провеждат вече само с машинно гласуване. Политологът Петър Чолаков коментира в студиото на \"България сутрин\", че с гласуването на промените в Изборния кодекс снощи, ДПС отново е доказала, че е част от управляващото мнозинство. \"Българските граждани разпознават преференцията като много важен демократичен инструмент. С вчерашното окончателно гласуване в Народното събрание, този инструмент беше умъртвен, остава проформа\", категоричен беше той.  Колегата му Цветанка Андреева пък добави, че когато властта отнема права на гражданите, какъвто според нея е този случай, за това няма оправдание. \"В случая статуквото гарантира себе си. В това число аз включвам и БСП\", настоя тя пред Bulgaria ON AIR. Политолозите бяха категорични, че промените в изборните правила помагат на партиите, в които липсва демокрацията вътре в тях и всичко се решава от лидера. По този начин сега е гарантирано, че няма как преференциите да разбъркат вече наредените партийни листи. Андреева допълни още, че сега всички граждани, които желаеха мажоритарни избори, ще се отдръпнат още повече от избирателните секции и няма да гласуват. \"Остава едно голямо мнозинство, което все повече ще се радикализира към цялата партийна система и това ще доведе не само до недоверие към институциите, а легитимността на цялата система ще пострада\", категорична беше тя.", "date": "2019.02.15", "title": "Цветанка Андреева: Всички, които желаеха мажоритарни избори, ще се отдръпнат още повече от избирателните секции"}
{"url": "https://www.faktor.bg/bg/articles/novini/balgariya/manoil-manev-s-ogranichavane-na-sotsiologicheskite-prouchvaniya-v-izborniya-den-bsp-gotvi-opravdanie-za-zagubata-si", "text": "\"С ограничаване на социологическите проучвания в изборния ден БСП подготвят оправдание за загубата си\". Това каза пред „Фокус“ депутатът от ПГ на ГЕРБ Маноил Манев.  Според него предизборната кампания на левицата е подредена на базата на това ръководството да оправдае загубата си на базата последните решения в пленарна зала, които са в полза на управляващите. Маноил Манев припомни, че дори да се спрат социологическите проучвания през електронните медии, в интернет те не могат да бъдат ограничени. „За БСП е проблем, че ще има социологически проучвания – та те вървяха досега и ще продължават да излизат в социалните мрежи и навсякъде другаде в интернет пространството и никой нито може, нито има правото да ги спре. Прекалено е постоянното заблуждаване на хората, че всичко, което се прави като промени в Избирателния кодекс, ще доведе до манипулации – това е стратегията на предизборния щаб на БСП, който знае, че ще загуби изборите и трябва да има максимум оправдания. Ето го резултатът – добре, няма да има разрешени и контролирани законно социологически проучвания по медиите. Но те ще продължат да излизат в интернет пространството и дори в различни музикални класации“, обясни Маноил Манев.  По отношение на отхвърлената идея настоящият състав на ЦИК да бъде сменен, той коментира, че БСП цели да срине доверието в същата комисия, която е провела и последните президентски избори. По този начин обаче левицата срива доверието в най-важния елемент в правенето на избори, а оттам – в начина на функциониране на демокрацията у нас изобщо, обясни депутатът от ГЕРБ.", "date": "2019.02.15", "title": "Маноил Манев: С ограничаване на социологическите проучвания в изборния ден БСП готви оправдание за загубата си"}
{"url": "https://www.faktor.bg/bg/articles/vrachiha-ordena-na-republika-sarbiya-na-boyko-borisov", "text": "Сръбският президент Александър Вучич връчи „Орденът на Република Сърбия“ на българския министър-председател Бойко Борисов на официална церемония в Белград. \"Приемам тази награда от името на всички българи, които работиха по време на българското председателство. От името на тези, които вярваха, че Сърбия е част от ЕС. Мога да ви уверя, че колкото и трудни решения да взехме, няма по-хубаво от приятелството\", заяви Борисов след връчването на ордена. Той честити на всички сърби националния празник. Мотивите за връчването на ордена са за изключителни заслуги на министър-председателя Бойко Борисов за развиването и затвърждаването на миролюбивото сътрудничество и приятелските отношения между Република Сърбия и Република България.", "date": "2019.02.15", "title": "Вучич връчи \"Ордена на Република Сърбия\" на Бойко Борисов"}
{"url": "https://www.faktor.bg/bg/articles/novini/balgariya/georgi-harizanov-silno-skeptichen-sam-za-predstavyaneto-na-bsp-na-evroizborite", "text": "Не разбрах какъв е елементът на спешност да се променя сега Изборният кодекс, заяви пред БНР Георги Харизанов от Института за дясна политика. Според него използването на преференция е било работещо: „На партиите, особено от десния политически спектър, тя донесе повече гласове от обичайното. И ГЕРБ, и Реформаторският блок, благодарение на битките с преференции, получиха гласове, доведени лично от кандидатите. Преференцията работеше. Тя може да продължи да работи, вече не е задължителна – да се преминат задължителните прагове общо взето е невъзможно, което в крайна сметка беше целта на ДПС. … Мисля, че преференция трябваше да има. Според мен най-справедливо е да има преференция без праг – нека партията да определи кандидатите и оттам нататък спрямо получената подкрепа да влизат в парламента“. В предаването „Преди всички“ Харизанов отбеляза, че не за първи път партиите в управляващата коалиция застават на различна позиция от гласуваната в парламента. До момента не съм видял това да предизвиква тежки колизии, добави той и изказа мнение, че и сега ще бъде така. По думите му при ВМРО възможността за преференция работи и те са прави в исканията си. „Когато втората политическа сила продължава да е втора, а ГЕРБ продължава да е най-подкрепяната партия, не виждам каква е причината да се подава оставка на правителството“, коментира още Георги Харизанов. Според него гласовете за двете партии няма да са равни: „Силно скептичен съм по отношение на представянето на БСП на евроизборите. Извън това, че очевидно трудно ще си съставят листата“. Той добави, че резултат за ГЕРБ от по-малко от 6 евродепутата на предстоящия евровот би означавало, че има отстъпление. От това обаче няма да последва нищо, ако никой друг не е получил по-добър резултат, изказа мнение Харизанов. Анализаторът се чуди чий човек е икономическият министър Емил Караниколов: „По определени казуси се взимат адекватни мерки, има адекватни изказвания. От друга страна много ходове остават необясними“. По темата за венецуелските милиони Георги Харизанов коментира: „По сложна верига се вадят пари от Венецуела, като има и български бенефициент, който участва във веригата по усвояване на тези пари. Дали това е незаконно, дали се перат и крадат от венецуелския народ – най-добре е да има официално разследване, за да може всички да разберем, а не да се спекулира по темата“. По думите му всяка сума над 20 хил. лв. постъпва в базата данни на финансовото разузнаване към ДАНС: „Със сигурност информацията е отишла там. Въпросът е доколко тя е изглеждала нередна, преди да стане политическата криза във Венецуела“. Георги Харизанов бе категоричен, че с нищо не сме некоректни към северноатлантическите ни партньори. Самокритичността е хубаво нещо, но е добре и тя да бъде дозирана, категоричен бе той.", "date": "2019.02.15", "title": "Георги Харизанов: Силно скептичен съм за представянето на БСП на евроизборите"}
{"url": "https://www.faktor.bg/bg/articles/ninova-yahna-srednoshtno-prozrenie-gerb-imat-edna-tsel-nalagane-na-diktaturata-na-rezhima", "text": "Не 6, 16 да имахме от тези 18 членове на ЦИК, пак щяхме да искаме да се спазва законът и комисията да бъде сменена. Това каза лидерът на БСП Корнелия Нинова по време на дебатите по проекторешението, внесено от партията, за смяна състава на ЦИК. „Уважаеми български граждани, колкото и да се опитват да заглушат дебатите и истината през нощта управляващите, знам, че това, което днес ще кажем тук, ще стигне до вас. Днес управляващото мнозинство от ГЕРБ и „Обединени патриоти“ ви отнеха правото да гласувате с преференция, да гласувате машинно, да обжалвате решения пред ВАС и да не изреждам още. Залата беше пълна. Гласуваха всички по няколко пъти. Сега обаче, когато трябва да се дебатира въпроса ще има ли върховенство на закона в България, тях ги няма. Традиционно“, отчете лидерът на БСП, предаде Агенция „Фокус“.   „Днес няма да ви убеждавам колко е важно и съществено да се спазва законът. Ще ви кажа колко са несъстоятелни техните аргументи да не се отвори процедура за избор на ЦИК“, каза още Нинова.  „Тази сега действаща комисия е избрана от Народното събрание на 20 март 2014 г. Първите избори са на 25 май 2014 г. два месеца по-късно и нямаше хаос. Проведоха си ги добре. Тогава пак са били избори за ЕП. В същата година през октомври 2014 г. тази избирателна комисия е провела парламентарни избори“, допълни още лидерът на БСП. Във връзка с твърденията на управляващите, че ЦИК е назначена от БСП и на въпроса защо да се сменя, Нинова коментира: „В това изречение, в този факт, колега има две фалшиви новини. Първата е, че комисията е назначена. Комисията се избира от Народното събнание и не се назначава от една партия и от президента. Дали е от БСП. Някой направи ли си труда да види вие какво сте направили. Как сте гласували, помните ли.? Защо да помните“, аргументира се лидерът на БСП.  По думите й ГЕРБ в сегашната комисия имат 7 души, БСП – 6, ДПС – 3, НДСВ – 1, РБ – 1, Бареков 1, АБВ – 1, „Воля“ – 1, и „Обединени патриоти“. Нинова попита защо Цветан Цветанов не е на работа цял ден. „Кажете му на него, че е главен автор на най-фалшивите новини в държавата, когато лъже, че ЦИК е назначена и се доминира от БСП. Не 6, 16 да имахме от тези 18, пак щяхме да искаме да се спазва закона.  По думите й по логиката, че комисията се е сработила, защо трябва да има парламентарни избори, и избори за ВСС. „Що за логика е уважаеми колеги. Този аргумент е посегателство върху държавността. Вие оспорвате мандатността като основен принцип. Това е най-опасното“,защити тезата си Нинова. Тя посочи, че ГЕРБ имат една цел – фалшифициране на изборите и налагане на диктатурата на режима „Борисов“.", "date": "2019.02.15", "title": "Корнелия Нинова яхна среднощно \"прозрение\": ГЕРБ имат една цел –  налагане на диктатурата на режима"}
{"url": "https://www.faktor.bg/bg/articles/parlamentat-othvarli-predlozhenieto-na-bsp-za-smyana-na-sastava-na-tsik", "text": "Народното събрание отхвърли предложението на БСП за смяна на състава на ЦИК. „За“ гласуваха 56 народни представители, „против“ 83 и „въздържали се“ 17.  \"БСП за България\" искаха в двудневен срок Комисията по правни въпроси на Народното събрание да одобри и внесе за разглеждане проект на процедурни правила за предложение за състав, изслушване на кандидати и избор на председател, заместник-председатели и секретар на ЦИК.  От БСП се мотивират с изтичането на мандата на настоящата ЦИК и с разпоредбите в Изборния кодекс, че изборът на нова ЦИК следва да приключи най-късно на 21 февруари 2019 г. Според опозицията неспазването на тази процедура би било изключително лош знак.", "date": "2019.02.15", "title": "Народното събрание отхвърли предложението на БСП за смяна на ЦИК"}
{"url": "https://www.faktor.bg/bg/articles/na-mesta-shte-ima-prevalyavaniya-ot-snyag-maksimalnite-temperaturi-shte-sa-mezhdu-1-i-6", "text": "Днес ще преобладава облачно време. На места ще има превалявания от сняг, по-значителни ще са в планинските райони. Главно по Черноморието и по поречието Дунав ще са предимно от дъжд и мокър сняг. До края на деня валежите ще спрат и облачността ще се разкъсва. Ще духа до умерен вятър от север-североизток, в Източна България до силен вятър от север-североизток. Максималните температури ще са между 1° и 6°, по-високи по долното поречие на Струма, за София – около 2°. Атмосферното налягане ще се задържи без съществена промяна; ще е по-високо от средното за месеца. Над Черноморието ще е предимно облачно, с превалявания от дъжд и мокър сняг. Ще духа умерен, временно до силен вятър от север-североизток. Максимални температури между 4° и 6°. Температурата на морската вода е 6-7°. Вълнението на морето ще е 3-4 бала. Над планините ще е предимно облачно, мъгливо и ще превалява сняг. Ще духа умерен, по високите и открити части силен североизточен вятър. Максималната температура на височина 1200 метра ще е около минус 4°, на 2000 метра – около минус 10°.", "date": "2019.02.15", "title": "На места ще има превалявания от сняг"}
{"url": "https://www.faktor.bg/bg/articles/spas-garnevski-bsp-e-tolkova-falshiva-che-i-v-severna-koreya-sa-slozhili-cheren-pechat", "text": "\"Веднъж си позволих да пращам БСП в Северна Корея, а Елена Йончева ми каза, че има черен печат – толкова сте фалшиви, че и там не ви пускат\". Това каза народният представител от ПГ на ГЕРБ Спас Гърневски по време на дебатите по прокторешението за смяна състава на ЦИК. Той посочи, че когато се говори за демокрацията и за това, което прави БСП и за външните намеси, за които е споделил Цветан Цветанов цяла България и Европа са наясно какво се случва.  „Нека вашата председателка да обясни за срещата си с ген. Решетников, с който избрахте този президент. За вашите директиви, равносилни на национално предателство спрямо демокрацията в България“, заяви още Гърневски.  „Няма по-голям морален жест от управляващото мнозинство да ви позволи за пореден път да отидете за с ваша ЦИК, избрана от България на избори, за нас ще бъде удоволствието, че пак ще ги загубите“, каза депутатът.", "date": "2019.02.15", "title": "Спас Гърневски: БСП е толкова фалшива, че и в Северна Корея са ѝ сложили черен печат"}
{"url": "https://www.faktor.bg/bg/articles/sled-15-chasov-maraton-deputatite-prieha-promenite-v-izborniya-kodeks", "text": "Парламентът прие окончателно промени в Изборния кодекс. Второто четене отне на депутатите 15 часа. В изборния закон беше разписан план за пълното въвеждане на машинното гласуване. На изборите за членове на Европейския парламент през май тази година машинно гласуване ще се произвежда в най-малко 3000 избирателни секции. При местните избори през есента машинното гласуване ще се произвежда в най-малко 6000 избирателни секции. Гласуването на всички избори след това ще бъде само машинно и няма да се допуска гласуване на хартиени бюлетини, освен в секциите в чужбина, секциите на кораби, в затвори и др. При отчитането на преференциалния вот на изборите за Европейски парламент предпочитанията /преференциите/ за отделните кандидати ще са валидни, ако кандидатът е получил действителни гласове не по-малко от националната избирателна квота. При гласуването на местните избори предпочитанията /преференциите/ за отделните кандидати ще са валидни, ако кандидатът е получил действителни гласове не по-малко от общинската избирателна квота. Депутатите решиха до 31 март 2020 г. ЦИК да приеме пътна карта за експерименталното дистанционно електронно гласуване и да определи реда за произвеждането му. Отпадна предложението да се разреши оповестяване на резултатите от социологическите проучвания в изборния ден. Не беше прието и предложение на опозицията кмет да избират в населени места с над 150 жители. Сегашната разпоредба дава право кмет да се избира в населени места над 350 жители, отбелязва БТА. По време на емоционалните дебати народните представители от БСП опитваха всякакви парламентарни хватки, за да спънат приемането на промените в закона. Още по обяд например поискаха поименно преброяване и излязоха от залата, за да се констатира липса на кворум. Колегите им от останалите партии обаче не се съгласиха с прийомите на социалистите. От трибуната и в залата от банките прозвучаха куп епитети като \"циркаджии\" и \"комсомолци\".", "date": "2019.02.15", "title": "След 15-часов маратон и парламентарни хватки, депутатите приеха промените в Изборния кодекс"}
{"url": "https://www.faktor.bg/bg/articles/donald-tramp-shte-obyavi-natsionalno-izvanredno-polozhenie", "text": ". В четвъртък Белият дом потвърди, че президентът Доналд Тръмп ще обяви национално извънредно положение, предава AFP. Това е опит от негова страна да заобиколи Конгреса и да осигури повече финансиране на своя проект за стена по границата с Мексико.  Освен това Тръмп ще подпише и закон на Конгреса, според който се предоставя по-малка сума за стената от исканата от него. \"Президентът Тръмп ще подпише правителствен указ за финансиране, а както обяви по-рано, ще предприеме и други мерки, включително и национално извънредно положение, за да може да гарантира, че ще осигурим национална сигурност и ще спрем хуманитарната криза на границата“. Това е заявила говорителката на президента Сара Сандерс.", "date": "2019.02.15", "title": "Доналд Тръмп ще обяви национално извънредно положение"}
{"url": "https://www.faktor.bg/bg/articles/dolnata-i-gornata-kamara-na-kongresa-na-sasht-utvardiha-zakonoproekta-za-finansiraneto-na-federalnite-institutsii", "text": "Долната камара на Конгреса на САЩ, Камарата на представителите, утвърди тази нощ законопроекта за финансирането на федералните институции, предадоха агенциите, цитирани от БТА. Камарата на представителите прие законопроекта с 300 срещу 128 гласа.  Законопроектът предвижда да бъдат отпуснати над 300 милиарда долара на няколко ведомства и агенции, за да им се осигури финансиране до септември и по този начин да се избегне спиране на работата им. Той предвижда и да се финансира изграждането на нови преградни съоръжения по част от границата с Мексико, но не и да се отпуснат исканите от президента Тръмп 5,7 милиарда долара, за да бъде построена стена по всички непокрити от подобни съоръжения участъци от границата.  По-рано тази нощ законопроектът беше приет и от горната камара на Конгреса, Сената. Сега той отива за подпис при президента Доналд Тръмп. Белият дом заяви, че президентът ще го подпише, но и ще използва правомощията си в изпълнителната власт, за да си осигури желаните средства за стената. Това ще стане в частност чрез обявяване от Тръмп на национално извънредно положение, което ще му позволи да прехвърли средства от други места за изграждане на оставащите мили от стената. Хора от Конгреса допуснаха, че ако президентът обяви извънредно положение, е възможно да използва за построяването й съществуващи средства, предназначени за военно строителство, които са в размер на 21 млрд. долара. Той има право да ги вземе, но по закон те трябва да се използват единствено в помощ на въоръжените сили, казаха те. Приетият тази нощ от Конгреса законопроект предвижда да се отпусне финансиране за изграждането само на 55 мили нови преградни съоръжения по границата./НН/", "date": "2019.02.15", "title": "Долната и горната камара на Конгреса на САЩ утвърдиха законопроекта за финансирането на федералните институции"}
