{"url": "https://www.faktor.bg/bg/articles/novini/svyat/germanskoto-razuznavane-tsru-i-prevratat-na-pinochet", "text": "Западна Германия е била предварително уведомена от тайните служби за готвения в Чили военен преврат на генерал Пиночет. Как германското разузнаване си е сътрудничело с ЦРУ? Въпросите са много, отговорите – пестеливи. Германското правителство реагира прекалено сдържано на запитване относно сътрудничеството на германското външно разузнаване (БНД) и американското ЦРУ с военните диктатури в Гърция и Чили в началото на 60-те и 70-те години на миналия век. В края на миналата година политици от Левицата, сред които и депутатът Ян Корте, представиха на Външното министерство в Берлин списък с десетки въпроси във връзка с това сътрудничество. Отговорът на германското правителство от 5 декември бе толкова оскъден, че Корте внесе официална жалба срещу кабинета, обвинявайки го в липса на желание за сътрудничество с парламента. \"Тези отговори са чисто нахалство\", заяви депутатът. Германското външно министерство наистина призна, че тогавашното социалдемократическо правителство на Вили Бранд е знаело предварително за планирания преврат в Чили, организиран от генерал Аугусто Пиночет. Външното министерство в Берлин обаче не разкрива никакви  детайли за ролята на тогавашното германско правителство в контекста на тези драматични събития. На 11 септември 1973 година военните в Чили събарят демократично избрания президент-социалист Салвадор Алиенде. Арестувани се десетки хиляди чилийци, хиляди са избити. Германското правителство отказва да отговори и на някои централни въпроси относно сътрудничеството между ЦРУ, подкрепяло режима на Пиночет, и германското външно разузнаване (БНД). От Берлин твърдят, че „разкриването на подобни съдържания би нарушило стриктната и безсрочна взаимна поверителност, която е в основата на всяко сътрудничество между тайните служби\".   Ян Корте обаче отхвърля тези аргументи като несъстоятелни. „Нима събития с десетилетна давност биха могли да окажат въздействие над сегашните операции на германското външно разузнаване\", недоумява депутатът. И пита още: „защо федералното правителство иска да пази поверителността на споразумението с един режим, който е изграждал лагери за изтезания? Неясни, според Корте, остават и редица други въпроси: кога и под каква форма е действало германското външно разузнаване в Чили? Участвало ли е то в операции на ЦРУ в Чили? Обучавани ли са били чилийски военни в Западна Германия в годините между 1965 и 1995? \"Трябва да предположим, че там е имало тясно сътрудничество между БНД и ЦРУ - като за идеологическо оправдание е служел антикомунизмът в Западна Германия\", казва депутатът от Левицата. Също така пестеливи са отговорите на германското правителство относно сътрудничеството на външното разузнаване (БНД) с военната хунта в Гърция между 1967 и 1974 година. Известно е, че както преди, така и след преврата, извършен от десните сили в Гърция, германското външно разузнаване е поддържало тесни връзки с гръцката тайна служба (KYP). Федералното правителство обаче отказва да изясни този въпрос официално. То не е длъжно да публикува документи на тайните служби, които са на по-малко от 60 години. Ян Корте и други критици обаче смятат, че въздържаността на правителството е в противоречие с обявената инициатива за прозрачност. Миналата година външното разузнаване публикува книга с архивни документи от 1945 до 1968 година, които бяха проучени от независими историци. За тази цел бяха инвестирани 2,4 милиона евро.   Все пак отговорите от Берлин дават известна представа за германско-чилийските отношения от онова време. Те показват например, че търговията с Чили отбелязва значителен подем именно в годината, в която Пиночет узурпира властта. През 1974 година германският износ за Чили се увеличава с над 40 процента, а вносът от там - с 65 на сто. Статии от вестниците по онова време показват, че консервативни политици и част от медиите в Германия първоначално са приветствали смяната на властта в Чили и свързаните с нея икономически предимства за Германия. Дългогодишният председател на баварския ХСС Франц-Йозеф Щраус например пише през 1973 година във вестник „Байернкурир\", че думата „ред\" отново е придобила приятно звучене за чилийците. Същата година тогавашният генерален секретар на ХДС Бруно Хек посещава Чили. На въпрос дали знае какво се върши на превърнатия в лагер за изтезания стадион в столицата Сантиаго, той отговаря със скандалното изявление: \"Когато е слънчево, животът на стадиона е доста приятен\". Германският депутат Ян Корте твърди, че федералното правителство оставя неизяснени и други „бели полета\" в западногерманската следвоенна история, включително и за сътрудничеството с режима на апартейд в Южна Африка и някои други страни. „Смятам, че след толкова много време е крайно належащо това минало да се преосмисли, а Федералната република да излезе с ясно становище\", казва Ян Корте.", "date": "2019.01.13", "title": "Германското разузнаване, ЦРУ и превратът на Пиночет"}
{"url": "https://www.faktor.bg/bg/articles/stefan-sofiyanski-kato-sluzheben-premier-nay-uchtivo-pomolih-stiv-hanke-da-napusne-kabineta-mi", "text": "\"Българската икономика не бих казал, че е сбъркана структурно, но проблемът на България е, че се развива с много по-бавни темпове, отколкото е задължително\", каза пред БНТ бившият служебен премиер Стефан Софиянски. По негово мнение това е и причина да се гледа скептично на влизането на страната ни в Еврозоната. Като проблем в икономиката той изтъкна това, че се дават пари в края на годината, които не генерират адекватен, реален БВП. Ако те бъдат разпределени равномерно през годината, ще се свърши повече работа, смята той. По негово мнение се изисква една много по-дългосрочна стратегия. \"България трябваше и трябва да има два приоритета. Това са земеделието, в което имаме традиции и което е марка. Българският зеленчук не можеш да го ядеш никъде в Европа. Другото, естествено, е хубавата природа и туризмът\", посочи Софиянски. Според него България не е подготвена за влизане в Еврозоната заради слабото ни икономическо развитие. \"Икономиката трябва да бъде буфер при въвеждането на еврото. Стандартът ни на живот не позволява навлизане на еврото у нас. Икономиката трябва да има много по-силен растеж, тя да поеме удара, доходите да се качат, пенсиите драстично да се увеличат. Пенсионер с нормална пенсия 350 лева, как ще живее със 170 евро в Европа? За да се качат доходите, икономиката трябва да плаща, да има силен растеж, за поеме сътресенията\", смята Софиянски.  \"Колко загуби България в стопански план? Ние от Южен поток се присъединяваме към Турски поток. Какви патриоти в правителството?! Какви са тези хора?! 10 години - провален огромен стратегически проект. Ние и днес нямаме ясното за българската икономика и тя се базира но това, че ще внасяме газ от Турция и от Гърция. Този тип решения се отразяват изключително на икономиката, обясни той. \"Ние сме единствената държава в Европа, чиито БВП, тоест всичко, което тя произвежда, е под 10 000 евро на глава от населението. От 97-ма до 2007-ма България се е развивала стопански много по-силно, отколкото след влизането ни в ЕС и това се дължи единствено на некомпетентното управление на държавата, на слабите леви правителства - на Станишев, Борисов и частично Орешарски, на хаоса в стратегията, на липсата на идеи, на работата на парче. Липсва амбиция в това правителство да мръдне. За мен некадърността е по-страшна от корупцията\", посочи Софиянски. На въпрос съгласен ли е с твърдението на \"бащата на валутния борд\" Стив Ханке, че приемането на еврото не е пожелателно за България, Софиянски коментира. \"Какъв баща на валутния борд? Няма баща на чисто българско решение! Той беше против валутния борд. В качеството си на министър-председател аз подписах споразумението с Международния валутен фонд и валутния борд през 1997 г. И най-учтиво го помолих да напусне кабинета ми.\" Софиянска разказа още, че икономистът дошъл в кабинета му и му подал договор да му стане съветник срещу 40 000 долара. Срещата им продължила доста кратко. \"Най-учтиво го помолих да напусне кабинета ми\", спомни си Софиянски. След отказа Стив Ханке станал съветник на президента (1997-2002) Петър Стоянов. И щом видял, че правителството ще подпише с МВФ за въвеждане на борд, станал и най-големият му защитник.", "date": "2019.01.13", "title": "Стефан Софиянски: Като служебен премиер най-учтиво помолих Стив Ханке да напусне кабинета ми"}
{"url": "https://www.faktor.bg/bg/articles/tsvetan-tsvetanov-nyamam-ambitsii-da-sam-evrodeputat", "text": "Нямам никакви амбиции, нито бих искал да участвам в европейския вот, заяви пред БНР председателят на парламентарната група на ГЕРБ Цветан Цветанов. Партията си постави за цел минимум 6-ма евродепутати на предстоящите избори. Участващите в листата ще бъдат избрани след номинационни събрания, но при всички случаи ще има и нови лица. Цветанов посочи на какво ще заложат в предстоящите през май избори. „Евроизборите са сериозен тест за цяла Европа. Трябва да има повече Европа в България и повече България в Европа. Това ще го направим от ГЕРБ с т.нар. граждански диалог „Европа в нашия дом“, за да можем да покажем, че заедно европейските, националните и местните политики успяваме да променяме средата за живеене и всеки може да инвестира и да получи своята лична и професионална реализация. Образованието ще бъде един от акцентите ни в тази кампания“. Оценката гражданите ще могат да я направят на предстоящите избори – европейски и местни, подчерта зам.-председателят на ГЕРБ. Според него промяната в начина на живот през годините е осезаема. Той припомни и последния евродоклад за страната ни, който ни дава за пример. За противопоставянето между президент и правителство Цветан Цветанов изказа мнение: „Всички конфликти и реплики в публичното пространство са свързани само с инициативата за подобно противопоставяне от президента. Ние нямаме абсолютно никакви такива изказвания. Никога не сме залагали на противопоставяне. ГЕРБ доказа, че правим кампанията лице в лице, държим да има диалог, ние сме тези, които можем да направим необходимия консенсус и да защитим националния интерес“. Депутатът упрекна президента Радев, че не намира време да отиде в парламента. Той смята, че държавният глава провокира разделение и омраза. Въпреки това Цветанов призова за повече консенсус, както и да има интензивен политически дебат в европейския и българския парламент. „Нека прагматизмът да заглуши популизма и политическите аргументи да вземат връх над заклинанията, които чуваме през последните няколко месеца от опозицията, БСП. Трябва да имаме повече каузи, върху които да се обединяваме“. Цветанов посочи, че Пловдив като Европейска столица на културата ни кара да сме горди като българи. Вчера видях едно истинско приятелство между министър Банов и кмета на Пловдив, каза той по повод изказването на пловдивския кмет, че не чувства подкрепата на министерството. „Това е ключовото събитие, с което започна 2019 г. Смятам, че всичко, което се случва в Пловдив и цялата 2019 г., ще ни направи много по-силни и ще може да представи страната по най-добрия начин. Пловдив го заслужава, България го заслужава“.", "date": "2019.01.13", "title": "Цветанов: Трябва да има повече Европа в България и повече България в Европа"}
{"url": "https://www.faktor.bg/bg/articles/gratskiyat-voenen-ministar-podade-ostavka-zaradi-sporazumenieto-s-makedoniya", "text": "Министърът на отбраната на Гърция Панос Каменос подаде оставка днес в знак на протест срещу споразумението, което слага край на дългогодишния спор с Македония за името, предадоха световните агенции. Партията на Каменос – „Независими гърци”, крепи правителството на Алексис Ципрас. Формацията отдавна се противопоставя на споразумението със съседна Македония, подписано от двете правителства миналата година.  Въпросът за името на Македония не ми позволява да не жертвам поста си на министър, заяви Каменос след като се срещна с премиера Ципрас днес сутринта. Панос Каменос обяви, че ще извади от правителството и шестима други министри от неговата партия. На 11 януари македонският парламент прие с необходимите две трети мнозинство всички конституционни промени, предвидени в Преспанския договор  и така официално западната ни съседка стана Република Северна Македония.", "date": "2019.01.13", "title": "Панос Каменос подаде оставка"}
{"url": "https://www.faktor.bg/bg/articles/emil-hristov-rumen-radev-e-prenebregnal-polozhitelno-stanovishte-na-komandira-na-vvs-za-novoproizvedeni-f-16", "text": "Внесеното в Народното събрание предложение на правителството за започване на преговори за закупуване на изтребители Ф-16 във вторник следобед ще бъде разгледано в Комисията по отбрана, а в сряда - в пленарна зала, каза Емил Христов, заместник-председател на Народното събрание, по Би Ти Ви. Досега процедурата е изпълнявана стриктно съгласно приетия проект от Народното събрание. В него на първо място е посочен геополитическият фактор, на второ място военно-техническата експертиза, следват финансови, икономически и правни фактори, припомни Христов, който бе председател на временната комисия за проучване изпълнението на процедурата по избор на нов боен самолет. Според Христов Ф-16 се оказва значително по-добър в много отношения. \"Той е многоцелеви. \"Грипен\" предлагат една платформа и ни казват: направете си останалото до многоцелеви. Т.е. трябва да водим разговори с производителя на съпътстващо оборудване и въоръжение, в случая САЩ, да ни продадат това, което след покупка на Грипените ще бъде монтирано на тях, А ако САЩ откажат - какво получаваме?\". Ф-16 има възможност да работи и по въздушни, и по земни цели благодарение на новия радар пето поколение. Има и два пъти по-голям боен радиус, изтъкна Христов. Запитан дали е имало натиск от американците, той отговори - не вярвам, в такива сделки натиск на такова ниво не се прави.  Относно обвиненията на лидера на БСП Корнелия Нинова и на президента Румен Радев Христов каза, че досега всичко се прави по процедура, а обвиненията в лобизъм трябва да се докажат. Той разкритикува Радев, че е противопостави хората едни на други, пенсионерите на военните. \"Дори неговият секретар Димитър Стоянов изрази несъгласие с такова противопоставяне. Не знам какво става в президентството, но по време на работата на временната комисия беше установено, че командирът на ВВС е имал положително становище към една оферта за новопроизведени Ф-16. Това становище не е разгледано. Президентът се стреми да ни внуши, че нещо не е направено - каза Христов. \"Какво се стреми? Да върнем процедурата обратно? Да забавим процедурата? Да не се сключи сделка? Това влияе на две неща. Цената се увеличава. Ако бяхме направили покупката преди 2 г., цената щеше да бъде друга. От друга страна, забавяйки модернизирането на ВВС, ние не работим за постигане на оперативна съвместимост с другите в НАТО. Кой печели от това? Просто казвам последствията, които могат да възникнат, ако не продължим в тази посока, в която вървим\", заключи Христов.", "date": "2019.01.13", "title": "Емил Христов: Президентът е пренебрегнал становището на командира на ВВС за новопроизведените Ф-16"}
{"url": "https://www.faktor.bg/bg/articles/sasht-zaplashi-sas-sanktsii-evropeyski-kompanii-raboteshti-po-severen-potok-2", "text": "Посланикът на Съединените щати в Германия отправи писмено предупреждение към германските компании, участващи в спорния руско-германски проект за газопровода Северен поток-2, че са застрашени от американски санкции. \"В писмото се припомня на всички компании, участващи в сектора на газопроводите за износ на руска енергия, че са изложени на опасност от американски санкции\", посочи пред АФП говорител на посолството. Така той потвърди информация в днешното издание на в. \"Билд\". Говорителят подчерта, че тази опасност от санкции е предвидена в Закона за \"санкциите за борба с противниците на Америка\" (CAATSA), приет през 2017 година и насочен срещу Иран, Северна Корея и Русия. Писмото, изпратено по искане на американската администрация във Вашингтон, \"не цели да бъде възприето като заплаха, а като ясно послание за американската политика\", подчерта говорителят. По думите му единственият възможен \"шантаж\" в тази връзка би бил, ако в бъдеще Кремъл контролира газовите доставки за Европа. В центъра на разногласията е проектът за газопровод Северен поток-2 за доставка на руски газ за Германия направо през Балтийско море и заобикаляйки Украйна, която досега беше основна транзитна страна. Този проект дублира и следва същия маршрут като първия такъв газопровод, Северен поток-1, през териториалните води на пет страни - Русия, Финландия, Швеция, Дания и Германия. Целта е да се удвоят мощностите за подаване на газ. В проекта Северен поток-2 участват, освен руският гигант Газпром, и няколко европейски компании: германските Винтерсхал (Wintershall) и Унипер (Uniper), британско-холандската Шел (Shell), френската Анжи (Engie) и австрийската О Ем Ви (OMV). САЩ многократно критикуваха проекта, но сега прекрачват още един етап, обръщайки се директно към съответните германски компании, за да ги предупредят за опасността от санкции. Според Германия, която има подкрепата на Франция и Австрия, проектът ще позволи да се осигурят по-надеждни и по-евтини доставки. Украйна обаче гледа на проекта като на средство Москва да я \"задуши\" в енергийно отношение и така да засили политическия натиск срещу нея. Двете страни са в конфликт заради анексирането на Крим от Русия и руската подкрепа за сепаратистите в източната част на Украйна.", "date": "2019.01.13", "title": "САЩ с предупреждение към всички компании, изграждащи газопроводите за износ на руска енергия"}
{"url": "https://www.faktor.bg/bg/articles/hamid-hamid-dade-da-se-razbere-che-pozitsiyata-na-dps-shte-e-po-skoro-v-polza-na-pregovorite-za-f-16", "text": "Евроизборите са сериозно препятствие и събитие за бъдещето на цяла Европа, каза пред БНР Хамид Хамид. По думите му това рефлектира и върху националната ни политика и политическото развитие на страната. „В кампаниите за евроизбори винаги се акцентира върху национални теми и се изоставят европейските. В голяма степен резултатът от европейските избори ще бъде реален тест за състоянието на политическите партии в страната към днешна дата“, изказа мнение депутатът от ДПС. Той подчерта, че като партия са си поставили за цел да запазят сегашния си брой евродепутати или да ги увеличат. Важното е да достигнем с нашите послания до нашите избиратели и освен националните теми, да поставим и бъдещето на Европа, каза Хамид и уточни: „Ще акцентираме върху европейската идея, ще искаме да съхраним идеята за обединена и силна Европа. Ще предложим нашите тези – как да се промени функционирането ЕС – това да стане по-ефективно, за да обезоръжим аргументите на евроскептицизма като цяло“. Във вторник на заседание на парламентарната група ще се обсъди и ще се вземе решение как групата ще гласува на предложението на правителството за започване на преговори със САЩ за закупуване на 8 изтребителя Ф-16, каза Хамид Хамид и добави: „Може да сте сигурни, че то ще е в посока засилване на евроатлантизма и отстояване на позициите ни дотук“, с което по-скоро даде да се разбере, че позицията на движението ще е по-скоро в полза на преговорите за F-16. Депутатът подчерта, че във вторник изтича крайният срок за внасяне на предложения между първо и второ четене по законопроекта за изменение и допълнение на Изборния кодекс. Партията ще внесе своите предложения, каза той.", "date": "2019.01.13", "title": "Хамид Хамид намекна, че гласуването на ДПС ще е по-скоро в полза на преговорите за F-16"}
{"url": "https://www.faktor.bg/bg/articles/pravoslavniyat-spor-v-koyto-kiev-izvoyuva-pobeda", "text": "Киев удържа идеологическа победа. Претенциите на Москва да бъде център на световното православие бяха ако не унищожени, то поне силно компрометирани. Какво още показа този конфликт? Създаването на автокефалната Украинска православна църква предизвика еуфория в Киев и изблик на войнствени изявления в Москва. Но полемиката между тях е повече от странна. През 21-и век, в предверието на светска Европа се разгоря религиозно-юридически спор, който по своята същност и терминология напомня за епизод от епохата на религиозните войни. На практика се спори за това кое е по-важно: верността към старинни правила и договори или политическата целесъобразност? И двете страни в конфликта се опитват да се представят за привърженици на религиозната и юридическа истина, въпреки че и в двата случая става дума главно за актуални политически и идеологически въпроси. Украинските власти намериха още един способ да подчертаят своето дистанциране от Москва, а руските власти - да открият нов фронт за атаки срещу Киев. В Киев, кой знае защо, смятат за задължително да има неразривна връзка между държавния суверенитет и наличието на национална църква. Всъщност обаче, това е доста архаична и спорна концепция. Особено, когато става дума за страна като Украйна, която декларира желание да стане съвременна и демократична европейска държава. Лесно може да се види, че днешна Европа се състои от светски държави, а загрижеността на властите по религиозните въпроси не е присъща за прогресивните и развити в икономическо отношение демокрации. А Русия? Тя е суверенна държава, има си и независима от цял свят църква. Дали обаче това я приближава до идеалите на съвременната демокрация и Европа? Онова, което най-ярко отличаваше постсъветска Украйна от Русия бе свободното функциониране на няколко православни църкви с различен каноничен статут, но с равни юридически права. Нещо повече: украинската държава не ограничаваше религиозната активност на католиците, протестантите и другите вероизповедания. Русия обаче се ужасява дори само при мисълта, че някаква част от православните християни могат да се отцепят от господстващата църква, да създадат своя йерархия и властите да не се противопоставят на подобен разкол. В Русия държавата полага огромни усилия, за да снижи религиозния плурализъм в обществото. В този смисъл демонстрираното единство между украинската държава и новосъздадената православна църква може да се окаже не стъпка към Европа, а в съвсем друга, напълно противоположна посока. Ако Украйна иска да стане съвременна европейска държава, различаваща се от Русия на Путин, тя ще трябва да извади религиозните въпроси от сферата на държавните интереси. Във всеки случай е много странно, че президентът на Украйна хаби толкова сили и време за създаването на още една православна църква в своята страна. На фона на безрадостното състояние на украинската икономика, църковната активност на Петро Порошенко изглежда като успешен, но и доста циничен опит да отклони вниманието на избирателите от някои далеч по-належащи въпроси в началото на президентската предизборна кампания. Създаването на автокефална украинска църква, призната от международните православни институции, е напълно закономерен и неизбежен процес, колкото и да се противи Москва. Съвсем очевидно е, че рано или късно въпросът за независимостта на православните украинци от московския патриарх щеше дойде на дневен ред и да доведе до пълното отделяне на украинската църква от руската. Удивително е по-скоро друго: че това се случва толкова късно - цели 27 години след фактическото отделяне на Украйна от Русия. Друг е въпросът, че сегашният спор, който в по-спокойна политическа обстановка би занимавал единствено църковните юристи, се превърна в уникална възможност за Киев да удържи известна победа над Москва. А за Петро Порошенко, чието име дори е вписано в църковния томос на Вселенския патриарх, това е още по-важна лична победа в началото на кандидат-президентската надпревара в Украйна. Киев удържа и идеологическа победа. Претенциите на Москва да бъде център на световното православие, а Руската православна църква - влиятелна международна структура, бяха ако не унищожени, то поне силно компрометирани. И големият победител тук е не толкова Украйна, колкото Вселенският патриарх Вартоломей. Но променя ли се нещо на практика? Едва ли. Русия и Украйна за пореден път демонстрираха пред света архаизма на политическите си елити, безвъзвратното им затъване в митовете и догмите на отдавна отминали епохи. В края на второто десетилетие на 21-ия век украинският елит изглежда смята за крайно важно да се обзаведе с национална православна църква, а руският елит вижда дълга си в това да  задържи Украйна в състава на Московската патриаршия. Влиятелните хора, които определят политиката на двете страни, иначе нямаше в продължение на месеци да се занимават тъкмо с този въпрос. Можеше да е смешно, ако не беше толкова тъжно!", "date": "2019.01.13", "title": "Православният спор, в който Киев извоюва победа"}
{"url": "https://www.faktor.bg/bg/articles/rusiya-skochi-sreshtu-sporazumenieto-na-ukrayna-s-turtsiya-za-bezpilotni-samoleti", "text": "Доставките на чуждестранно оръжие за Украйна не трябва да водят към задълбочаване на вътрешната криза в страната, заяви говорителката на руското външно министерство Мария Захарова в интервю за вестник \"Комерсант\", информира БТА. \"Проблемът е в това, че Украйна преживява вътрешна криза, всъщност гражданска война. Тази вътрешна криза има международно измерение, тъй като посредници за разрешаването й са редица страни и международни организации, които единодушно се обявиха за изключително мирен начин на разрешаването й. Затова доставките на въоръжения на режима в Киев не трябва да водят към задълбочаване на вътрешната криза в страната\", каза Захарова, коментирайки споразумението между Турция и Украйна за доставката на безпилотни самолети турско производство. Президентът на Украйна Петро Порошенко съобщи в петък, че е подписал с турския президент Ердоган споразумение за доставката в Украйна на 12 броя турски безпилотни самолети от типа Байрактар ТВ12", "date": "2019.01.13", "title": "Русия скочи срещу споразумението на Украйна с Турция за безпилотни самолети"}
{"url": "https://www.faktor.bg/bg/articles/tsyala-nosht-prodalzhiha-antipravitelstvenite-protesti-v-sarbiya", "text": "Нощ на протести в Сърбия, където шеста поредна седмица продължават шествията с искане за оставка на президента Александър Вучич. Този път недоволството се пренесе в редица сръбски градове. Шест седмици след началото на антиправителствените протести, хиляди сърби отново са на улицата. Въпреки смразяващия студ и поледици, демонстрантите не се отказаха от планирания си протест срещу президента Александър Вучич и неговото правителство. Хората настояват за край на политическото насилие и повече демокрация. Повод за недоволството е побой над опозиционен политик през ноември. Според протестиращи, ситуацията е същата, като преди 20 години. \"Тези протести не са СРЕЩУ някого, а са ЗА нещо - за държавността, за правовата държава, за това да имаме някаква нормалност!\", заявяват недоволните. Критиците на Вучич го обвиняват в авторитаризъм и контрол върху медиите. Смята се, че сръбският президент ще се опита да получи подкрепа от страна на руския си колега Владимир Путин, който пристига на посещение в Белград следващата седмица.", "date": "2019.01.13", "title": "Цяла нощ антиправителствени протести в Сърбия, Вучич чака подкрепа от Путин"}
{"url": "https://www.faktor.bg/bg/articles/akad-georgi-markov-tolkova-e-smachkana-darzhavata-komandosat-ne-e-posmyal-da-se-zashtiti", "text": "Правозащитните организации внушиха на циганите, че са над закона – преди 1989 г. имаше задължително образование и задължителен труд, а сега живеят от социални помощи, от детски надбавки и ако откраднат нещо. В гетата няма българска държава. Това заяви пред бТВ историкът акад. Георги Марков. Той е един от интелектуалците, подписали писмо в подкрепа на вицепремиера Красимир Каракачанов след изказването на националиста, че „циганите станаха много нагли”, дошло след нападение над командос. „Това, което се случи, да се посегне на български войник, да бъде пребит, това означава, че и самият командос не е посмял да се защити. Толкова е смачкана държавата”, заяви акад. Марков и запита защо военните не са въоръжени и извън казармите. Той отбеляза, че купуването на гласове в махалите е станало „нещо нормално” и затова партиите не смеят да посегнат на контролирания вот. На въпрос защо тогава подкрепя намиращия се вече 2 години във властта Красимир Каракачанов, историкът посочи, че лидерът на ВМРО е „надигнал глас”, който трябва да бъде чут в управляващата коалиция. Липсата на какъвто и да е коментар от страна на премиера акад. Марков си обяснява „може би с оглед хелзинкските комитети”. Според него ромите в чужбина „излагат България” и „цялата политика рухва само от един негодник”, като в крайна сметка българите са тези, които се чувстват дискриминирани. В същото време той подчерта, че съжалява за „децата, които са затворени в тези гета – остават неграмотни и не виждат бъдеще”. .", "date": "2019.01.13", "title": "Акад. Георги Марков: Командосът не е посмял да се защити - толкова е смачкана държавата"}
{"url": "https://www.faktor.bg/bg/articles/chastniyat-sadeben-izpalnitel-zamesen-v-skandala-s-libiyskiya-tanker-tova-sa-lazhi", "text": "Бургаският частен съдебен изпълнител Тотко Колев, чието име бе замесено в сакнадала с либийския танкер, проговори за първи път. В присъствието на адвоката си Димитринка Радева той коментира пред сутрешния блок на Нова телевизия ситуацията. „Във връзка с тиражираните в медиите публикации мога да кажа, че това което се появи, не се е случвало – категоричен бе Колев. - Не съм присъствал на кораба, както се трвърди, и не са предпремани такива действия от моя страна. Не съм се качвал на борда, за да свалям екипажа и знамето. Това са откровени лъжи и тези неща не трябва да продължават. Тогава не съм бил нито в Бургас, нито в страната. Това може да се провери. Не е почтено да ме заместват в неща, на които не съм присъствал.\" Изпълнителното производство е образувано въз основа на заповед на Бургаски съд на основата на това, че либийска фирма дължи на наша пари. Всичко е извършвано законно и в процесуалните норми. Няма нито едно мое действие , което да е отменено от съда, въпреки многобройните обжалвания от либийска страна. Продажбата на кораба е март–април 2018 година. Представители и на двете страни са присъствали на тази продажба. Наясно бях, че има обжалвания на процедурата. Това са нормални процеси и няма нищо необичайно в това. Нито едно мое действие по изпълнителното производство не е обжалвано навреме. Повечето жалби, доколкото ги има, са все още висящи.\" Адвокатът му Димитринка Радева обясни, че Районният съд в Бургас преди близо година е разпоредил спиране на изпълнителните действия, а не прекратяване на производството. „Предстои едно разследване – допълни адвокатът на Колев Димитринка Радева. - Тепърва ще се води разследване по казуса. Още в петък Икономическа полиция посети офиса на моя клиент”, каза още адвокатът. \"Към момента клиентът ми може да отговаря само по фактите именно заради разследването. Всякакъв друг коментар от негова страна е неуместен.\"  Припомняме, че казусът предизвика напрежение между България и Либия, след като корабът БАДР беше задържан от българските власти и предаден във владение на българска фирма, която претендира, че либийската държава й дължи 10 милиона долара. Собственик на танкера е либийска държавна компания. Според прокуратурата частният съдебен изпълнител Тотко Колев не се е съобразил с решение на Бургаския районен съд, което изрично спира действията му.", "date": "2019.01.13", "title": "Частният съдебен изпълнител по казуса с либийския танкер: Не съм се качвал на борда, за да свалям екипажа и знамето"}
{"url": "https://www.faktor.bg/bg/articles/ikonomika/biznes/skritata-tsena-na-natsionalnoto-negativno-mislene", "text": "Българите винаги са били настроени изключително негативно към България. И това е позицията, от която тълкуват всичко, което се случва в света: “Тук нищо не работи. Всички са корумпирани. Ние сме най-лошата страна в света.“ А откъде знаете? В колко страни сте живели? Разполагате ли поне с някаква статистика? До момента не съм получил задоволителен отговор от събеседниците си на тези въпроси. И постепенно започнах да разбирам, че това негативно отношение не почива непременно на някакви обективни факти, а е по-скоро въпрос на култура – рожба на светоглед, който се предава от родители на деца и от човек на човек. В настоящата статия защитавам тезата, че това негативно мислене е изключително вредно и пречи както на развитието на нацията, така и на личното израстване на всеки един от нас. То е една от основните причини да сме на последно място по икономическо развитие в Европейския съюз. Както и една от основните пречки пред всеки от нас да реализира пълния си потенциал. Някои хора ще се опитат да ме опровергаят, споменавайки т.нар. „статистически факти“. Повечето социологически проучвания и информационни агенции постоянно ни класират като най-неефективната икономика в Европейския съюз. Така че нихилизмът ни трябва да е правилен!? Корупцията и функционалността на институциите не са неща, които се забелязват лесно. Те се базират на проучвания на случайно избрани граждани от съответната държава – агенциите питат хора (включително експерти и предприемачи) какво мислят за съответната държава и правят измервания въз основа на получените отговори. Ако повечето граждани на съответната държава смятат, че тя е на дъното, проучването ще отчете именно това. Без значение дали е вярно, или не. Отрицателно ни отношение към самите нас предопределя отрицателното отношение и на другите към нас. Хората гледат на нас, така както ние гледаме на себе си. Нациите не правят изключение. Светът възприема страната ни по начина, по който ние сами се възприемаме. Големият проблем обаче е, че веднъж отчетено, негативното класиране има действителни негативни последствия върху самите нас. Тези класации се озовават на бюрата на всички банкери и корпоративни директори по целия свят – от Ню Йорк до Хонконг. В резултат на това, инвестиционният риск на икономиката ни се увеличава, международните инвестиции намаляват и се налага да се борим с негативните последици от проблеми, които сами сме си създали. В основата на всички бизнес отношения са имиджът и доверието. Компаниите инвестират милиарди долари всяка година, за да изградят добър имидж и позитивното отношение към своите продукти и услуги. Положителните нагласи са нещо изключително ценно. В България работим усилено, за да създадем негативно отношение към страната си, и съответно си понасяме последствията. Защо? Това няма смисъл! Вредните последствия от негативното ни мислене се простират отвъд международната икономика. Негативизмът ни разяжда и отвътре като нарушава самочувствието ни и личната ни мотивация. Вярата, че страната ни е безнадеждно нефункционираща и хората са изначално корумпирани, дава морално „право“ на гражданите да се държат зле. Ако всички мамят и лъжат, измамата се превръща в норма. Ако всички са корумпирани, приемането и даването на подкуп също е приемливо. Това води до едно лошо, но устойчиво равновесие. Хора, извършващи сенчести сделки, имат интерес да вярват, че страната наистина е нефункционираща и корумпирана. Това им създава илюзията, че те нямат избор – тъй като начина, по който те действат е единственият начин да се постигне нещо в тази държава.    Онези, които са пасивни и не полагат много усилия, също имат интерес да вярват в нефункциониращата държава, защото тя предлага идеално извинение за пасивността им. Вярата, че системата не работи, отслабва вътрешната ни мотивация да работим и да се развиваме. Когато вярвате, че нищо няма да се получи, вие спирате да опитвате. Това е доста по-удобно, отколкото да поемем риска и отговорността да бъдем активни. Негативизмът еволюира. Когато отрицателното отношение се сблъска с факти и аргументи, които го опровергават, то създава собствените си митове и усукани интерпретации на реалността. Например митът, че за разлика от другите източноевропейски народи българите не са се съпротивлявали на комунистическата власт и спокойно са понасяли теглото си, все още е широкоразпространен въпреки факта, че  оказва първата и най-продължителна въоръжена съпротива срещу комунизма в Източния блок. Друго често срещано погрешно схващане е, че българите са сред най-завистливите и неподкрепящи се хора в света. Личният ми опит, академичните изследвания и контактите ми с хора от десетки различни култури, по никакъв начин не подкрепят този мит. Всъщност в много азиатски и европейски култури се наблюдава много по-брутална конкуренция и много по-силен егоизъм, отколкото в нашата. Или да вземем за пример конспиративните теории, че нашата държава и нашите спортисти и компании постоянно са саботирани от тайните общества и от Великите сили за да възпрепятстват развитието ни. Наистина ли!? Та ние сме на опашката. Кой би имал икономически интерес да ни саботира? Все едно в клас от трийсет ученици най-слабият да вярва, че отличниците в класа, заедно с учителите развиват сложни схеми, за да му попречат да си повиши оценките!? Това би било абсурдно. Но и това би било удобен начин за ученика да се освободи от всякаква лична отговорност. Фатализмът е лошо извинение за това да поемем отговорност за собствения си живот. И ние често го използваме. В едно статистическо проучване на ценностите и нагласите на хората по света, един от въпросите оценява доколко респондентите смятат, че разполагат със свобода на избор и контрол върху собствения си живот. И тук България е на 5. място, отдолу нагоре, следвана само от Украйна, Албания, Беларус и Пакистан. Как едно общество може да постигне нещо смислено, ако смята, че не е в състояние да направи каквото и да било, за да промени посоката си на развитие? Вярвам, че нашето негативно и самосаботиращо мислене е една от основните причини за бавното ни развитие като нация. То отключва ефекта на доминото – отрицателните вътрешни нагласи пораждат отрицателно външно отношение към страната ни, което допълнително засилва собственото ни усещане за непълноценност.  активността и социалната ангажираност на хората се разколебават. Оттам и цялостното ни представяне се влошава, което на свой ред оправдава поредната вълна от негативни нагласи. Това е един порочен цикъл. Най-успешните хора и организации имат точно противоположното отношение – да търсят възможности да се развиват и да променят средата си към по-добро, независимо колко трудно това може да бъде. Те са благодарни и оценяват възможностите, създадени от другите. Такова отношение автоматично създава стимули за развитие, което да оправдае очакванията. Благодарният и положително настроен човек е активен и отворен към околните; отрицателно настроеният – в най-добрия случай е обзет от апатия. Трябва ли да си затворим очите и да повярваме сляпо, че живеем в съвършен свят? Не, разбира се. Но и не трябва да вярваме в празни митове и легенди просто защото някой ни ги е казал. Действителността не съществува обективно и независимо от нашето мислене. Нашите убеждения формират действителността, в която живеем – явление, наречено от икономистите „самоизпълняващо се пророчество“. Ако вярваме, че обществото ни е неефективно, то става неефективно. Ако вярваме, че обществото ни е нoрмално, то става нормално.  Представете си следния експеримент. От утре всички български граждани ставаме по-реалистични спрямо себе си и случващото се в страната ни. Ние вярваме, че не сме съвършени, но сме една способна и решителна нация. Имаме проблеми, но те не са по-големи от проблемите на повечето останали европейски държави. По-важното е, че тези проблеми са преодолими. Много скоро социологическите проучвания ще отразят това ново отношение. Рейтингите на страната ще се подобрят. Инвестициите ще се увеличат. Това, на свой ред, ще стимулира и вътрешната ни мотивация да работим и да се усъвършенстваме. И ситуацията ще се подобри. А когато това се случи, нашата положителна самооценка ще се засили още повече и другите страни ще забележат това. И тогава ... няма да има граници за способността ни да растем. Това е основно правило в психологията. Дължи се на това, че хората изпитват силно чувство на дискомфорт или т.нар. „когнитивен дисонанс“, когато едновременно вярват в две или повече противоречащи си представи. Ако човек изпитва когнитивен дисонанс, той или тя ще се опита да го смекчи, като промени едното от двете убеждения, които влизат в противоречие. В контекста на самооценката, ако вярваме, че сме по-добре, отколкото сме, ще се стремим да подобрим състоянието си, за да компенсираме конфликта между реалността и нашите възприятия. Ако вярваме, че сме по-зле, отколкото сме, ще ставаме все по-зле. Елементарно е. Как обаче да променим културата си, която подхранва негативното ни мислене? Първо, трябва да знаем за вредните последици от негативното мислене. Ако вече сте го осъзнали, информирайте и останалите около вас. Процесът на промяна – и лична, и национална – започва с осъзнаването. Социалните медии биха могли да бъдат много полезни в това начинание – опитайте се да излъчвате положителни послания и да се придържате към конструктивна критика. Същото важи и за традиционните медии – потокът от негативни новини от България затруднява и най-големия оптимист, дори и да е твърдо решен да запази ведрия си дух. Технологията има голям потенциал да помогне в това начинание. Платформи като Uspelite.bg, Civi.bg, Гражданите, и Signali.bg допринасят за позитивната промяна на манталитета и трябва да бъдат подкрепени. Силата на позитивното мислене трябва да влезе в учебните програми, да бъде рекламирана на билбордове, да стане част от слоганите на компаниите ни. Всяка компания и организация има мисия, в която може да се включат следните редове: „Очакваме от служителите си положително отношение и активност. Компанията има изграден механизъм за получаване на обратна връзка. Ако смятате, че компанията може да бъде управлявана по-добре, ви призоваваме да ни помогнете. Ако смятате, че нищо не може да се направи, е по-добре да напуснете. Пасивният негативизъм е разрушителен и няма място в нашата организация. Отразява се отрицателно на онези, които поемат отговорност и работят усилено да подобрят фирмата ни.“ Следващия път, в който понечите да изречете или напишете нещо цинично или негативно, спрете и помислете. Вече знаете какво представлява порочният кръг – опитайте се да го прекъснете. Колкото по-влиятелен и силен е един човек, толкова по-големи са неговите социални отговорности. В момента има една малка, но бързо нарастваща група от българи, които са активни и се опитват да бъдат положителната промяна, от която България има нужда. Присъединете се към тях.", "date": "2019.01.13", "title": "Скритата цена на националното негативно мислене"}
{"url": "https://www.faktor.bg/bg/articles/zapochva-surva-nay-golemiyat-zimen-praznik-v-pernishko", "text": "Тази вечер започва най-големият зимен празник в Пернишко - \"Сурва\". По традиция празненствата са в нощта срещу Васильовден (по стар стил)– на 13 срещу 14 януари. Тази вечер звънци и хлопатари ще огласят града и региона. По стар стил в нощта на 13 срещу 14 януари идва Новата година и затова местните мъже и девойки, облечени в кожи и страховити костюми, гонят злите сили, за да започнат новата година на чисто. През цялата нощ на 13 януари сурвакари ще обхождат къщите по селата и ще благославят стопаните за здраве и берекет. Перник очаква много гости от страната и чужбина. Фестивалът ще продължи и на 14 януари. Колоритният обичай е включен в списъка на ЮНЕСКО за нематериалното културно наследство.", "date": "2019.01.13", "title": "Започва Сурва - най-големият зимен празник в Пернишко"}
{"url": "https://www.faktor.bg/bg/articles/otbelyazvame-denya-na-balgarskoto-kino", "text": "На 13 януари отбелязваме Деня на българското кино. На тази дата през 1915 г. се провежда първата прожекция на първия български игрален филм „Българан е галант“. Датата е утвърдена като професионален празник на българската филмова общност през 2005 г. В чест на този празник Националният филмов център в сътрудничество със Столичната община и Националния дворец на културата организира прожекции на български филми в пет софийски киносалона – „Одеон“, „Дом на киното“, „Люмиер-Лидл“ G8, El, Евросинема, както и във ФКЦ Варна и Lucky Дом на киното - Пловдив. Зрителите ще имат възможност да видят новия филм на Костадин Бонев „Далеч от брега“,семейния „Смарт Коледа“, боксофис хитовете „Възвишение“ и „Дъвка за балончета“, носителя на голямата награда „Златна роза“ за 2017 г. „Вездесъщият“ и много други. Билетите ще са на специалната цена от 5 лв. През изминалата година българското кино пожъна големи успехи, като спечели множество международни награди и участия в конкурсни програми. Филмът „Ага“ на Милко Лазаров беше селектиран да закрие 68-ото издание на \"Берлинале\" и спечели голямата награда „Златна роза“ във Варна. Копродукцията с българско участие „Не ме докосвай“ на Адина Пинтилие получи „Златна мечка“ в Берлин, а копродукцията „Дивата круша“ на Нури Билге Джейлан беше част от конкурсната програма на фестивала в Кан. „Ирина“ на Надежда Косева беше селектиран във Варшава и спечели множество отличия. Новият документален филм на Тонислав Христов „Тайният живот на Вера“ ще се състезава в престижния конкурс на фестивала в Сънданс. През 2018 г. Законът за филмовата индустрия беше адаптиран към Европейските изисквания. Възстановено бе финансирането на български филми чрез Националния филмов център и бюджетът за кинопроизводство за 2019 г. беше увеличен за първи път от шест години насам с 2 млн. лева.", "date": "2019.01.13", "title": "Отбелязваме Деня на българското кино"}
{"url": "https://www.faktor.bg/bg/articles/sport/operiraha-futbolnata-legenda-diego-maradona", "text": "Футболната легенда Диего Марадона се подложи на операция в Буенос Айрес, където сам отиде в болницата. Хирургическата интервенция е свързана с кръвотечение в стомаха, заради което 58-годишният треньор на мексиканския Дорадос беше хоспитализиран в началото на годината. Тогава след направени прегледи световният шампион от 1986 година беше изписан след няколкочасов престоя в лечебното заведение. В събота обаче той се е завърнал в клиниката, където е претърпял хирургична интервенция, информира „Ройтерс“. Операцията е била планирана и според медиците е преминала успешно.", "date": "2019.01.13", "title": "Оперираха футболната легенда Диего Марадона"}
{"url": "https://www.faktor.bg/bg/articles/poetat-koyto-doyde-no-nyama-da-si-otide", "text": "Книгата на Валери Вергилов „Не си отивам кротък” се състои от вселенска тъга, сдържана ярост, блестяща мисъл и свободна игра с подредената поетична форма.  Мога да спра дотук, защото това казва всичко и би трябвало да е напълно достатъчно за всеки изкушен от поезията читател да хукне към книжарницата.   Няма да спра обаче, защото предизвикателството и удоволствието да се пише за тази поезия е равносилно само на предизвикателството и удоволствието да бъде прочетена тя по начина, по който е редно – издълбоко, до дъно.  Смятам книгата на Валери за една от най-добрите, които са се появявали в българския поетичен свят през последните поне 30 години. На всичкото отгоре, тя е и дебют, което допълнително подсилва основанията ми да го кажа.  Споменавам „дебют” само между другото, за сведение на околните. От гледна точка на самия Валери, това едва ли има особено значение, защото веднага се набива на очи, че неговият поетичен талант е от онази порода, която си се ражда напълно зряла и не губи време в излишни опити, а само в експерименти – ако правилно разбирате погрешното ми изразяване.   Книгата „Не си отивам кротък” е концептуална и споена от три части, озаглавени „Действащи лица и други случайности”, „Акизифатем” и „Език”. „В търсене на неизгубеното време”, гласи нейното подзаглавие, което веднага те хваща за ръката и те повежда към изключително интелектуалните и иронични пластове на всяка дума и всяка строфа от текста.  Поезията на Валери се разгръща като отчетлива идея за навлизането, не, по-скоро за неотменимото присъствие, на един силен личен поетичен свят във всички възможни пространствени измерения на духа – дължина, ширина и височина, плюс онова, четвъртото, което Св. Павел нарича „дълбочина”. И всичко това, разбира се, пуснато да плува свободно в относителното айнщайново време.  По тематичен и смислов обхват книгата се простира от Алфата до Омегата, от фолклора до квантовата физика, от Вийон до Вутимски - и далеч отвъд.  Тя е хомогенна и режисирана твърде майсторски, независимо дали Валери просто е събрал в нея отделни стихотворения, писани през различни периоди от живота си или специално ги е написал така, че да звучат /и изглеждат/, сякаш са писани през различни периоди.  Залагам на първото, но не бих се учудил и на второто. Поетът демонстрира страшно широк диапазон на поетично мислене, поетично знание и поетични умения, но явно притежава в изобилие и рядкото качество, наречено поетична мярка.  Той умее – и ясно го показва чрез всеки стих – буквално да си играе с тъй наречената форма по начин, че да я превърне сама по себе си в съдържание. В същото време е лаконичен, точен в изказа, горещ в мазето, хладен на фасадата и знае нещо много важно – не само откъде започва едно стихотворение, но и къде свършва то. А също – колко стихотворения е достатъчно да напишеш, за да затанцуват те върху иглата на живота ти.  Може би греша, защото не чета много поезия, а се опитвам да следя само най-доброто - но отдавна не съм срещал поет, не само български, който по такъв изумителен начин като Валери да познава и използва възможностите на класическия стих. А заедно с това – по такъв изумителен начин, както в асоциативната поема „Език”, да се отдава докрай на поривите на таланта си в полето на модернизма.  Ако вече изпитвате остра нужда от цитати като доказателство за казаното, прочетете си ги сами – „Не си отивам кротък” е в книжарниците, ако още е там.  А аз пък съм горд, че удържах на изкушението да цитирам. Това е твърде лесен начин читателят да бъде вкаран в заблуда, доколкото, за разлика от повечето други поети, при Валери Вергилов един стих изобщо не стига, за да видиш цялото стихотворение, едно стихотворение не стига, за да разбереш цялата книга.", "date": "2019.01.13", "title": "Поетът, който дойде, но няма да си отиде"}
{"url": "https://www.faktor.bg/bg/articles/andrey-delchev-proval-na-zakona-za-gorivata-shte-e-znak-za-iskreno-zhelanie-za-borba-sas-siviya-sektor", "text": "Когато не стигат сериозните аргументи, се намесват персоналните нападки. Имаме принципни спорове и затова напускаме КРИБ, от там нататък поне това, което аз слушам като интервюта от г-н Домусчиев е колко е лош Златев и как той с някаква група фирмички, които стоят зад него, подготвя закон. Това коментира пред бТВ директорът на Българската петролна и газова асоциация Андрей Делчев след като структурата напусна работодателското обединение. В ябълка на раздора се превърнаха законовите промени, които засягат дребните търговци на горива и които са свързани с ресурса, който те трябва да заделят за банкови гаранции. Делчев е категоричен, че става дума за суми, които даже са ниски за фирми, които имат бензиностанции с немалки активи и обороти. Той предупреди, че евентуален провал на новия закон ще е „симптом по отношение на искреното желание за борба със сивия сектор”, като по данните на Министерството на финансите става дума за 20% дял от бизнеса. Делчев отбеляза, че отлагането на промените за 1 юли ще дойде точно между европейските и местните избори, а това е „период, в който администрацията спира да работи по предизборни причини”. Андрей Делчев беше категоричен, че „Лукойл” е голям не защото някой го е сложил там и със закон го е направил голям, а защото е успял да си продаде стоката”.", "date": "2019.01.13", "title": "Андрей Делчев: Провал на закона за горивата ще е лош симптом"}
{"url": "https://www.faktor.bg/bg/articles/petak-13/ukrayna-balgariya-da-dade-evropeyski-primer-burgas-da-zatvori-pristanishteto-si-za-narushitelya-best", "text": "Корабът “БЕСТ-1” с въглища от руското пристанище Ростов на Дон вече е потеглил към Бургас. Плавателният съд навлезе в окупирания Крим в нарушение на държавната граница на Украйна. Призоваваме  На 25 ноември 2018 г. украинският влекач „Яни Капу“, съпровождан от бронираните катери „Бердянск“ и „Никопол“, навлязоха в Керченския проток с намерение да преминат в Азовско море, информирайки Русия в съответствие с нормите на международното право. Окупационните власти обаче затвориха протока през арката на незаконно построения от Русия мост. Кадри от стрелбата на руския граничен кораб „Дон“ по украинския влекач \"Яни Капу\" обиколиха света. Руските кораби \"Собол\", \"Дон\", \"Мангуст\" и \"Суздалеца\" извършиха въоръжено нападение над корабите на украинския флот, стреляха по тях и ги овладяха. Главна прокуратура на Украйна публикува видео репортаж на събитията (на английски). След нападението украинските кораби бяха насилствено откарани в окупирания Крим. 24 моряци бяха арестувани и откарани в Москва. Украинските моряци, които се третират като военнопленници, трябва незабавно да бъдат освободени според  нормите на международното хуманитарно право, но те продължават да бъдат държани в центъра за задържане в Лефортово. На 12 декември 2018 г. в Европейския парламент беше приета резолюция във връзка с руската атака над украинските кораби, извършена в Керченския проток, в която призовават незабавно да бъдат освободени украинските моряци. Като средство за въздействие има предложение  преминаващи през Азовско море. Един месец след приемането на резолюцията украинските моряци продължават да бъдат държани в СИЗО като военни затворници, а ФСБ се опитва да удължи незаконния им арест. В същия ден, 12 декември 2018 г., в турското пристанище „Дериц“, корабът „БЕСТ-1”, който плава под руското знаме, е натоварен с 2000 тона илменитов концентрат. Тази суровина, предназначена за предприятието „Кримски Титан”, което е в санкционни списък и работи незаконно в окупирания полуостров, като създава екологични проблеми в Херсонска област и в Северен Крим, е доставена в затвореното пристанище Крим на 24 декември 2018 г. Веднага след като отплава, нарушавайки държавната граница на Украйна, корабът „БЕСТ-1” се отправя  към Ростов на Дон и натоварен с въглища потегля в посока към пристанището в Бургас. Управлението на кораба се осъществява от руската компания “BEST SHIPPING LTD” (IMO: 5888625) от Астрахан. Повече информация за обстоятелствата около незаконните действия на “BEST-1” в окупирания Крим може да се намери в разследването: Също така искаме да предупредим, че в журналистическите разследвания на незаконно преминаващите  кораби в територията на окупирания Крим са регистрирани случаи на фалшифициране на корабни документи, актове за техническото състояние на кораби-нарушители, което е пряка заплаха за пристанищата и гражданите на Европейския съюз. Ние сме свидетели как многократно Руската федерация, извършила акт на международна агресия и завладяване на част от територията на суверенна Украйна, не отговаря на резолюциите и призивите, отправени към нея от високите европейски трибуни, за прекратяване на агресивните действия. Тези призиви  трябва да бъдат подкрепени с конкретни действия от страна на държавите-членки на ЕС. Властите на една от страните от ЕС сега може да започне  изпълнението на предложението  обсъдено на 12 декември 2018 г. при приемането на резолюция за Украйна в Европейския парламент. България сега има възможност да поеме инициативата, като по този начин окаже пряко въздействие върху агресора, да подкрепи Украйна и украинските моряци, които незаконно държат като военнопленници в Русия.", "date": "2019.01.13", "title": "Украйна: България да даде европейски пример - Бургас да затвори пристанището си за нарушителя „БЕСТ-1”"}
{"url": "https://www.faktor.bg/bg/articles/genoveva-petrova-alfa-risarch-predizvikatelstvoto-pred-gerb-e-che-sred-simpatizantite-im-ima-privarzhenitsi-na-es-no-i-nemalka-chast-evroskeptitsi", "text": "На предстоящите евоизбори сигурните партии, които ще изпратят евродепутати, са ГЕРБ, БСП и ДПС, това коментира пред БНР Геновева Петрова от Агенция \"Алфа рисърч\". Наблюдава се обаче видимо сближаване на позициите между ГЕРБ и БСП. Предизвикателството пред ГЕРБ е, че сред симпатизантите им има привърженици на ЕС и немалка част евроскептици, докато БСП опозиционно не успява да разшири кръга от подкрепа, но мобилизират по-тесните си симпатизанти. Има тенденция и срив на доверието за коалицията \"Обединени патриоти\", което ще окаже влияние за евровота. Геновева Петрова коментира, че не се наблюдава ситуация към създаване на нов опозиционен политически субект: \"Наблюдаваме малус за управляващите, малус за опозицията и един неоползотворен бонус, но дали този бонус ще бъде оползотворен от някой нов субект, бил той по-популистки и антисистемен играч, или пък обратно - една по-смислена, разумна алтернатива, която да бъде предложена на избирателите, е рано да се каже. Ако пък не успеят избирателите да припознаят такава алтернатива, те биха могли, макар и с нежелание, макар и с по-ниска подкрепа, отново да гласуват по начин, който да запази статуквото такова, каквото го имаме в момента\", каза Петрова в интервю за предаването \"Неделя 150\".", "date": "2019.01.13", "title": "Геновева Петрова, Алфа Рисърч: Евроскептиците са голямото предизвикателство пред ГЕРБ"}
{"url": "https://www.faktor.bg/bg/articles/bus-izgorya-na-avtomagistrala-trakiya", "text": "Бус \"Фолксваген\" изгоря на автомагистрала \"Тракия\". Колата пламнала в движение. Шофьорът е успял да се измъкне на време. Няма пострадали хора. От пловдивската полиция съобщиха, че сигналът е подаден в 11, 40 часа. Инцидентът е станал преди разклона за село Цалапица в посока Пловдив. Трафикът по аутобана не е затруднен, тъй като бусът бил аварийната лента.", "date": "2019.01.13", "title": "Бус изгоря на автомагистрала \"Тракия\""}
{"url": "https://www.faktor.bg/bg/articles/turist-pochina-ot-infarkt-pri-izkachvane-na-cherni-vrah", "text": "51-годишен турист е починал от инфаркт при изкачване на Черни връх, съобщиха от Планинската спасителна служба (ПСС). Инцидентът е станал в събота. Отново тогава екипи на Планинската спасителна служба са оказали помощ на млад мъж със счупен крак в местността Карандила край Сливен. Туристът е пострадал при подхлъзване. Акцията е продължила около два часа. От ПСС предупреждават, че в студеното време рискът от инфаркт се увеличава.", "date": "2019.01.13", "title": "Турист почина от инфаркт при изкачване на Черни връх"}
{"url": "https://www.faktor.bg/bg/articles/tereza-mey-predupredi-za-vazmozhna-katastrofa-ako-sporazumenieto-za-brekzit-bade-othvarleno", "text": "Британската премиерка Тереза Мей предупреди депутатите, че евентуално отхвърляне на предложения от нея план за напускане на Европейския съюз би имало катастрофални последствия за страната, предаде Ройтерс. Мей отправи призива си за подкрепа само два дни преди гласуването в парламента, което се очаква да загуби. През декември правителството отмени насрочено гласуване по договореното с Брюксел споразумение, след като стана ясно, че то няма да получи подкрепата на достатъчен брой депутати. Няма признаци премиерката да е много по-близо до спечелването на необходимата й подкрепа. Депутатите не трябва да разочароват хората, които гласуваха за Брекзита, заяви Мей в статия във в. \"Сънди експрес\". \"Подобно нещо би накърнило катастрофално и непростимо доверието в нашата демокрация\", пише тя. \"Затова моето послание към парламента този уикенд е просто: време е да забравим игрите и да направим това, което е добро за страната\". В петък външният министър Джереми Хънт заяви, че ако споразумението бъде отхвърлено, може изобщо да не се стигне до Брекзит. Според в. \"Сънди таймс\" недоволни депутати смятат през идната седмица да се опитат да прекъснат или отложат Брекзита.", "date": "2019.01.13", "title": "Тереза Мей предупреди за възможна катастрофа, ако споразумението за Брекзит бъде отхвърлено"}
{"url": "https://www.faktor.bg/bg/articles/novini/balgariya/slab-snyag-temperaturi-mezhdu-0-i-5", "text": "Преди обяд в Западна България ще завали слаб сняг, а до вечерта валежи ще има и в Източна България. В южните и източните части на страната валежите ще са и от дъжд, и от сняг. Минималните температури ще са предимно между минус 9 и минус 4 градуса, а преобладаващите максимални - между 0 и 5 градуса. Над Черноморието ще бъде предимно облачно. Ще духа до силен вятър с южна компонента, максималните температури ще са 3-6 градуса. Температурата на морската вода е 5-6 градуса. Вълнението на морето ще бъде 2-3 бала, но вечерта ще се усилва. Над планините ще е облачно. От запад преди обяд ще започнат слаби валежи от сняг. Вятърът ще се ориентира от югозапад и след обяд ще е силен в планините в източната половина на страната бурен. Максималната температура на 1200 метра ще е около минус 2 градуса, на 2000 метра - около минус 7 градуса, съобщават от НИМХ.", "date": "2019.01.13", "title": "Слаб сняг, температури между 0° и 5°"}
{"url": "https://www.faktor.bg/bg/articles/sadbonosna-sreshta-mezhdu-tsipras-i-kamenos", "text": "Министър-председателят Алексис Ципрас ще се срещне днес със своя коалиционен партньор Панос Каменос, според пресрелийз от кабинета на премиера, информира на електронната си страница гръцкият всекидневник Kathimerini. На срещата ще се обсъждат въпроси, свързани с анулиране на партньорството и следващите стъпки на двете страни. Планирано е тя да започне в 10.30 часа местно време. Според предишна информация, коалиционните партньори трябваше да се срещнат в понеделник. Това са били решили в телефонен разговор в събота. Националистическата партия на Каменос „Независими гърци“, известна и като АНЕЛ, обяви в събота след обед, че лидерът й ще даде пресконференция в 12.30 ч. местно време в неделя в централен хотел в Атина.  В петък Каменос отложи планираната среща с Ципрас, заради закъснението на парламента в Скопие при приемането на конституционните промени, които произтичат от Договора от Преспа. От кабинета на премиера пък в петък съобщиха, че така коалиционният партньор има възможност да обмисли следващите си стъпки.  Очаква се гръцките законодатели да ратифицират Преспанското споразумение с обикновено мнозинство. Каменос отказа да участва в процедурата и заплаши, че ще напусне коалицията.", "date": "2019.01.13", "title": "Съдбоносна среща между Ципрас и Каменос"}
{"url": "https://www.faktor.bg/bg/articles/ekaterina-zaharieva-kazusat-s-libiyskiya-korab-tryabva-da-se-reshi-v-sada", "text": "В студиото на Нова тв вицепремиерът и министър на външните работи Екатерина Захариева коментира казуса с либийския кораб. \"Това е спор от частно-правен характер и той трябва да се реши в съда. Този казус по никакъв начин не бива да повлияе на двустранните отношения. Това, което Министерството на външните работи прави, е да помогне този казус да бъде решен час по-скоро. МВнР се опитва по всякакъв начин да помогне за това. Понякога тихата дипломация е много по-добра”, каза външният министър. И допълни, че подопечното й ведомство не е информирано официално за намерение на Либия да задържа наши плавателни съдове, които навлизат на нейна територия.  Напомняме, че на 21 декември частен съдебен изпълнител, \"Гранична полиция\" и \"Морска администрация\" задържаха либийски кораб на бургаското пристанище. Това предизвика напрежение между България и Либия, като двете държави са на прага на търговска война, след като според публикации арабската страна се е заканила да задържа всеки кораб под български флаг, който влезе в нейни териториални води. Захариева уточни, че МВнР не е успяло да открие подобна заповед в нито един от публичните либийски канали. На срещата с либийския представител, който беше у нас заради скандала, на въпрос дали има такава заповед, той отрекъл. Относно пакета \"Макрон\" Захариева беше категорична, че той разделя Европа на нови и стари и не помага за единението на ЕС. \"Пакетът „Мобилност” не помага за единението на Европа и нарушава някои принципи, с които толкова много се гордеем”, посочи Захариева. \"Т. нар. „закон Макрон” разделя Стария континент, чисто географски, на периферни държави и такива, които са в центъра.\" Министърът подчерта, че неизгодните за България мерки са свързани със сериозните интересите на големи превозвачески компании от Франция, Австрия, Германия. „Европа не се нуждае от Brexit. Надяваме се здравият разум да надделее и в крайна сметка да имаме един подреден Brexit”, коментира още Захариева. И подчерта, че плавното излизане на Острова от Общността е в интерес и на българите, тъй като Лондон е сериозен търговски партньор на България. \"Българският интерес по темата \"Брекзит\" е по никакъв начин да не се нарушат правата на българите, които учат и живеят във Великобритания. По официални данни това са 80 000 души. За нас е важно да продължи свободната търговия, пътуванията да са безвизови, да се гарантира обменът на информация в сферата на сигурността и др.\", обясни Захариева.  По думите й, МВнР и посолството на САЩ у нас ще работят за по-добра информираност на българите, които кандидатстват за визи, за да са по-добре подготвени документите и да се намали процентът на отказите. Захариева обаче не се ангажира със срок кога ще отпаднат визите По темата за новото име на Македония Захариева уточни: \"Националният интерес на България е стабилна, сигурна и предвидима съседка. А това може да стане само когато Македония стане член на НАТО и ЕС. За да стане това обаче, има условия, които тя трябва да изпълни. Без компромиси по тези условия - добросъседски отношения, да не се краде историята на съседите, да не се отрича общото историческо минало и др. България е поставила много ясно тези условия\", подчерта Захариева.", "date": "2019.01.13", "title": "Екатерина Захариева: Казусът с либийския кораб трябва да се реши в съда"}
{"url": "https://www.faktor.bg/bg/articles/maya-manolova-da-prebiesh-chovek-i-prosto-da-ti-se-razmine-tova-vzrivyava-grazhdanite", "text": "При всеки един опит за посегателство върху права на хора, моята намеса е очаквана и неизбежна. Това заяви пред БНТ омбудсманът Мая Манолова, която гостува с коментар за основните битки с институциите и новите й цели в полза на гражданите през 2019 г. Манолова коментира увеличението в цената на водата от началото на годината, която тя смята да атакува с жалба в Конституционния съд. \"КЕВР вече традиционно защитава монополистите за сметка на гражданите. Обикновено, ощетени са потребителите заради лошо законодателство, което свежда реформата във ВиК сектора само до повишаване цената на водата, без никакви реални ползи за гражданите. Това е основният проблем\", заяви омбудсманът. Според Манолова, текстът в променения закон е грабителски, особено по отношение на малките населени места. \"Трябва да има обвързаност между повишаването цената на водата и повишаването на качеството й\", допълни Манолова. Омбудсманът аргументира и критичната си позиция относно новия закон за горивата, който предизвика протести у нас. \"В него няма никакви текстове, които биха преборили корупцията или биха спомогнали за изсветляване на икономиката. Има текстове, които въвеждат регистрационен режим - на мен не ми е известно контрабандист, който да отива да се регистрира. Ако не бъдат подхванати от НАП, МВР, прокуратурата, съда, контрабандистите ще продължат да вършат престъпления. Законът поставя невъзможни изисквания към дребни и средни търговци на горива. Резултатът ще бъде абсолютно ликвидиране на дребния и средния бизнес - не просто ще фалират фирми и ще останат хиляди души без работа, а ще пострадаме всички ние заради повишаването цената на горивата\", допълни омбудсманът. Манолова заяви още, че се е обърнала за съдействие към европейския омбудсман по повод законодателния пакет \"Мобилност\" на френския президент Макрон, който ощетява българските превозвачи. 150 000 български граждани и техните семейства ще бъдат засегнати от закона на Макрон. Изпратих писма и до председателите на Европарламента и Европейската комисия. Надеждата за победа на българския интерес показва, че когато всички работят заедно, може да има резултати. Нека с повече респект европейските институции да гледат на правата на българските граждани, категорична е Манолова. По темата с напрежението в село Войдиново след побой от роми над военнослужещ, омбудсманът е категорична, че в ромските гета цъка бомба и това е резултат от отлагани действия на правителство след правителство. Едва ли не се създава очакване, че чрез други правонарушения, каквото е незаконното строителство, се наказват криминални престъпления, каквото е побоят над военнослужещ, обясни Манолова. \"Бих призовала с цялата си строгост властите да накажат виновниците. Чувството, че можеш да пребиеш човек и просто да ти се размине, това просто взривява гражданите\", коментира омбудсманът. Ще съсредоточим нашите усилия в битката срещу монополите, банките и бързите кредити през новата 2019 г.\", каза още Манолова. Тя отправи призив всички производители и търговци да подкрепят нейната инициатива за социална кухня, в която абсолютно всичко е доброволно и безвъзмездно. \"В църквата на Женския пазар \"Св. Св. Кирил и Методий\" всеки ден храним вече над 500 души, които получават топъл обяд, пространство, отношение, подкрепа\". В края на разговора Мая Манолова сподели, че не мисли да бъде следващия омбудсман на България. Мандатът й на поста изтича през юли 2020 г., когато трябва да бъде избран нов обществен правозащитник. \"Не знам в каква кондиция ще бъда, тази работа изисква много труд, усилия и концентрация\", допълни настоящият омбудсман.", "date": "2019.01.13", "title": "Мая Манолова: Не мисля, че ще бъда следващият омбудсман на България"}
{"url": "https://www.faktor.bg/bg/articles/izteglyat-s-vazheta-makedontsi-ot-demyanishkite-ulei-v-pirin", "text": "Акция при тежки условия провеждат тази вечер спасители в Пирин, съобщиха източници на bTV. Петима македонци са се заклещили в Демянишките улеи. Туристите са локализирани, тече операция по изтеглянето им с въжета. Това се случва два дни, след като лавина погуби живота на двама сноубордисти, отново в Пирин.", "date": "2019.01.13", "title": "Акция при тежки условия в Пирин: Изтеглят с въжета заклещени македонци в Демянишките улеи"}
