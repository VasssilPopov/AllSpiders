{"url": "https://www.faktor.bg/bg/articles/op-ot-bsp-sa-sabrali-fakti-ot-mediite-i-sa-gi-napisali-kato-motivi-vav-vota", "text": "\"Възможност да подкрепим БСП категорично няма.  Завършваме европредседателството с нов вот - от БСП са събрали факти от медиите и са ги написали като мотиви във вота, това не е сериозно\", заяви депутатът от \"Обединени патриоти\" Александър Сабанов в студиото на Bulgaria ON AIR.   \"Искаха да са конструктивна опозиция, да дават добри идеи. Ще изслушаме техните мотиви и ще приложим това, което е възможно. В края на председателството - още един безсмислен вот. Ясно е, че няма да мине. Дори повечето от ДПС няма да са във залата\", коментира Сабанов във връзка с позицията на ДПС, че ще подкрепят вота на недоверие.  Депутатът се усъмни, че новото ръководство на БСП води тайни разговори с ДПС и се изказа иронично: \"Първия път не са им угодили, а втория им угаждат\". Александър Сабанов напомни, че догодина ще има Евроизбори и съответно преброяване на избирателите на всяка партия в парламента и извън него и тогава ще бъде ясна електоралната подкрепа.  \"Нищо не налага да се променя четиригодишният мандат. Няма причина да се правят нови избори, това са сътресения в държавата, в администрацията. Губи се време, а и реформите се забравят\", каза Сабанов.  В \"Денят ON AIR\" бе засегната и темата с оставката на зам.-министъра на труда и социалната политика Росица Димитрова.  \"Всеки подава оставка за всяко нещо. Росица - тя си е подала оставката, после се чувства обидена, че са й я приели. Но едва ли лично тя е поръчала билета. Нито пък е знаела, когато е летяла колко струва той\", коментира Александър Сабанов.  Все пак, депутатът се съгласи, че не е уместно от държавната администрация да се харчат такива пари на фона на нуждаещи се, протестиращи хора.  Александър Сабанов добави, че социалното напрежение може да се разсее само с диалог, като се вземат решения, около които всички са обединени, като припомни търканията между някои от протестиращите майки с увреждания.", "date": "2018.06.20", "title": "ОП: От БСП са събрали факти от медиите и са ги написали като мотиви във вота"}
{"url": "https://www.faktor.bg/bg/articles/makedonski-zhurnalist-bivshite-yugokomunisti-iskat-da-neutralizirat-balgarskoto-kulturno-istorichesko-vliyanie", "text": "Абсолютно правилно беше решението на българския премиер Бойко Борисов да откаже среща на  македонския президент Георги Иванов след гаврата която той си направи. Това заяви македонския журналист Виктор Канзуров в  \"Лице в лице\" на btv . Той обаче определи като предпазливи и даже страхливи изказвания на българските политици по въпроса. Според него бившите югокомунисти  в Македония също искат да неутрализират българското историческо влияние. Канзуров е на мнение, че дори повечето лозунги на министър-председателя Зоран Заев са фалшиви. Договорът Гърция беше договор с ангела, а не с дявола, защото помагаха ангелите, категоричен е той.    Тези хора, които искат мир и разбирателство на Балканите, особено между Гърция и Македония, са много радостни, че е сключен този договор, допълни той. По думите му не всичко е по мед и масло в момента. „Има много опасности, проблеми и мисля, че конкретно, ако говорим за Македония, вероятно и в Гърция е така. Дори от управляващите няма искрено желание да се премахнат проблемите, които предизвикаха да има нужда от договор между Гърция и Македония, и двете страни да не могат да намерят общ език вече 27 – 28 години”, каза Канзуров. Според него е голяма справедливост, че партията на бившите югокомунисти прави този договор и договора с България. „Тази партия, която се наричаше Съюз на комунистите на Македония беше главен проводник на антибългарския и антигръцкия шовинизъм в страната”.  Югославският македонизъм който фалшифицира българското историческо наследство в Македония капитулира напълно, като след война, няма никакво бъдеще. Партията ВМРО-ДПМНЕ е една смехотворна партия, великосръбска партия, с омраза към България Там е пълно с исторически неграмотници там има хора които се учудват как може професор Ангел Димитров да си позволи да каже, че Гоце Делчев е българин.  По думите му в момента тя влиза в отношения със сръбски формации и в партията има сериозни антибългарски настроения. В Македония хората с проюгославски сантименти са повече отколкото тези, които искаха Македония да бъде независима държава. Според него тази партия се нагажда към това, което искат избирателите. В Македония хората с проюгославски сентименти са повече. Хората в Македония все още смятат Сърбия като най-близката страна, сега повечето викат за нейния отбор на Световното, не всички, но..   На финала той прогнозира, че референдумът за новото име на Македония ще постигне успех. Журналистът обаче изказа притеснението си отново, че българската политика спрямо Македония е неправилна, тъй като първоначално политиците ни са били против географското име на Македония, а след това са променили мнението си, както и не са реагирали по никакъв начин на речта на Заев, където част от българските книжовници бяха включени в контекста на македонската история.", "date": "2018.06.20", "title": "Журналист: Хората в Македония се радват, че Борисов и Захариева не приеха Георге Иванов"}
{"url": "https://www.faktor.bg/bg/articles/desislava-atanasova-vnasyat-vota-hora-koito-sa-vizhdali-pistolet-samo-ot-preminavasht-avtomobil", "text": "Десислава Атанасова, депутат от ГЕРБ, коментира в студиото на бТВ твърдението, че мотивите на БСП за вота на недоверие по сектор \"Сигурност\" \"звучат страховито\". \"Доста дълго време БСП търсеха секторна политика, за да атакуват\", каза Атанасова. \"Мотивите за този вот на недоверие говорят няколко неща. Първото, за липсата на всякакъв професионализъм и експертиза. В годините назад в БСП имаше хора, които разбираха от сектор Сигурност - това са Михаил Миков, Атанас Мерджаноя, Румен Петков... Сега обаче е очевидно, че вносителите (или говорителите( почти нямат допирни точки с този сектор. Весела Лечева е шампион по стрелба и е виждала пушка, Явор Божанков ... Г-н Божанков го свързва със сектор \"Сигурност\" единствено това, че е виждал пистолет от прозореца на преминаващ автомобил. Казвам го не за да се шегувам, но мотивите за този вот са доста странна смесица от сигнали на хора в интернет, на бивши депутати към други бивши депутати, коментари за отношенията между министри и вицепремиери\", посочи още Десислава Атанасова. Тя изтъкна, че за вота се засягат няколко сектора - сектор \"Сигурност\", \"Отбрана\" и \"Финансова сигурност\". \"Само не са засегнали темата \"Социална сигурност\", а вероятно по тази тема най-много може да се говори\", според Атанасова. \"Само преди седмица гласувахме заедно решение за повече средства в сектор \"Отбрана\"\", напомни тя.  \"Да, в МВР има проблеми, нещата се анализират. Но не мога да према, че хора, които оцеляха в правителството на Орешарски като заместник-министър на вътрешните работи само за някоко часа (Иван Иванов от БСП), може да дава оценка на работата на професионалистите. Да, има проблеми, взети са мерки\", каза още Атанасова. \"Личната трагедия на загиналите пилоти не бива да се превръща в тема за политическа атака. В секторите \"отбрана\" и \"сигурност\" има проблеми. Никой от нашата ПГ не го е отрекъл, но нещата се анализират и се взимат мерки. Вътрешният министър винаги е на мястото на тежките инциденти. Той е и политическа фигура. В МВР има специалисти, криминалисти, разследващи\", каза още тя.", "date": "2018.06.20", "title": "Десислава Атанасова: Вносителите на вота са виждали пистолет само от преминаващ автомобил или на шампионат"}
{"url": "https://www.faktor.bg/bg/articles/yuliya-timoshenko-az-shte-sam-sledvashtiyat-ukrainski-prezident", "text": "Аз ще спечеля вота за украински президент, каза лидерът на партията \"Баткившчина\"(\"Отечество\") и ръководител на едноименната парламентарна група Юлия Тимошенко пред ТАСС. Политикът от Киев днес заяви, че ще се кандидатира на изборите за държавен глава на източноевропейската страна, които се очакват през 2019 г. \"Аз съм убедена, че ще застана начело на нашата родина. Веднага след победата си ще направя референдум за промяна на формата на управление на страната\", категорична бе Тимошен", "date": "2018.06.20", "title": "Юлия Тимошенко: Аз ще съм следващият украински президент!"}
{"url": "https://www.faktor.bg/bg/articles/tereza-mey-otstapi-parlamentat-shte-ima-posledna-duma-po-sporazumenieto-za-brekzita", "text": "Заплашено от неблагоприятен вот от страна на Камарата на общините, британското правителство внесе промени в проектозакона за Брекзита, който представи днес за обсъждане в долната камара на парламента, предаде Франс прес. Премиерът Тереза Мей разполага с крехко мнозинство от 10 места в Камарата на общините. Тя се опитва да си върне подкрепата на депутати еврофили от своята Консервативна партия, които искат парламентът да има последна дума по окончателното споразумение за Брекзита.  За да постигне това, британското правителство промени своя поправка в проектозакона за излизането на страната от ЕС, който представя за дебатиране днес в Камарата на общините, заяви министърът за Брекзита Дейвид Дейвис. Досегашната версия на проектозакона се ограничаваше да позволи на депутатите консултативен вот по окончателното споразумение, ако такова изобщо има, без възможност да се противопоставят на резултата от преговорите. Внесената промяна обаче дава на председателя на парламента правото да реши дали парламентът може да предложи промени в споразумението, отбелязва Франс прес.", "date": "2018.06.20", "title": "Тереза Мей отстъпи, парламентът ще има последна дума по споразумението за Брекзита"}
{"url": "https://www.faktor.bg/bg/articles/trima-katalunski-lideri-iskat-pregovori-s-kralya-na-ispaniya", "text": "Трима каталунски сепаратистки лидери изпратиха писмо на краля на Испания Фелипе Шести с призив да  започнат преговори за проблемите на региона, предаде БТА. Подписите си под посланието поставиха премиерът на автономния регион Ким Тора, а също така двама бивши каталунски лидери - Карлес Пучдемон и Артур Мас, съобщиТАСС. Пучдемон пубикува на страницата си в Туитър днес копие от писмото. В него се говори за стремеж да се започне етап на „диалог, признаване, демократично уважение“, а също така „уважение на гражданските и политически права и основните свободи“. В посланието се отбелязва, че регионалното ръководство „иска да реализира народния мандат с мирни и демократични средства“. Според Тора, Мас и Пучдемон, в крайна сметка преговорите трябва да завършат с това, да се „даде думата“ на каталунското общество. Очаква се в петък (утре) крал Фелипе VI да посети Каталуния, където ще вземе участие в церемонията за откриване на Средиземноморските игри.", "date": "2018.06.20", "title": "Трима каталунски сепаратистки лидери искат преговори с краля на Испания"}
{"url": "https://www.faktor.bg/bg/articles/badeshteto-na-merkel-zavisi-i-ot-sdelka-s-balgariya", "text": "Ако германският канцлер не намери в рамките на Европейския съюз решение на проблема с имигрантите, нейното правителство най-вероятно ще се разпадне. Така бъдещето на нейния четвърти кабинет ще зависи и от възможността да се договори с България, пише Никита Жолквер в „Дойче Веле“ (Deutsche Welle). Развръзката в острия конфликт между канцлерa и нейния вътрешен министър Хорст Зеехофер е отложена за началото на юли. Министърът се съгласи да изчака резултатите от предстоящата на 28-29 юни среща на върха на ЕС преди да предприеме едностранни мерки за ограничаване на имигрантския поток в Германия. Спорът между лидерите на две от трите партии в управляващата коалиция – Меркел оглавява Християндемократическия съюз (ХДС), а Зеехофер – Християнсоциалния съюз (ХСС) – се разгоря заради това, че министърът възнамерява за затвори германските граници за имигрантите без документи или за вече регистрираните в някоя друга страна от ЕС. Меркел смята, че тази мярка противоречи на европейските норми за предоставянето на убежище и на германското законодателство, а освен това, е несправедлива по отношение на такива държави, като Гърция и Италия. В края на миналата седмица Зеехофер заплаши, че още този понеделник, 18 юни, ще се възползва от пълномощията си на министър на вътрешните работи и еднолично ще нареди Германия да не пуска имигранти без паспорти или с регистрация от други държави в ЕС. Меркел предложи да се почака до срещата на върха на ЕС. Тя се надява да убеди партньорите в необходимостта да намерят общо решение за проблема. Освен това обещава в кулоарите на тази среща да договори с България и другите гранични държави двустранни споразумения, които да осигурят правната основа за забраната за пресичане на германската граница от „транзитните“ мигранти. Зеехофер се съгласи да почака. Но при едно условие: той незабавно ще се разпореди да не бъдат пускани в Германия имигрантите, които веднъж са получили отказ за убежище от германските власти, били са изгонени от страната и са получили забрана за повторно влизане. Меркел се съгласи. За нея беше пълна изненада, че такива бежанци „нон грата“ повторно влизат в страната. Дори при наличието на забрана за влизане в Германия те имат възможност да я заобиколят, като се възползват от правото си на границата още веднъж да подадат молба за даване на убежище. Така в страната не пускат само тези имигранти, които не са подали молба за убежище, посочи Щефен Зайберт говорител на канцлера. Ръководните органи на ХДС също заседаваха този понеделник. И Меркел даде заключителна пресконференция. Въпреки настойчивите въпроси на журналистите, питащи я за вариантите за по-нататъшно развитие на събитията, тя отказа да отговаря. Едновременно с това Меркел даде ясно да се разбере, че основните направления на вътрешната и външната политика са прерогатив на канцлера. Тя няма никакво намерение да преотстъпва на когото и да било своите върховни пълномощия, подчертавайки, че никакъв автоматизъм – т.е. неизбежно затваряне на границите в случай на неудовлетворителен изход на срещата или нейните двустранни преговори с лидерите на останалите държави от ЕС – не може да има. Само че ако някой от двамата – канцлерът или вътрешният министър, не отстъпи, управляващата коалиция в Германия ще се разпадне след по-малко от 100 дни на власт.", "date": "2018.06.20", "title": "Дойче веле: Бъдещето на Меркел зависи и от сделка с България"}
{"url": "https://www.faktor.bg/bg/articles/moskva-se-zastrahova-mozhe-pak-da-obvinyat-pravitelstvoto-na-siriya-che-e-izpolzvalo-himichesko-orazhie", "text": "Руското министерство на външните работи не изключва нови провокации с обвинения, че правителството на Сирия е използвало химическо оръжие, пише Известия, цитиран от\"Фокус\".  Кремъл очевидно иска да се застрахова. Прессекретарят на руското МВнР Мария Захарова съобщи, че ако съответната информация се потвърди, то Москва „ще се опита да се подготви отрано, за да предотврати подобни акции“. Дипломатът също така съобщи, че има налична информация, че сътрудниците на „Белите Каски“ – неправителствена организация, има тесни връзки с терористичната организация „Джебхат ан Нусра“. В началото на април редица медии и неправителствени организации, в това число и „Белите каски“ разпространиха съобщения, че в сирийския град Дума е извършено нападение с химическо оръжие, за което бе обвинено правителството в Дамаск. Представителите на руския Център за примирие на враждуващите страни изследваха района, но твърдят, че не са открили следи от употреба на отровни вещества.  На 14 април САЩ, Великобритания и Франция, без съгласието на Съвета за сигурност на ООН, нанесоха ракетни удари по територията на Сирия.", "date": "2018.06.20", "title": "Москва се \"застрахова\": Може пак да обвинят правителството на Сирия, че е използвало химическо оръжие"}
{"url": "https://www.faktor.bg/bg/articles/izteglya-ot-pazara-nashi-yaytsa-proizvedeni-v-dobrichka-ferma-zaradi-ptichi-grip", "text": "Агенцията по безопасност на храните изтегля от пазара яйца, произведени в добричка ферма, заради птичи грип.    Консумацията на яйца и месо от птиците не е вредна за човешкото здраве, но се изтеглят от пазара, за да се ограничи заразата, поясняват от агенцията.  Фермата, където са произведени яйцата, се намира в добричкото село Дончево.  Там ще бъдат унищожени всички заразени и контактни птици.  Под наблюдение остават и фермите в радиус от 10 км. Ветеринарните лекари ще извършат проверки в цялата област.", "date": "2018.06.20", "title": "Изтеглят от пазара яйца, произведени в добричка ферма, заради птичи грип"}
{"url": "https://www.faktor.bg/bg/articles/lyubomir-kyuchukov-v-balgaro-makedonskiya-dogovor-ot-m-g-sashtestvuva-t-nar-asimetrichna-klauza", "text": "България няма основание да се притеснява от новото име на Македония - Северна Македония, заяви на пресконференция Любомир Кючуков, директор на Института за икономика и международни отношения и бивш зам.-министър на външните работи.   В договора на Скопие с Атина не се говори за македонска нация, а за граждани на република Северна Македония, поясни той. Според Кючуков в българо-македонския договор, подписан м.г., съществува т.нар. асиметрична клауза, според която Скопие не може да има териториални, исторически и малцинствени претенции към България.   Българската дипломация нямаше по-добри ходове, решенията й бяха предопределени от признаването на Македония през 1992 г., поясни дипломатът Валентин Радомирски. Докато пред Атина не съществували подобни ограничения. Радомирски обърна внимание на факта, защо сега се форсира решаването на въпроса за името на бившата югославска република, който се точи от две десетилетия. Ситуационният съюз Русия - Турция променил баланса в региона и това наложило въпросите за Западните Балкани, които досега са \"сива зона\", да бъдат придвижени напред в дневния ред на ЕС и НАТО. Валентин Радомирски прогнозира, че ЕС ще даде дата за започване на преговори за присъединяване на Македония и Албания, но самото членство ще се проточи десетилетия. Какъвто е случаят с Турция. Двете страни обаче ще бъдат приети в НАТО.   Прогнозата на Лючуков и Радомирски е, че всички бивши югославски републики, без Сърбия, ще бъдат приети в НАТО.   \"Залогът с името на Македония  надхвърля претенциите между Гърция и Македония. В момента е заложена стабилността на целия регион. Ако по някакъв начин този договор не бъде одобрен, двете страни ще се върнат десетилетия по отношение на постигнатите резултати и няма да седнат отново на масата\", смята Любомир Кючуков. Според него \"Брюксел е на дневен ред\". Той напомни, че редица страни, сред които Холандия и Франция, отдавна блокират даването на дата за преговорите на Албания. А съществувала негласна договореност двете страни - Македония и Албания, да вървят в пакет. \"Ако и по въпроса за членството се стигне до задънена улица, на премиера Зоран Заев ще му е много трудно да обясни защо е направил всички тези компромиси. Аналогична ще е обстановката и в Гърция\", смята Кючуков.", "date": "2018.06.20", "title": "Любомир Кючуков: В българо-македонския договор съществува т.нар. асиметрична клауза"}
{"url": "https://www.faktor.bg/bg/articles/obshtestvo/ulitsata/slaveya-sirakova-za-maykite-na-detsa-s-uvrezhdaniya-povrashta-mi-se-ot-takiva", "text": "Дъщерята на Наско Сираков и Илиана Раева - Славея атакува във фейсбук майките на деца с увреждания. Според нея исканияат им от последните дни са просто \"вдигане на патардия\" и едва ли не самите те са виновни за положението, в което се намират. \"Системата няма как да убие нещо или някой поради простата причина, че всеки един от нас също изгражда своя собствена система. Работата ми е свързана с хора, с техните нужди, но и с тяхното безхаберие и безотговорност! Историята познава десетки случаи на родители, създали потомство и на такива, които са го изоставили. Съвременната медицина дава възможност да видиш какво ти предстои, за да вземеш най-доброто решение преди всичко за себе си и детето, което носиш в утробата си! Когато си решила да раждаш, очевидно си решила и да бъдеш майка!..“, пише Славея Сиракова. „Истината е, че от такива \"майки\" ми се повръща! Или изоставяте децата си (виждам го всеки път, когато ходя в домовете, които се нуждаят от подкрепа), но сега го видях, заради цялата ви патардия! След като сте решили да давате живот, ще се научите да намирате максимално полезен начин да сте преди всичко добри родители! Държавата и хората не са ви длъжни, но всеки път проявява човечност, заради моментите ви на безчовечност!!!\", завършва Сиракова. Постът в страницата й в социалната мрежа предизвика буря от възмущение. Десетки се включиха в коментарите с призив да се засрами. Вероятно по тази причина по-късно постът беше изтрит.", "date": "2018.06.20", "title": "Славея Сиракова за майките на деца с увреждания: Повръща ми се от такива"}
{"url": "https://www.faktor.bg/bg/articles/obshtestvo/zakon-i-red/tayni-klienti-tragvat-po-zavedeniya-i-benzinostantsii", "text": "Tайни клиенти тръгват по заведения и бензиностанции в страната. Най-масовите проверки ще бъдат до средата на юли, инспекциите в местата за хранене ще са за касови бележки, а при зареждане на гориво ще следят за чистота и добро обслужване. На фокус първо са бензиностанциите, срещу 10 евро тайните клиенти ще проверят над 50 от най-посещаваните обекти. За любезно обслужване, предлагане на по-скъпо гориво и допълнителни услуги като изминаване на стъклата ще дебнат служителите на колонки. Касиерите пък ще бъдат оценявани дали ни връщат точно, губят ли ни времето и дали ни предлагат напитка за из път или в салона. Чистотата на тоалетните и бара са сред най-големите проблеми на такива обекти, така че практиката е „под прикритие“ да се снимат тези места. Как да познаете дали имате посещение на „шпионин“? Това е трудно, защото тайните клиенти зареждат за около 20 лева, колкото е най-честата сума при посещение в бензиностанция, коментират от фирмите, наели хората за проверка. Но са търпеливи, изискват бележките, купуват си напитки и задължително посещават тоалетните. Заплащането им на обект също е 20 лева, така че се избива сипаното в резервоара гориво. По 15 кинта получават инспекторите на големите търговски центрове. Парите за заплащането им идват от южноафрикански фонд за инвестиции в недвижими имоти. В моловете тайните клиенти проверяват обслужването от охраната и бюрото за информация, но и дали има паркирани неправилно автомобили на местата за инвалиди. В големите вериги за хранене също ще има акция преди активния летен сезон. Освен чистота и любезно обслужване в ресторантите ще бъде следено изкъсо дали се издава касов бон. Бонусът е, че храната, поръчана за консумация, е извън заплащането, което отново е 10 евро. Задължението на тайния клиент е до 8 часа да извърши отчет и да прати снимки от посещението си в обектите иначе „изгаря“, коментират от агенциите за привидно пазаруване. Сред най-големите желаещи да бъдат шпиони на търговски обекти са студенти, които вместват проверките между лекции и изпити, както и ученици, току-що завършили последния си клас в гимназията.", "date": "2018.06.20", "title": "Tайни клиенти тръгват по заведения и бензиностанции"}
{"url": "https://www.faktor.bg/bg/articles/v-primorsko-chadarat-shte-struva-1-lv-v-sv-konstantin-i-elena-10-lv", "text": "На централния плаж в Приморско наемът на чадър и шезлонг ще струва по 1 лв. на ден, а в курорта \"Св. Константин и Елена\" - 10 лв. Това е записано в концесионните договори на новите стопани, одобрени днес от правителството. За концесионер на плаж \"Приморско-централен\" е определен \"СОФ ПРОЕКТ ИНЖЕНЕРИНГ\" ЕООД. Той ще предлага цена на чадър и на шезлонг от по 1 лв. в платената зоната на плажа. Плажът \"Св. Св. Константин и Елена - голям плаж\" ще се стопанисва от \"Свети Свети Константин и Елена холдинг\" АД. Цената за ползване на чадър и шезлонг е от по 10 лв. Размерът на концесионните плащания за всяка календарна година от срока на концесиите е определен съгласно приетата от Министерския съвет Методика за определяне на минималния размер на концесионното плащане за морските плажове, както и предложените от концесионерите размери на отчисленията от базата за изчисляване размера на концесионното плащане, се казва в правителственото съобщение. Концесионерите са избрани с конкурс, а договорите им са за по 15 г. Процедурата за предоставяне на концесия на плажа в комплекса \"Ривиера\" край Варна е прекратена \"поради липса на оферта, чието съдържание да отговаря на изискванията\".", "date": "2018.06.20", "title": "В Приморско чадърът ще струва 1 лв., в \"Св. Константин и Елена\" - 10 лв."}
{"url": "https://www.faktor.bg/bg/articles/sport/islandski-natsional-pensionira-ronaldo-i-grizman-kato-seks-simvoli-na-mondial-2018", "text": "Жените от цял свят полудяха по исландския национал Рурик Гисласон. Синеокият халф е част от дебютанта на световното първенство и записа 30 минути на терена в първата среща - срещу Аржентина (1:1). Красотата на Рурик, който има вече ново прозвище - Секси Рурик, не остана незабелязана от фенките на футбола по цял свят. В началото на Мондиала 30-годишният полузащитник има 30 000 последователи в Иснтаграм, а след 30-те минути срещу Меси и компания - последователите му вече са 350 000, което е повече от цялото население на Исландия. Рурик неслучайно е и модел на няколко световни марки дрехи. Женската аудитория пък коментира, че красавците Кристиано Роналдо и Антоан Гризман не могат да стъпят на малкия му пръст.", "date": "2018.06.20", "title": "Исландски национал \"пенсионира\" Роналдо и Гризман като секс символи на Мондиал 2018"}
{"url": "https://www.faktor.bg/bg/articles/sport/vizhte-parvite-sapernitsi-na-slaviya-tsska-i-levski-v-liga-evropa", "text": "Носителят на купата на България Славия, вицешампионът ЦСКА и Левски научиха имената на първите си съперници в Лига Европа. Това стана при тегленето на жребия за първия квалификационен кръг на турнира, който се провежда в централата на УЕФА в Нион. \"Белите\" първи разбраха совя противник и това е финландският Илвес. След това \"червените\" бяха пратени на латвийския Рига, а \"сините\" се оказаха противопоставени на лихтенщайнския Вадуц. ЦСКА е домакин в първия мач, а Славия и Левски в реваншите. Първите мачове ще се играят на 12 юли, а реваншите са на 19 юли. Вадуц (Лихтенщайн) - Левски (България)", "date": "2018.06.20", "title": "Вижте първите съперници на Славия, ЦСКА и Левски в Лига Европа"}
{"url": "https://www.faktor.bg/bg/articles/zhurnalist-vaprosat-s-prezidentskite-izbori-v-turtsiya-tazi-nedelya-shte-priklyuchi-oshte-na-parvi-tur", "text": "Въпросът с президентските избори в Турция тази неделя ще приключи още на първи тур. Това мнение изрази журналистът от obzornews.bg Тайфур Хюсеинов в интервю за БНР. „Това е възможно да се случи с оглед на това какво се случва в страната. Провеждат се едни избори в извънредно положение. Тотален контрол на медиите от страна на управляващата партия. Не можем да говорим за честни и свободни избори при такива условия. Въпреки че Ердоган е обещал, ако спечели изборите да отмени извънредното положение“, добави той. Съмненията около предстоящите избори са много сериозни, смята журналистът и обясни: „Изтече информация, че Централната избирателна комисия е отпечатала 500 млн. бюлетини за предстоящите парламентарни и президентски избори и  местни избори при необходимост около 130 млн. бюлетини. Последва и нова информация, че отпечатаните бюлетини не са били 500 млн., а 357 млн.. Добавяме и това, че за предстоящите избори няма да е необходим и печат на комисията на всяка бюлетина. Така че съмненията дали предстоящите избори ще бъдат честни са много големи. Затова смятам, че Ердоган няма да остави никакви шансове поне президентските избори да останат за втори тур.“ Предизборната кампания, която води Ердоган, е много ялова, смята още Хюсеинов: „Не са останали аргументи, с които да убедят своите избиратели. Преповтарят се едни и същи клишета, че Турция ще стане по-велика, по –голяма и т.н., но реално избирателите не виждат перспектива в това отношение“. Според журналиста обаче интересът на турското общество е повлиян от опозиционния кандидат Мохамед Индже, който успява да убеди широка маса от избиратели: „Освен традиционните избиратели – кемалистките избиратели, които гласуват традиционно за Народно републиканската партия, той успява аргументирано да представи на избирателите една нова визия. Не говорим за някакво демократично развитие на страната, напротив - връщане на онзи стар модел,  който се използваше в политическия живот в Турция преди Ердоган да направи такива колосални промени. Най-вече връщане на парламентарната република в страната.  Хюсеинов уточни, че на парламентарните избори е възможно прокюрдската партия да успее да прескочи бариерата и да влезе в парламента.  Икономическата ситуация, в която се намира в момента Турция е водещата причина за предсрочните избори, смята Хюсеинов и добави: “Турската лира се обезценява спрямо долара, като такова обезценяване в републиканската история не се помни. От друга страна, това обезценяване не се отразява реално на цените. Избирателите не виждат ефекта, който можеше да се очаква при такова обезценяване, т.е. може да го тълкуваме и като предизборен ход – изкуствено поддържане на цените, за да може избирателите да си изградят тази представа, че единственият, който може да оправи икономическото положение в страната е Ердоган.“", "date": "2018.06.20", "title": "Оbzornews: Въпросът с президентските избори в Турция ще приключи още тази неделя"}
{"url": "https://www.faktor.bg/bg/articles/makedoniya-mozhe-da-poluchi-pokana-za-chlenstvo-v-nato-za-sreshtata-v-bryuksel-na-11-i-12-yuli", "text": "Македонският министър-председател Зоран Заев съобщи по време на заседанието в парламента, в което депутатите ратифицираха споразумението с Гърция, че поканата за членство на Македония в НАТО е включена в дневния ред на срещата на високо равнище на Алианса, която ще се проведе през юли, предава македонската информационна агенция „Макфакс“. „Точката за нашата покана в НАТО е приета на дневен ред“, съобщи Заев по време на заседанието.  По-рано днес генералният секретар на НАТО Йенс Столтенберг заяви в интервю пред френски медии, че се надява, че на Македония може да бъде изпратена покана за членство по време на срещата в Брюксел на 11 и 12 юли, след като Скопие и Атина вече са постигнали споразумение по въпроса за името. Той допълни, че ако договорът бъде напълно спазен ще може да се тръгне към членството на Македония в НАТО.", "date": "2018.06.20", "title": "Поканата за членство на Македония в НАТО е включена в дневния ред на срещата на високо равнище на Алианса на 11 и 12 юли"}
{"url": "https://www.faktor.bg/bg/articles/parlamentat-na-makedoniya-ratifitsira-dogovora-s-gartsiya-bez-opozitsiyata", "text": "С 69 гласа \"за\" и без участието на опозицията, парламентът на Македония днес ратифицира договора с Гърция, от който се очаква намирането на решение на дългогодишния спор за името и даване на начало на процеса на евроатлантическата интеграция на Скопие.   След днешното гласуване, договорът ще бъде изпратен на президента Георге Иванов, който трябва да го подпише в седемдневен срок. По-рано днес Иванов, според когото договорът с Гърция е неприемлив, заяви, че позицията му по въпроса е окончателна и остава непроменена.  Премиерът Зоран Заев заяви, че ако президентът не подпише договора, след като гражданите гласуват на референдум, то парламентарното мнозинство ще поиска импийчмънт на държавния глава, както писахме. На свой ред Георге Иванов призова министър-председателят да започне веднага процедурата.", "date": "2018.06.20", "title": "Парламентът на Македония ратифицира договора с Гърция без опозицията"}
{"url": "https://www.faktor.bg/bg/articles/sotsialnata-pensiya-za-starost-shte-se-uvelichi-s-malko", "text": "Социалната пенсия за старост ще се увеличи от 120,98 лв. на 125,58 лв. от 1 юли. Това предвижда приетото от Министерския съвет Постановление за определяне на нов размер на този вид пенсия, съобщават от правителствената информационна служба. Промяната ще доведе до увеличаване на пенсиите, които не са свързани с трудова дейност, тъй като по закон техният размер се определя в зависимост от социалната пенсия за старост. Това са пенсиите за военна и гражданска инвалидност, социалната пенсия за инвалидност и персоналната пенсия. Ще се повишат и нормативно установените добавки към пенсиите, които се определят в процент от социалната пенсия за старост.", "date": "2018.06.20", "title": "Социалната пенсия за старост ще се увеличи с малко"}
{"url": "https://www.faktor.bg/bg/articles/rumen-radev-shte-bade-na-ofitsialno-poseshtenie-v-republika-sarbiya-na-21-i-22-yuni", "text": "Държавният глава Румен Радев ще бъде на официално посещение в Република Сърбия на 21 и 22 юни по покана на своя сръбски колега президента Александър Вучич, съобщават от пресслужбата на президентството. Европейската перспектива на Сърбия, насърчаването на икономическото развитие и подобряването на достъпа до здравеопазване и образование в районите, в които живее българското национално малцинство, теми от дневния ред на двустранните отношения – развитието на инвестиционното сътрудничество, икономическия обмен и туризма, подобряването на транспортната и енергийна свързаност в Югоизточна Европа, както и регионалното сътрудничество на Балканите, се очаква да бъдат сред акцентите по време на срещите на президента Румен Радев в Сърбия. На 21 юни ще се състои церемонията по официалното посрещане на българския държавен глава в Белград. Президентите Румен Радев и Александър Вучич ще проведат среща \"на четири очи\", след което ще се състоят пленарните разговори на официалните делегации на България и Сърбия. Двамата държавни глави ще дадат съвместна пресконференция. В Белград президентът Радев ще проведе срещи и с министър-председателя Ана Бърнабич и с председателя на Народната скупщина Мая Гойкович. По-късно държавният глава ще положи венец пред Паметника на незнайния воин и ще посети изложбата \"Приложна носталгия\". Вижте още новини от България и света! На 22 юни президентите Румен Радев и Александър Вучич ще проведат среща с представители на българското национално малцинство в Димитровград и ще посетят гимназията „Св. Св. Кирил и Методий“. Двамата държавни глави ще поднесат венци на паметника на загиналите български и сръбски воини през Сръбско-българската война от 1885 г. на Нешков връх.", "date": "2018.06.20", "title": "Румен Радев ще бъде на официално посещение в Сърбия на 21 и 22 юни"}
{"url": "https://www.faktor.bg/bg/articles/ek-predpochete-finlandets-pred-kalfin-za-shef-olaf", "text": "Европейската комисия съобщи, че днес е решила да назначи финландеца Виле Итала за генерален директор на европейската служба за борба с измамите със средства от ЕС (ОЛАФ), предаде БТА. Итала ще заеме поста на 1 август. Решението на ЕК е свързано с избора на Европейския парламент и на Съвета на ЕС. Итала, който е представител на Европейската народна партия, се състезаваше за поста с Ивайло Калфин. В средата на април Комисията за бюджетен контрол на Европейския парламент класира именно Итала на първо място с 13 гласа, а на второ остана Калфин - с 11 гласа. Тогава Калфин отбеляза, че е преди време е говорил с българския премиер за участието си в конкурса, а Бойко Борисов \"откликнал позитивно\" на намерението му да заеме този престижен пост в ЕС. Калфин изрази надежда за подкрепа от Борисов, която би помогнала много, но същевременно изтъкна, че премиерът може и да не се ангажира с въпроса, предвид принадлежността на ГЕРБ към ЕНП. Избраният за директор на ОЛАФ Виле Итала има правно образование. Той бе член на Европейската сметна палата от 2013 г., а преди това бе евродепутат от 2004 до 2012 година. Итала е бил министър на вътрешните работи от 2000 до 2003 г., а по-рано и главен прокурор на Финландия.", "date": "2018.06.20", "title": "ЕК предпочете финландец пред Ивайло Калфин за шеф ОЛАФ"}
{"url": "https://www.faktor.bg/bg/articles/novini/balgariya/new-american-samnitelen-diplomaticheski-imunitet-na-bokova-vazprepyatstva-razsledvaneto-y", "text": "Още един голям скандал свързан с ЮНЕСКО и бившия му шеф и дългогодишен член на комунистическата партия в България Ирина Бокова и нейният съпруг набира скорост, съобщава  По информация на изданието, новият шеф на ЮНЕСКО и също член на социалистическата партия е дал дипломатически имунитет на Бокова и съпруга й Калин Митрев. Това е станало възможно, след като Бокова беше назначена за специална съветничка на Одре Азуле, без за този факт да са информирали представителите на страните-членки на ЮНЕСКО. Азуле сключила с Бокова  договор за 1 долар, който е предизвикал интензивна критика и предизвиква подозрения. Схемата явно е предназначена да даде защита на \"комунистическия дует\" от обвиненията в корупция, отправени им от няколко юрисдикции. \"Дипломатическият имунитет\" на ООН ще възпрепятства провеждането на разследване или потенциално съдебно преследване на Бокова и Митрев, пише авторът Алекс Нюман. Припомняме, че New American.com започна разследване за дейността на Ирина Бокова и обвиненията срещу нея за корупция и злоупотреби. Нюман припомня, че тя притежава собственост в Ню Йорк, Лондон и Париж, която не може да бъде обяснена с доходите й.  Последваха скандали с назначаването на неквалифициран кандидат на пост \"старши сътрудник\" в ООН. Тя беше обвинена и в използването на държавни средства за провеждане на собстевата й кампания за генерален секретар на ООН. New American.com припомня, че докато работеше за ЮНЕСКО тя си \"партнираше\" с руския химически гигант ФосАгро.  \"На 2 юни 2017 година, завършилата в Москва българска комунистка дори изнесе реч на финансирания от Кремъл Петербургски икономически форум, в която похвали конгломерата и неговото ръководство\", пише Нюман.  Бокова дори изразила \"дълбока благодарност\" на собственика на ФосАгро, противоречивия руски милиардер Андрей Гурев за \"укрепването на сътрудничеството между  ФосАгро и ЮНЕСКО.  И не е изненадващо, че Бокова, веднага след като напусна поста си в ЮНЕСКО стана член на съвета на директорите на ФосАгро.", "date": "2018.06.20", "title": "New American: Съмнителен дипломатически имунитет на Бокова възпрепятства разследването й"}
{"url": "https://www.faktor.bg/bg/articles/borisov-pozdravi-zaev-za-ratifikatsiyata-na-dogovora", "text": "Премиерът Бойко Борисов поздрави македонския си колега Зоран Заев за ратификацията на договора с Гърция за новото име на Македония. Днес парламентът в Скопие одобри документа, слагащ край на 27-годишиян спор между двете страни. Ето какво написа Бойко Борисов във „Фейсбук“:   „Точно една година, след като с премиера Заев се поклонихме заедно пред паметника на цар Самуил в София, парламентът на Република Македония ратифицира договора с Република Гърция за решаване на спора за името. Поздравявам нашите съседи за смелата и решителна стъпка.   Само една година мина от общото ни честване със Зоран, а регионът вече дава пример за добросъседство, разбирателство и общи действия за по-добро бъдеще. Вдъхновение за всичко това бе и нашият договор за приятелство с Република Македония, който бе ратифициран единодушно в нашия парламент.   Следващите няколко дни са решаващи не само за бъдещето на Република Македония, но и за Западните Балкани. Призовавам всички приятели от Европейския съюз да участват в нашите усилия за една по-стабилна и сигурна Европа. Няма друг път за нашите съседи. Нека им покажем, че са част от нашето семейство!\"", "date": "2018.06.20", "title": "Борисов за днешния акт на македонския парламент: Поздравявам нашите съседи за смелата и решителна стъпка!"}
{"url": "https://www.faktor.bg/bg/articles/dogovora-za-imeto-na-makedoniya-veche-e-pri-georgi-ivanov", "text": "Председателят на македонския парламент Талат Джафери, след ратифицирането, подписа договора за името и го предаде на президента на страната Георги Иванов, който в срок от седем дни трябва да го подпише, предава „Алсат-М“. По-рано Иванов заяви, че решението му „по отношение на споразумението за вредното име е окончателно“. Ако президентът наложи вето, законът ще трябва да се върне в парламента за ратификация. Ако при второто гласуване законът е приет с повече от 61 гласа, то Иванов ще бъде длъжен да го подпише.", "date": "2018.06.20", "title": "Договорът за името на Македония вече е при президента Георги Иванов"}
{"url": "https://www.faktor.bg/bg/articles/ungarskiyat-parlament-prie-zakona-stop-soros", "text": "Унгарският парламент одобри днес закона \"Стоп Сорос\", който криминализира съдействието за нелегални мигранти и ограничава дейностите на неправителствени организации. Според него индивиди или организации, които помагат на мигранти, които не изпълняват условията, да поискат убежище или да получат статут са заплашени от затвор, пише агенция \"Ройтерс\". Парламентът прие и конституционна поправка, която гласи, че \"чуждо население\" не може да се установява в Унгария. Управляващата партия \"Фидес\" на премиера Виктор Орбан победи на парламентарните избори през април след кампания, в която той залагаше предимно на атаки срещу филантропа Джордж Сорос и твърдеше, че той опитва да унищожи християнското население на Европа. Законът ще даде на вътрешния министър власт да забранява неправителствени организации, подкрепящи миграцията и смятани за риск за националната сигурност. Редица организации са силно обезпокоени от факта, че всяка от тях, оказваща правна или друга помощ на мигранти, достигнали до границата, може да се окаже извън закона. Управляващите настояват, че предлагат само \"правна рамка\", а решенията за това коя организация е рискова и коя - не, ще бъдат взимани от съда. Ще бъде забранено оказване на помощ за кандидати за убежище - включително съдействие за попълване на формуляри, разпространяване на информация за процедурата, а на теория дори даването на храна. Хора, оказващи помощ на мигранти или на групи, които осъществяват подобна дейност, ще са заплашени от затвор. Ще бъде невъзможно за мигранти, преминали през страна, смятана за сигурна при пристигането си, да искат убежище в Унгария. Агенцията за бежанците на ООН критикува закона, като предупреди, че ако бъде прокаран, ще лиши от \"жизненоважни помощи и услуги\" хора, принудени да бягат от домовете си, и \"допълнително ще възпламени напрегнатия публичен дискурс и разрастващите се ксенофобски нагласи\". Неправителствената организация \"Хюмън райтс уоч\" пък поиска \"Фидес\" да бъде изгонена от Европейската народна партия (ЕНП). Последната вече е настоявала, че в поведението на Орбан има \"червени линии\", но на свой ред беше заплашена от него, че може да \"превземе партията отвътре\", като създаде \"антиимигрантска европейска партия\" преди изборите за европарламент през май.", "date": "2018.06.20", "title": "Унгарският парламент поправи конституцията: \"Чуждо население\" не може да се установява в страната"}
{"url": "https://www.faktor.bg/bg/articles/kristiano-ronaldo-spasi-portugaliya-ot-rezil-sreshtu-maroko", "text": "Португалия победи Мароко с 1:0 в двубой от група Б на Световното първенство в Русия. В герой за иберийците са превърна голямата звезда на отбора Кристиано Роналдо, който се разписа в 4-ата минута. Това е 4-ти гол за мега звездата на Световния футбол от началото на Мондиал 2018 след трите гола, които вкара в мрежата на Испания в първия мач в групата. В този двубой определено Мароко може повече да съжалява, че не взе поне точка, защото в големи периоди от мача надиграваше своя противник, но пропуските и добрите намеси на Руй Патрисио запазиха мрежата на Португалия суха, коментира Канал 3. Роналдо и компания имат актив от 4 точки след два изиграни мача, докато Мароко е с две загуби. В последния кръг от групата Португалия играе с Иран, а африканците ще срещнат Испания.", "date": "2018.06.20", "title": "Кристиано Роналдо спаси Португалия от резил срещу Мароко"}
{"url": "https://www.faktor.bg/bg/articles/sport/ivet-lalova-podobri-lichniya-si-rekord-za-sezona-v-sprinta-na-100-metra", "text": "Ивет Лалова подобри личния си рекорд за сезона в спринта на 100 метра от турнира във френския град Монтрьой. 34-годишната българка финишира трета с време 11.18 сек., с което подобри предишното си най-добро постижение през сезона – 11.20 сек., които регистрира преди месец. Победителка в състезанието стана световната вицешампионка в дисциплината Мари-Хосе Та Лу от Кот д’Ивоар (10.95 сек.), докато втора се нареди представителката на домакините Карол Захи (11.16 сек.).", "date": "2018.06.20", "title": "Ивет Лалова подобри личния си рекорд за сезона в спринта на 100 метра"}
{"url": "https://www.faktor.bg/bg/articles/maxim-obyavi-goreshtiyat-top-100-na-nay-seksapilnite-zheni-v-sveta-keyt-aptan", "text": "За поредна година списание Maxim обяви „Горещият Топ 100 на най-сексапилните жени в света“, който беше оглавен от модела и актриса Кейт Ъптън. В тазгодишния Топ 100 на Maxim има няколко категории - актриси, влиятелни жени, забавни момичета, певици и модели.", "date": "2018.06.20", "title": "Maxim обяви „Горещият Топ 100 на най-сексапилните жени в света“"}
{"url": "https://www.faktor.bg/bg/articles/obshtestvo/zakon-i-red/desislava-ivancheva-sadi-balgariya-v-strasburg", "text": "Бившият кмет на столичния район ''Младост'' Десислава Иванчева ще съди държавата в Страсбург. Това съобщи адвокатът ѝ Марин Марковски, цитиран от Bulgaria ON AIR. Б ившата заместничка на Иванчева Биляна Петрова също е сезирала съда.  Причината за жалбата на Иванчева са условията, при които тя живее в затвора.  Според адвоката ѝ не се спазват международни разпоредби, с които се регламентират времето за разходка, условията за използване на тоалетна и други.  Припомняме, че кметицата на \"Младост\" Десислава Иванчева бе арестувана зрелищно по време на получаване на подкуп. Тя, заместничката й Биляна Петрова и помагачът им Петко Дюлгеров са в ареста по обвинение, че са взели подкуп в особено големи размери.", "date": "2018.06.20", "title": "Десислава Иванчева съди България в Страсбург"}
{"url": "https://www.faktor.bg/bg/articles/pozharnikari-spasiha-tsirkov-papagal-v-smolyan", "text": "Пожарникари спасиха избягал цирков папагал, информират от ОД на МВР- Смолян. Необичайният сигнал за избягал папагал Ара е получен от гастролиращ в Смолян цирк. Екип на пожарната открил птицата, кацнала на високо дърво в промишлената зона на града. Пожарникарите стигнали до папагала с автомеханична стълба. Свикналата на публика птица не се опитала да излети, докато спасителите я свалят на земята. Папагалът отново е част от програмата на гостуващия цирк.", "date": "2018.06.20", "title": "Пожарникари спасиха цирков папагал в Смолян"}
{"url": "https://www.faktor.bg/bg/articles/patnik-butna-konduktor-ot-avtobus-v-dvizhenie", "text": "Кондуктор от автобус от градския транспорт на Пловдив е паднал от превозното средство, след като е бил бутнат от пътник. Инцидентът е станал вчера около 12:40 ч., а сигнал е подаден на тел. 112, съобщиха от полицията в Пловдив. При скарване помежду им по време на движение 50-годишен мъж блъснал в гърдите 77-годишния служител на транспортната фирма. В този момент автобусът потеглял от спирка на бул. „Никола Вапцаров“, а загубилият равновесие кондуктор политнал през отворената врата и паднал на земята, удряйки главата си. С линейка пострадалият е транспортиран в болница за оказване на спешна медицинска помощ. 50-годишният пловдивчанин е отведен за срок до 24 часа в Първо РУ. Случаят е докладван на дежурен районен прокурор, образувано е досъдебно производство. Работата по изясняване на причините и обстоятелствата около инцидента продължава разследващ полицай.", "date": "2018.06.20", "title": "Пътник бутна кондуктор от автобус след скандал"}
{"url": "https://www.faktor.bg/bg/articles/zhan-klod-yunker-svikva-v-nedelya-izvanredna-sreshta-za-migratsiyata", "text": "Председателят на Еврокомисията Жан-Клод Юнкер свиква тази неделя в Брюксел неформална работна среща по въпросите на миграцията и предоставянето на убежище, в която ще участват лидерите на 8 държави от ЕС, сред които и България, съобщиха от Европейската комисията. Целта е намиране на общоевропейско решение за промени в политиката на миграцията преди предстоящата среща на върха на всички лидери от ЕС в края на следващата седмица. В срещата в неделя ще участват канцлерите на Германия и Австрия Ангела Меркел и Себастиан Курц, френският президент Еманюел Макрон и премиерите на Гърция, Италия, Испания, Малта и България. Реформата в Дъблинския регламент буксува повече от две години. Държавите членки на ЕС не могат да постигнат съгласие за това кой да поеме отговорността за пристигащите мигранти и дали да има задължителни квоти за разпределяне на бежанците. Въпросът за бързи промени в миграционната политика отново е в европейския дневен ред през последните седмици, след като новото италианско популистко правителство отказа да допусне до италианския бряг спасителния кораб \"Акуариус\" с 629 мигранти на борда. Председателят на Европейския съвет Доналд Туск вече лансира идея за създаването на разпределителни центрове за бежанци в Северна Африка. От тези центрове в Европа ще бъдат допускани само търсещи убежище, а икономическите мигранти ще бъдат връщани в държавите, от които идват. Миграционният проблем постави под силен вътрешнополитически натиск германския канцлер Ангела Меркел. Министърът на вътрешните работи от коалиционния Християнсоциален съюз даде две седмици на Меркел да намери, заедно с европейските си колеги, общоевропейско разрешение на въпроса за миграцията. Ако такова не бъде намерено, Германия ще започне да връща от границите си мигрантите и кандидатите за убежище.", "date": "2018.06.20", "title": "Лидерите на 8 страни от ЕС, включително България, на извънредна среща за миграцията"}
{"url": "https://www.faktor.bg/bg/articles/sluzhebno-prekratyavat-registratsiyata-na-pps-ako-ne-e-registrirano-ot-noviya-mu-sobstvenik", "text": "От отдел „Пътна полиция“ в ГДНП напомнят, че в края на 2017 г. влезе в сила разпоредбата на чл. 143, ал. 15 от Закона за движението по пътищата (ЗДвП) за служебно прекратяване на регистрацията на пътно превозно средство на собственик, който в двумесечен срок от придобиването не изпълни задължението си да го регистрира на свое име, съобщиха от пресцентъра на МВР. Изпълнението на разпоредбата изискваше технологично време за разработване на изтеглен файлсофтуер за автоматично следене на сроковете и автоматично прекратяване на регистрацията, който вече е готов и работи. След направено развитие на програмното осигуряване, от 12.06.2018 г. е добавена нова функционалност в АИС „КАТ Регистрация на ППС и собствениците им“ - служебно прекратяване на регистрацията на превозно средство, което се извършва автоматично за договори, въведени в Регистъра на ПС след 27.12.2017 г. Така, ако нов собственик не изпълни задължението си по закон, превозното му средство ще бъде дерегистрирано служебно. Също така от 06.03.2018 г. е изградена връзка между информационните системи на МВР и Нотариалната камара, с която се осигурява получаване на информация за договора за прехвърляне собствеността на ППС веднага след неговото сключване. Процедурата е лесна и може да видите как да я изпълните тук. Важно е да се знае, че управлението на превозни средства с прекратена регистрация е престъпление по смисъла на чл. 345, ал. 2 от Наказателния кодекс. Напомняме на гражданите, че от края на 2017 г. е в сила и разпоредбата на чл. 145, ал. 2 от ЗДвП, където е предвидено, че приобретателят на регистрирано пътно превозно средство е длъжен в срок до един месец да регистрира придобитото превозно средство в службата за регистрация на пътни превозни средства по постоянния адрес или адрес на регистрация на собственика. При неизпълнение на задължението по чл. 145, ал. 2 от ЗДвП се налага глоба или имуществена санкция в размер 200 лв.", "date": "2018.06.20", "title": "КАТ не си поплюва: Служебно прекратява регистрацията на автомобила, ако не си я направим сами"}
{"url": "https://www.faktor.bg/bg/articles/nay-posle-se-naredihme-na-parvo-myasto-po-edin-ot-pokazatelite-na-evrostat", "text": "По готовност да се докладва за видяно престъпление, криминален акт или вандализъм България е лидер в ЕС с 25 на сто. Това показват данни от проучване на \"Евростат\". В същото време България е на едно от последните места по възприятия за независимост на съдебната система (след нея са само Словакия и Хърватия) и на последно място по показателя за възприятия за корупцията. Около 15% от италианците и французите изразяват готовност да съобщят за видяно престъпление, както и около 17% от холандците и британците. На противоположния полюс едва 3 на сто от хърватите са били готови да съдействат на компетентните органи, както и 3.4 на сто от литовците. Изчисленията на Евростат за процента на хората, които са готови да докладват за възникнало престъпление, показва, че в градовете на ЕС почти всеки пети жител, тоест около 20%, са готови да съдействат за противодействие на престъпността. В селските райони този процент е близо три пъти по-нисък – едва около 7 на сто от живеещите в такава среда са били готови да съобщят за възникнало престъпление, пише БТА. Според друг акцент от анализа България е сред страните в ЕС със сравнително ниски разходи за правосъдие на глава от населението. Страната е отделяла 42.2 евро на глава от населението за функционирането на съдебната система като цяло при среден показател за ЕС от 97.9 евро на глава от населението през 2016 г. По-малко от България за правосъдие отделят в Кипър, Румъния и Литва, където разходите за противодействие на престъпността варират от 27 до 30 евро на глава от населението. Най-висок дял средства за противодействие на престъпността се отделят в Швейцария - по 210.3 евро на глава от населението. Втората държава, където са заделени най-много средства за съдебната система, е Люксембург – по 202.4 евро на глава от населението. Следват Германия и Великобритания – съответно 155.4 и 140.2 евро, Швеция, Исландия, Ирландия и Австрия. През 2015 г. най-висок е делът на случаите на смърт, причинена от убийство, в трите балтийски републики Литва, Латвия и Естония. Най-нисък дял убийства на глава от населението е регистриран във Великобритания. За отчетения период случаите на смърт, причинена от убийство, в България представляват 1.38 престъпления от подобен характер на 100 000 души население при среден показател за ЕС от 0.69.", "date": "2018.06.20", "title": "Българите сме първи в ЕС по готовност да докладваме за престъпление или вандализъм"}
{"url": "https://www.faktor.bg/bg/articles/tihomir-bezlov-ivaylo-kalfin-kato-predsedatel-na-olaf-shteshe-da-e-stranen-izbor", "text": "Ако Ивайло Калфин беше избран за председател на ОЛАФ, това щеше да бъде репутационен проблем. Това коментира анализаторът Тихомир Безлов от Центъра за изследване на демокрацията в интервю за БНР. „Първият аргумент беше, че би било много странен избор, който ще предизвика известни напрежения в администрацията и в политиката на ЕС, да се избере българин за директор на ОЛАФ, защото страната е с лоша репутация по отношение на корупция, злоупотреби. Българин, който да управлява ОЛАФ, респективно да разследва измами, би било репутационен проблем“, обясни той и добави: „Вторият аргумент срещу възможната победа на Ивайло Калфин беше, че твърде много български представители са спечелили ключови административни позиции в европейската администрация и още един пост би станало твърде много за този кратък период“. Безлов коментира и предстоящата извънредна среща на лидерите на страните от ЕС по въпросите на миграцията и предоставянето на убежище, свикана от председателя на Европейската комисия Жан-Клод Юнкер. „Общо е впечатление, че има огромна промяна в позициите на повечето европейски влиятелни сили – Франция, Италия, Австрия. В сравнение с 2015-2016 година нещата се промениха сериозно, най-вече във вътрешнополитически план. Видяхте в Италия какво се случи след формирането на новото правителство. Подобна е и ситуацията в Австрия. Там имат изключително крайна промяна. Последната голяма промяна е това, което се случва в Германия. Това може да доведе до падането на току-що сформираното правителство. Да не забравяме, че във Франция, въпреки реториката за човешко отношение към бежанците, виждаме една много крайна политика. Така че големите страни очевидно промениха поведението си, а и със сигурност ще има някаква промяна, въпросът е каква ще е технологията\", посочи анализаторът.", "date": "2018.06.20", "title": "Тихомир Безлов: Ивайло Калфин начело на ОЛАФ щеше да е репутационен проблем"}
{"url": "https://www.faktor.bg/bg/articles/mayki-na-detsa-s-uvrezhdaniya-iskat-razpuskane-na-natsionalniya-savet-i-razsledvane-na-profsayuzi", "text": "За незабавно отнемане на националното представителство на пациентски организации и неправителствени организации за хора с увреждания, настояваха днес в отворено писмо до премиера Бойко Борисов и синдикатите протестиращите майки на деца с увреждания в Бургас. Освен разпускане на Националния съвет за хората с увреждания, майките искат да се прекрати субсидирането на тези организации. Те настояват още да се разследва дейността на синдикалните организации КНСБ и КТ „Подкрепа“, като се установи колко са усвоените от тях средства от държавния бюджет, по проекти от оперативни програми, от дарения от чуждестранни организации и частни лица от периода на създаването им до настоящия момент. Майките настояват още да бъде освободена от длъжност зам.-министър Зорница Русинова, която според майките е допуснала „цинично“ разделяне на децата и на хората с увреждания. Те искат да се потърси отговорност от досегашния зам.-министър Росица Димитрова, която на конференцията на ООН в Ню Йорк безцеремонно излъгала, че българия отбелязала напредък за политиките за хора с увреждания и прилагането на конвенцията на ООН. Възмутени от грубия език на вицепремиера Валери Симеонов, хората с увреждания в Бургас, призоваха зам.-министъра на труда и социалната политика Росица Димитрова чиято оставка днес бе приета от премиера Бойко Борисов,  да се извини. Но не за похарчените пари на данъкоплатци за командировката до Ню Йорк, а защото е излъгала. Хората с увреждания са възмутени и от реакцията на вицепремиера Валери Симеонов, който защити Димитрова. „Нееднократно бургазлии сме го виждали как излиза на разходка с майка си, която също е в инвалидна количка. Далеч съм от мисълта, че Валери Симеонов няма медицински персонал, който обслужва 24 часа майка му вкъщи поради простата причина единствено и само защото има пари да си го позволи. Не можеш да кажеш, че нито една от нас няма право да твърди и да се бори за нашата кауза, която никак не е маловажна“, заяви една от протестиращите майки в Бургас. Те подкрепят законопроекта на омбудсмана Мая Манолова и с палатков лагер пред Дневния център в Морската градина вече втора седмица протестират.", "date": "2018.06.20", "title": "Напрежението се покачва: Майки на деца с увреждания искат \"главата\" на зам.-министър Зорница Русинова"}
{"url": "https://www.faktor.bg/bg/articles/novini/svyat/zoran-zaev-sbadvame-vekovnite-mechti-na-nashite-predtsi-da-badem-priznati-kato-makedonski-narod-koyto-govori-makedonski-ezik", "text": "Македонският премиер Зоран Заев направи доста странно изказване пред парламента.  . На заседанието за договора за името министър-председателят на югозападната ни съседка  призова депутатите  да гласуват за ратификация на споразумението, като увери, че с него идентичността на македонците ще бъде защитена за векове, съобщава скопското електронно издание „НОВА“, като допълва, че Заев не е пропуснал да припомни, че окончателното решение за бъдещето на договора за името е на гражданите. Подписахме споразумение, което бележи началото на края на несигурността и травматичния период; споразумение, с което постигнахме достойно решение и за двете страни. Имаме договор с ясно признаване на македонския език и идентичност. Защитихме идентичността за векове“, увери македонският премиер, пише \"Фокус\". В речта си Заев също така призова депутатите и гражданите „да съборят стените на ксенофобията и изолацията и да дадат шанса за договора\". С договора, твърди Заев, Македония не само получава нов стратегически партньор в лицето на Гърция, но и сбъдва вековните мечти на „нашите предци да бъдем признати от целия свят като македонски народ, който говори македонски език“.  Заев призова за обединение в интерес на общото бъдеще на страната. „Нека заедно да напишем бъдещите страници, да поведем гражданите към просперираща Македония по примера на най-развите европейски страни… Имаме още един приятел и стратегически партньор, гарантираме стабилността и сигурността на Македония, отваряме пътя към ЕС и НАТО“, увери Заев.", "date": "2018.06.20", "title": "Зоран Заев: Сбъдваме вековните мечти на нашите предци да бъдем признати като македонски народ, който говори македонски език"}
{"url": "https://www.faktor.bg/bg/articles/novini/balgariya/bsp-vnesoha-vota-na-nedoverie-samo-dps-gi-podkrepya", "text": "\"ДПС ще подкрепи вота на недоверие, внесен от БСП\", съобщи зам.-шефът на движението Йордан Цонев.   По-рано днес социалистите внесоха искане за оставка на правителстворо заради провала в политиката по сигурността, подписано от 80 народни избраници. Това е вторият вот, който внася опозиционната партия към кабинета \"Борисов 3\". Първият беше за ширещата се корупция в държавата и очаквано не успя да събори МС, но не получи и подкрепа от ДПС, на която разчитаха. Конкретните аргументи, заради които левицата иска оставката на кабинета \"Борисов 3\", са бягството на затворниците от Централния софийски затвор, битовата престъпност в Угърчин, страхът на хората от престъпници в Ботевград, както и авиокатастрофата с военния хеликоптер. Днес Цонев припомни, че ДПС са искали националната сигурност да е тема на първия вот, но БСП не се съгласили.   ДПС иска оставка на кабинета заради провала в политиката за сигурността не само заради гафовете в него, но и заради участието на националисти в управлението.   \"Ние смятаме, че участието на националистите във властта подкопава националната сигурност и създава условия в страната да има онова, от което всички се страхуваме на Балканите\", каза Цонев и допълни: \"Радваме се, че БСП стигнаха до тази тема шест месеца по-късно\".", "date": "2018.06.20", "title": "БСП внесоха вота на недоверие, само ДПС ги подкрепя"}
{"url": "https://www.faktor.bg/bg/articles/novini/balgariya/siderov-bsp-nyamat-argumenti-za-tozi-vot-prosto-napomnyat-za-sebe-si", "text": "„Вотът на недоверие трябва да бъде отхвърлен, защото обществото няма полза от падане на правителството, коментира председателят на ПГ на „Обединени патриоти“ Волен Сидеров, цитиран от Нова телевизия. „Те нямат реален, истински аргумент за този вот. Просто припомнят за себе си“, смята Сидеров. Според него МВР наистина се нуждае от реформи, които да променят начина на работа на институциите, свързани със сигурността и припомни за настояването на патриотите във всяко населено място да има по-засилено полицейско присъствие.  „Аз мисля, че това е възможно, но все още не е изпълнено“, подчерта лидерът на АТАКА. Сидеров коментира още, че не вижда никакви знаци за нестабилност в правителството, а внесеният вот на недоверие ще мобилизира парламентарното мнозинство.", "date": "2018.06.20", "title": "Сидеров: БСП нямат аргументи за този вот, просто напомнят за себе си"}
{"url": "https://www.faktor.bg/bg/articles/novini/svyat/ruska-daskalitsa-prevarna-detska-gradina-v-gulag", "text": "Учителка в една от елитните детски градини в руския град Барнаул, Алтайска област, е обвинена в малтретиране на малки деца. Това съобщиха световни медии. Според разследването от февруари до май 2018 г, жената жестоко наказвала децата дори и за най-малкото неправомерно поведение. Учителката биела децата и ги заключвала в тъмна стая.  За едно от децата тежкото наказание се превърнало в психологическа травма: 3-годишното момче започнало да се страхува от тъмнината. Забелязвайки какво не е наред, майка му решила да разбере какво става в детската градина. След като получила кадри от камерата за наблюдение, жената отишла в полицията. Заради насилието над деца беше открито наказателно дело.", "date": "2018.06.20", "title": "Руска даскалица превърна детска градина в Гулаг"}
{"url": "https://www.faktor.bg/bg/articles/novini/svyat/ard-v-germaniya-e-predotvratena-biologicheska-ataka", "text": "Ръководителят на Федералната криминална служба Холгер Мюнх разкри, че с арестуването на тунизийски бежанец в Кьолн в Германия е предотвратена биологическа атака, предава телевизионният канал ARD, цитиран от \"Фокус\". Съгласно данните, представени от Мюнх, тунизиецът е подготвял нападение с биологическо оръжие – къде и кога, властите все още не са в състояние да уточнят. Арестуван в Германия тунизиец искал да създаде биологическо оръжие „Имал е подходящи инструкции как да извърши нападението, включително от ислямистки организации в интернет. Този човек очевидно е бил ръководен и от тази идея\", коментира Мюнх, като допълни, че засега остава неясно дали тунизиецът е имал съучастници в подготовката на атаката. За първи път в историята на Германия е пресечено планиране на атака с билогическо оръжие, пояснява телевизията. Белгия осъди задочно джихадист за престъпления в Сирия Миналия вторник полицията обискира жилището на 29-годишен тунизиец, пребиваващ в Кьолн. Заподозреният, идентифициран като Сиеф Аллах Х., бе арестуван, след като в апартамента му бе открит рицин - едно от най-силно отровните вещества в природата. Мъжът е разполагал с достатъчно материал, за да произведе между 250 и 1000 дози рицин. Той бе арестуван за нарушаване на Закона за контрол на оръжията. Освен това той е обект на разследване за подготовка за сериозен акт на насилие, който застрашава сигурността на държавата, припомня ARD.", "date": "2018.06.20", "title": "ARD: В Германия е предотвратена биологическа атака"}
{"url": "https://www.faktor.bg/bg/articles/novini/balgariya/valeri-simeonov-na-maykite-ne-im-e-rabota-kolko-struva-biletat-na-zam-ministarkata", "text": "На майките не им е работа колко струва самолетният билет на зам.-министърката”, каза вицепремиерът Валери Симеонов пред bTV. Той обяви, че не е съгласен с оставката на Росица Димитрова и, че тя е пожертвана от премиера. „Тя е в моя ресор, това не е съгласувано с мен. Категорично заявявам, че тя е един добър професионалист”, допълни Симеонов. Той определи обвиненията срещу нея като абсурдни. „Пътувала с бизнес класа в самолет. Всички тези, които разпространяват тази информация, би било добре да проверят, че когато се наложи да купиш билет в последния момент, обикновено са останали места само в бизнес класа”, каза Симеонов. Той уточни, че преди две седмици и на него му се било наложило да си купи билет за бизнес класа. „А къде е спала там, някой сети ли се да попита? В общежитието на посолството. Това за мен е несериозно и смятам, че по този начин държавната администрация ще се обезкърви”, каза Симеонов. Той коментира, че е разговарял с премиера Бойко Борисов и го е призовал да не подписва оставката ѝ.", "date": "2018.06.20", "title": "Валери Симеонов: На майките не им е работа колко струва билетът на зам.-министърката"}
{"url": "https://www.faktor.bg/bg/articles/pentagonat-napravi-secheno-na-amerikanskiya-kongres-prodade-iztrebiteli-na-turtsiya", "text": "Утре Турция трябва да получи първите американски изтребители F-35. Сделката ще се състои въпреки протеста на конгреса на САЩ, съобщил официалният представител на Пентагона Майк Ендрюс.  Както пише RBK, турските пилоти вече се намират в авиобаза на ВВС в Аризона и скоро ще започнат тренировъчни полети.   Вчера, вторник, БЛИЦ съобщи с позоваване на Fox News, че Сенатът на САЩ е одобрил закон, с който блокира доставката на изтребители F-35 за Турция. Решението беше взето по време на дебатите за бюджета на Пентагона през 2019 г. Министърът на отбраната беше лишен от възможността да одобри доставката за Турция.    Турция е една от осемте страни, които участват в разработката на изтребителите от пето поколение. Очаква се през следващите дни от сената да бъде изготвен доклад за отношенията между двете страни.", "date": "2018.06.20", "title": "Пентагонът направи сечено на американския Конгрес - продаде изтребители на Турция"}
{"url": "https://www.faktor.bg/bg/articles/novini/svyat/zoran-zaev-ako-george-ivanov-blokira-dogovora-za-imeto-shte-iskame-impiychmant", "text": "Ако президентът Георге Иванов не подпише договора за името с Гърция, след като гражданите гласуват за него на референдум, парламентарното мнозинство ще поиска импийчмънт на държавния глава, заяви премиерът Зоран Заев, цитиран от в. \"Вечер\". Заев каза в предаване на телевизия Канал 5, че ще направи всичко възможно, за да предотврати евентуално блокиране на договора от страна на Иванов. \"Свърши времето на лъжи, на лични и политически сметки. Македония трябва да излезе напред и вече има шанс чрез своите граждани да реши какво бъдеще иска. Гражданите ще решат по този въпрос\", заяви Заев. Част от нещата, които Заев прие в договора с Гърция, даже не са били поискани, твърди бившият премиер Никола Груевски във Facebook. В поста, цитиран от в. \"Слободен печат\", Груевски посочва, че неговата партия ВМРО-ДПМНЕ е водела преговорите за името с Гърция, строго придържайки се към резолюцията на ООН, и не е променила името и идентичността цели 11 години, а Заев е приел име \"за обща употреба\" и поправки в конституцията, които никога не са били предмет на преговорите преди това, казва Груевски и определя договора като \"национална катастрофа\". Коментирайки член в договора, в който се посочва различното тълкуване на термините \"Македония\" и \"македонски\" в двете страни, Груевски посочва, че баща му, който е роден на 15 километра от днешната граница на гръцка територия, трябва да бъде част от гръцката история и идентичност, докато той самият, роден от тази страна на границата, няма такова право. \"Кой е този учен, който превърна административната граница в историческа граница и граница на идентичността\", пита бившият премиер. Демонстрантите заявиха, че няма да се откажат от протестите против договора за промяна на името, пише вeстник \"Нова Македония\", цитирана от БТА. И снощи граждани се събраха на протест пред парламента, за да изразят несъгласие с договора и да поискат оставка на правителството. Те скандираха името на президента Иванов и лозунги като \"Не си даваме името, Македония на македонците\". На импровизирана трибуна някои от демонстрантите осъдиха намесата на полицията със сълзотворен газ на протеста преди два дни и заявиха, че са дошли на мирен протест да изразят недоволството си от договора. Демонстрантите обявиха, че няма да се откажат от протестите и ще се събират всеки ден в 20 часа пред парламента, докато договорът не бъде анулиран.", "date": "2018.06.20", "title": "Зоран Заев: Ако Георге Иванов блокира договора за името ще искаме импийчмънт"}
{"url": "https://www.faktor.bg/bg/articles/tsvetan-tsvetanov-se-sreshtna-s-predstaviteli-na-svetovniya-evreyski-kongres", "text": "Председателят на ПГ на ГЕРБ и зам.-председател на партията се срещна с директора по сигурността на Световния еврейски конгрес Омри Сегелман, директора на офиса на организацията за Централна и Източна Европа Ернест Херцог, главния съветник към Световния еврейски конгрес Ячек Кастеланиец, председателя на ОЕБ \"Шалом\" д-р Александър Оскар и директора по сигурността на ОЕБ \"Шалом\" Иван Панчев.  По време на срещата бяха обсъдени двустранните отношения, като Сегелман отбеляза, че отличната комуникация и връзка между българското правителство и общество и еврейската общност, Държавата Израел и еврейските организации се дължи на общите ценности и цели за мир и сигурност в региона и в глобален мащаб. Отбелязан бе успеха на посещението на българската правителствена делегация в Израел и допълнителното задълбочаване на отличните взаимоотношения, за което тя ще допринесе.  Цветанов и Сегелман се обединиха около мнението, че борбата срещу популизма и речта на омразата са ключови за превенцията на радикализацията и целенасоченото изкуствено противопоставяне между различни групи и общности, които в България са в традиционно добри отношения и служат за пример за етническа толерантност.", "date": "2018.06.20", "title": "Цветанов и представители на Световния еврейски конгрес обсъдиха бъдещите двустранни отношения"}
{"url": "https://www.faktor.bg/bg/articles/izvanredno-zasedanie-na-parlamenta-vav-vtornik-zaradi-vota-na-nedoverie", "text": "Обсъждането на вота на недоверие ще се проведе на извънредно заседание на парламента във вторник, идната седмица. Гласуването пък ще е в края на седмицата.  По-рано днес социалистите внесоха искане за оставка на правителстворо заради провала в политиката по сигурността, подписано от 80 народни избраници. Това е вторият вот, който внася опозиционната партия към кабинета \"Борисов 3\". Първият беше за ширещата се корупция в държавата и очаквано не успя да събори МС, но не получи и подкрепа от ДПС, на която разчитаха. Конкретните аргументи, заради които левицата иска оставката на кабинета \"Борисов 3\", са бягството на затворниците от Централния софийски затвор, битовата престъпност в Угърчин, страхът на хората от престъпници в Ботевград, както и авиокатастрофата с военния хеликоптер. Председателят на ПГ на ГЕРБ Цветан Цветанов определи мотивите на БСП за вот на недоверие към кабинета като „неоснователни“. \"Въпреки някои слабости, които се констатират в някои от секторните политики, смятаме, че този вот е абсолютно неуместен. Той не кореспондира с очакването на хората за създаването на политическа криза. Не смятам, че към настоящия момент това би решило политическите претенции на БСП\".", "date": "2018.06.20", "title": "Циркът на БСП ще е във вторник - на извънредно заседание на парламента"}
{"url": "https://www.faktor.bg/bg/articles/novini/balgariya/zhizneniyat-standart-na-balgarina-e-55-ot-tozi-na-sredniya-evropeets", "text": "Жизненият стандарт на българина е на 55% от този на средния европеец, сочат данните на Евростат. По този показател България драматично изостава от развитите страни в ЕС. За да определи жизнения стандарт, Евростат използва показателя за действителното индивидуално потребление (AIC), който е мярка за материалното благосъстояние на домакинствата. По този показател България е на последно място в ЕС, като жителите на страната ни потребяват с 45% по-малко от средния европеец, пише \"Труд\". Преди година потреблението у нас беше 53% от средното ниво в ЕС, което показва че малко сме се доближили до начина на живот на средния европеец. Най-близо до нас е Хърватия, където действителното индивидуално потребление е в размер на 61% от средното в ЕС. След това се нареждат Унгария и Румъния съответно с 63% и 68%.  България отново е на последно място, като БВП на човек у нас е само 49% от средното ниво в ЕС при 253% в Люксембург.", "date": "2018.06.20", "title": "Жизненият стандарт на българина е 55% от този на средния европеец"}
{"url": "https://www.faktor.bg/bg/articles/siderov-konkurentsiya-na-ninova-zaemal-se-lichno-s-maykite-na-detsa-s-uvrezhdaniya", "text": "Председателят на ПГ на Обединени патриоти и лидер на АТАКА Волен Сидеров лично ще се заеме да съдейства на майките на деца с увреждания.  Той се срещна с тях и разговаряха в градинката до парламента, където протестират от няколко дни, съобщават от пресцентъра на \"Атака\". Според Сидеров, за разрешаването на техните проблеми е важно те да вземат участие по време на заседанията на парламентарната комисия по труд и социална политика.  „Лично ще се заема с това, представителите на родители на деца с увреждания да бъдат допуснати до сградата на Народното събрание. По този начин ще може да протече градивен диалог с реални решения. Техните предложения и искания трябва да бъдат взети под внимание“, смята той.  Сидеров и народни представители от групата на Обединени патриоти заявиха пред протестиращите майки, че ще им помагат за разрешаване на наболелите от години проблеми.", "date": "2018.06.20", "title": "Битка за популизма: Сидеров конкуренция на Нинова, заемал се лично с майките на деца с увреждания"}
{"url": "https://www.faktor.bg/bg/articles/novini/svyat/yunker-ne-e-rabota-na-amerikanskiya-prezident-da-spekulira-dali-germantsite-shte-smenyat-kantslera-merkel", "text": "Председателят на ЕК Жан-Клод Юнкер остро критикува президента на САЩ Доналд Тръмп заради коментарите му за Германия и несправянето на федералното правителство с мигрантите и престъпността.  „Американският президент е винаги раздразнителен и обидчив, когато ние се осмеляваме да критикуваме американските политици. Но това масивно вмешателство във вътрешните работи на Германия е недопустимо и осъдително. Не е работа на американския президент да спекулира дали германското население ще смени канцлера Меркел. Тя няма да бъде сменена от Тръмп, а от германските избиратели, ако въобще се стигне до такъв вариант, който не е желан. Г-н Тръмп не управлява Европа, той управлява Съединените щати“, коментира Юнкер.", "date": "2018.06.20", "title": "Юнкер: Не е работа на американския президент да спекулира дали германците ще сменят канцлера Меркел"}
{"url": "https://www.faktor.bg/bg/articles/novini/balgariya/ns-prekrati-predsrochno-mandata-na-prof-kamen-plochev", "text": "Депутатите приеха предсрочното прекратяване на мандата на управителя на Националната здравноосигурителна каса (НЗОК) проф. Камен Плочев.    Общо гласуваха 211 депутати, 109 от тях бяха \"за\", 72 - \"против\", а 30 се въздържаха.  Докладът на комисията бе представен на депутатите в пленарната зала от шефа на здравната комисия д-р Даниела Дариткова. \"Тази институция е оставена три месеца на автопилот. Проблемите, които се натрупаха, са големи\", подчерта и депутатът от ГЕРБ Лъчезар Иванов, който призова да не се политизира освобождаването на Проф. Плочев.", "date": "2018.06.20", "title": "НС прекрати предсрочно мандата на проф. Камен Плочев"}
{"url": "https://www.faktor.bg/bg/articles/novini/balgariya/tsvetanov-debatat-za-promenite-v-zakona-za-mvr-stana-poveche-politicheski-otkolkoto-po-sashtestvo", "text": "\"Всички структури, които имат компетентност по тема \"Сигурност\" са част от националната сигурност. Тази промяна, която се гласува, позволява и дава възможността за назначаване на служители от МВР, които да се изместят към Национална сигурност. По-добре е да има възможност Националната агенция да има такъв потенциал\", заяви председателят на ПГ на ГЕРБ Цветан Цветанов по време на дебата за промените в закона за Министерството на вътрешните работи.. Според него от страна на опозицията се говори много и то за неща, които нямат реална връзка със законопроекта. \"Тук дебатът стана повече политически, отколкото по същество\". коментира от парламентарната трибуна Цветанов. Днес в парламента предстои второ гласуване на промените в закона за Министерството на вътрешните работи.", "date": "2018.06.20", "title": "Цветанов: Дебатът за промените в закона за МВР стана повече политически, отколкото по същество"}
{"url": "https://www.faktor.bg/bg/articles/skandal-v-bsp-rumen-gechev-skochi-zhestoko-na-ninova", "text": "Жесток скандал се разразил в парламентарната група на БСП по време на вчерашното й редовно заседание. Румен Гечев е вдигнал грандиозен скандал на лидера на левицата Корнелия Нинова заради предложението й парламентът да работи август, за да приеме промени във връзка с подобряване на живота на хората с увреждания.  Вицепремиерът от времето на Жан Виденов категорично заявил, че е против и намаляването на депутстаките заплати, което по думите му Нинова наложила еднолично. Гечев си изпуснал нервите и заявил, че си е изработил както заплатата, така и почивката и затова не приема да му се посяга на възнаграждението, пише блиц.бг. Това възмутило залата, а Нинова попитала в прав текст не го ли е срам всеки ден да минава покрай палатките на протестиращите майки с деца с увреждания и да ходи на почивка, докато те протестират на жълтите павета. На свой ред Гечев се възмутил и че решението й е подкрепено от Изпълнителното бюро на партията, като подчертал, че не то е органът, който може да му казва какво да прави.", "date": "2018.06.20", "title": "Скандал в  БСП! Румен Гечев нахока безмилостно Нинова"}
{"url": "https://www.faktor.bg/bg/articles/novini/balgariya/mareshki-bsp-e-bolna-partiya-koyato-pravi-tozi-vot-za-da-pokazhe-che-e-zhiva-i-marda", "text": "\"БСП е болна партия, която прави този вот, за да покаже, че е жива и мърда. Ние не сме реаниматори. Вотът на недоверие няма да доведе до нищо полезно за България. БСП търси възможност за публичност\", заяви лидерът на ПП \"Воля\" Веселин Марешки пред Bulgaria ON AIR. \"Предложението на БСП за премахването на лятната ваканция на депутатите, докато не се решат проблемите на майките на деца с увреждания, е изключителен политически цинизъм. Те не си вършат работата, когато са в управлението и пречат на работата, когато са в опозиция\", подчерта Марешки. Лидерът на \"Воля\" отбеляза, че европредседателството ни е протекло добре, но темата му от самото начало е трябвало да бъде друга. \"Темата беше сбъркана. Животът в България е много по-важен. Не трябваше да бъде \"Западни Балкани\", а \"Източна Европа\". Предложението за затваряне на границите на Европа е наше предизборно предложение. Сега всички започнаха да го предлагат\", поясни той.", "date": "2018.06.20", "title": "Марешки: БСП е болна партия, която прави този вот, за да покаже, че е жива и мърда"}
{"url": "https://www.faktor.bg/bg/articles/nasred-angliyski-grad-sauditets-zavarza-krakata-na-britanka-i-ya-iznasili-bila-dolna-zashtoto-ne-e-arabka", "text": "Саудитец, който има три съпруги, завърза краката на жена и я изнасили, стана ясно в съда. Шади Бадаууд, на 36 години, е обвинен във вербална, физическа и сексуална злоупотреба с жената, която \"изглеждала долна\", защото не е от Саудитска Арабия. Това предаде \"Мирър\".  Обвиняемият нападнал жената в британския град Хъл. Той учил докторска степен по маркетинг в университета на града. Арабинът отрича своята вина.  Жената била преследвана от мъжа в местен парк, докато се държала \"истерично и провокативно\". Тя заяви в съда, че Шади завързал краката й с колан, за да не може да ги движи. Започнал да я души толкова силно, че тя не можела да диша. След това й казал, че \"няма да я остави сама, докато не я убие или подлуди\".  По думи на пострадалата саудитецът я наричал с много мръсни и обидни думи, включително \"дъщеря на куче\", което в арабския свят е много голяма обида. Според прокурора жената плачела, а нападателят не усещал и грам разкаяние и жал.  Саудитецът отрече всичко това в съда и каза, че просто жалбоподателката \"има проблем с мюсюлманите\".", "date": "2018.06.20", "title": "Насред английски град: Саудитец завърза  британка и я изнасили - била \"долна\", защото не е арабка"}
{"url": "https://www.faktor.bg/bg/articles/sled-skanadala-borisov-prie-ostavkata-na-zam-ministarkata-sas-skapiya-bilet-do-nyu-york", "text": "Министър-председателят Бойко Борисов прие подадената от заместник-министъра на труда и социалната политика Росица Димитрова оставка. Това съобщиха от правителствената информационна служба.  Мотивът на Димитрова е създалата се обществена чувствителност във връзка с участието й в 11-тата сесия на Конференцията по Конвенцията за правата на хората с увреждания, проведена в Ню Йорк и закупения билет за над 8000 лв.  Вчера Димитрова, срещу която скочиха хората с увреждания, заяви следното: \"Не съм участвала в луксозна командировка, а имах удоволствието, гордостта и честта да участвам в 11-та конференция по проблемите на хората с увреждания. Навярно сгреших с избора на билета, но не съжалявам\".", "date": "2018.06.20", "title": "След сканадала: Борисов прие оставката на зам.министърката със скъпия билет до Ню Йорк"}
{"url": "https://www.faktor.bg/bg/articles/novini/svyat/ar-nay-golyamoto-predizvikatelstvo-pred-evropa-dnes-e-migratsiyata", "text": "Забравете Брекзит и задаващата се трансатлантическа търговска война. Дипломатическият скандал от миналата седмица между Италия, Малта и Франция кой да поеме отговорността за над 600 спасени в открито море хора показва, че най-голямото предизвикателство пред Европа днес е миграцията, пише Асошиейтед прес. И тук не става дума конкретно за стотиците хиляди, пристигнали през Средиземно море през последните години в търсене на по-добър или по-сигурен живот , много от които предприели опасното прекосяване на морето, подобно на тези на борда на спасителния кораб \"Акуариус\". Турция е приела повече. Миниатюрният Ливан и изпитващата трудности Йордания се оправят с почти два милиона бежанци. Кризата, която заплашва самото съществуване на ЕС, е вътрешният враг: неумението на 28-те държави членки, съставляващи най-големия в света търговски блок, да овладеят съвместно миграционните потоци. Реформирането на политиката за предоставяне на убежище е заседнало на скалистия бряг на националните интереси. Въпросите за това кой да поеме отговорността за пристигащите мигранти - и дали сред държавите членки трябва да има квотна система за разпределяне на бежанците - предизвикват яростни спорове. Отдавна страдащи държави от ЕС като Гърция и Италия, откъдето влизат по-голямата част от миграционните потоци, се чувстват изоставени от останалите членове на съюза. В отговор на кризата някои европейски страни разположиха военни сили, издигнаха гранични огради и временно върнаха паспортните проверки, с което бяха подронени устоите на Шенгенската зона за свободно пътуване. Други приеха мигрантите на своя територия. В повечето случаи тези, които действаха сами, разгневяваха своите съседи, като просто предаваха проблема по-нататък. Взаимното доверие между държавите от съюза се изпари. Противопоставящи се на миграцията партии се възползваха от хаоса, печелейки гласове чрез насаждане на страх от чужденците. \"Докато продължаваме да не признаваме, че имаме колективен проблем, който може да бъде уреден единствено чрез колективни решения, докато това ни убягва, няма да намерим решение\", предупреди заместник-председателят на Европейската комисия Франс Тимерманс. \"Ще се проваляме колективно.\" Държавите от ЕС не обръщат внимание на този колективен провал и не намират начин как да реформират правилата на съюза за предоставяне на убежище, известни като Дъблинския регламент. Ако Дъблин не бъде поправен, това може да се окаже погребалният звън, който да възвести края на свободата на пътуване без гранични проверки и на улеснения режим за трансгранични делови отношения в целия ЕС - двете върхови постижения на съюза. В продължение на две години правителствата в ЕС безуспешно се борят да поправят най-противоречивото нещо в Дъблин: мигрантите задължително да трябва да кандидатстват за закрила в първата държава от съюза, в която са влезли. При положение че повечето мигранти идват в ЕС през Турция или Либия, тези първи страни на влизане най-често са средиземноморските Гърция и Италия. Това правило се оказа част от спора миналата седмица около \"Акуариус\", спасителен кораб с 629 мигранти на борда, включително бременни жени и деца, които били спасени край бреговете на Либия. Контролиращата средиземноморските спасителни операции Италия спря насочилия се към нейните пристанища кораб с мотива, че Малта е по-близо и точно Ла Валета трябва да поеме отговорност. Тогава се намеси френският президент Еманюел Макрон, обвинявайки Италия в цинично и безотговорно поведение. Новото популистко правителство в Рим не можа да преглътне това, особено с оглед на факта, че спазвайки дефектните правила на ЕС за предоставяне на убежище, френската гранична полиция редовно блокира хиляди мигранти, които се опитват да напуснат Италия. На помощ се притече новото левоцентристко правителство на Испания, което предложи сигурен пристан във Валенсия. \"Това не е нещо, с което Малта, Италия, Гърция или Испания трябва да бъдат оставяни сами да се справят. Страните извън Средиземноморието не може да се опитват да използват географията, за да се изключат от отговорност\", каза пред Асошиейтед прес един от водещите депутати в Европейския парламент по темата за миграцията Роберта Мецола. Темата е толкова чувствителна, че българското ротационно председателство на ЕС в продължение на месеци председателстваше преговори при закрити врата на по-ниско равнище за постигане на компромис - но проблемът е изключително политически, а не технически. Унгария и Полша отказаха да приемат бежанци, докато останалите страни не допринесоха с кой знае какво за предишния неуспешен опит на ЕС за споделяне на бежанския товар. Проблемът постави под силен вътрешнополитически натиск германския канцлер Ангела Меркел, която през 2015 г. отказа да затвори границите на Германия за мигрантите, много от които бягащи от конфликта в Сирия и Ирак. Сега германският министър на вътрешните работи Хорст Зеехофер иска да връща бежанците, които са били регистрирани другаде. В същото време Австрия и Дания лансират идеята да бъдат създадени лагери за мигранти извън Западна Европа, на съседните Балкани. Според директора на Института за миграционна политика \"Европа\" Елизабет Колет подобни планове са признак за времена на отчаяност. \"Тези идеи изглеждат добре на хартия, но беше трудно да се намери страна извън ЕС, готова да бъде \"васална държава\" по този начин или да се измисли система, която действително да бъде работеща\", каза тя. \"Това, което е новото сега, са размерите на политическата отчаяност в прокарването на тези идеи. Страните са готови да сложат още на масата - тоест да плащат повече на трети страни, и са по-малко загрижени за това колко добре функционират тези трети страни.\" Европейските лидери разпоредиха този месец да бъде намерено решение. При положение че такова обаче не се вижда, Меркел и колегите й ще бъдат принудени на срещата си на върха на 28 и 29 юни отново да се заемат решително с проблема с миграцията. Присъствието сред тях на новото популистко правителство на Италия, чийто министър на вътрешните работи се зарече да депортира десетки хиляди мигранти възможно най-скоро, ще направи постигането на компромис още по-трудно. \"Европа може да бъде пример за всички по този въпрос, но трябва да бъде проявена истинска политическа воля за излизане от полето на разгорещената риторика и за взимане на тежки решения\", заяви Мецола. \"Топката сега е в полето на лидерите. Светът гледа.\" /БТА/", "date": "2018.06.20", "title": "АР: Най-голямото предизвикателство пред Европа днес е миграцията"}
{"url": "https://www.faktor.bg/bg/articles/novini/balgariya/d-manolov-nyakoy-iska-da-se-vazpolzva-ot-bolkata-na-maykite-na-detsa-s-uvrezhdaniya", "text": "Президентът на КТ \"Подкрепа\" Димитър Манолов се извини на майките на деца с увреждания. По време на обсъждането на законопроекта за личната помощ, предложен от омбудсмана Мая Манолова, част от тях го нарекоха \"убиец\" Манолов, който преди това ги посъветва \"да спрат да разхождат нещастните си деца по улиците\".  \"До този тон се стигна заради това, че дебатът в залата започна да прилича на митинг. Беше достатъчно да ги извадят един път и повече да не издевателстват над тях. Поднасям извиненията си, ако съм обидил някого\", заяви Манолов пред Bulgaria ON AIR. По думите му в залата не е имало нито един човек, който да не е възразил с аргументи срещу проектозакона.  \"Големият грях е, че през всичките тези години не беше намерено решение\", смята Манолов. \"Според изчисленията този закон се нуждае от 1,1 млрд. лева - това не е възможно. Големият спор беше за тези числа - и в едните, и в другите има логика\", обясни той и добави, че някой иска да се възползва от болката на майките на деца с увреждания.", "date": "2018.06.20", "title": "Д. Манолов: Някой иска да се възползва от болката на майките на деца с увреждания"}
{"url": "https://www.faktor.bg/bg/articles/politseyska-aktsiya-pred-bankov-klon-v-sofiya", "text": "Акция на МВР се провежда в центъра на София. Патрулка с полицаи се намира пред банков клон на централния бул. „Евлоги и Христо Георгиеви”. Банката, както и банкоматът пред нея, са опаковани с полицейска лента. По информация на bTV има няколко задържани. От МВР засега отказват подробности за операцията. Няма видими следи от взлом или взрив на банкомата.", "date": "2018.06.20", "title": "Полицейска акция пред банков клон в София"}
{"url": "https://www.faktor.bg/bg/articles/novini/svyat/britanski-sad-razreshi-zamrazyavane-aktivite-na-gazprom", "text": "Търговски съд във Великобритания разреши замразяване на активите на \"Газпром\" на територията на Обединеното кралство по оскане на украинския \"Нафтогаз\", съобщава \"Интерфакс\". Британският съд задължава в срок от 48 часа \"Газпром да предаде на \"Нафтогаз\" списък на всички свои активи на стойност над 50 хиляди долара, разположени в Англия или Уелс. Това решение идва след решението на Стокхолмския арбитраж, с което съда задължи \"Газпром\" да изплати на \"Нафтогаз\" 2.6 милиарда долара, с които да го компенсира за загубите, настъпили вследствие на отказ на \"Газпром\" да достави на украинската компания предварително договорени и платени количества газ. В края на май и началото на юни в Холандия и Швейцария също бяха блокирани активи на \"Газпром\".", "date": "2018.06.20", "title": "Британски съд разреши замразяване активите на \"Газпром\""}
{"url": "https://www.faktor.bg/bg/articles/svetkavichna-rusiya-se-natisna-da-vleze-v-saveta-na-oon-po-pravata-na-choveka-sled-otteglyaneto-na-sasht", "text": "Русия е подала кандидатурата си за членство в Съвета на ООН по правата на човека за периода между 2021 и 2023 г. Това се случва часове след оттеглянето на САЩ от съвета. Това съобщават световните медии, цитирайки постоянната мисия на Русия в ООН. \"Русия ще продължи ефективната си работа в Съвета по правата на човека за поддържане на равен диалог и сътрудничество в сферата на правата на човека. По тази причина Русия предложи кандидатурата си за членство в Съвета по правата на човека за периода 2021-2023 г.\", посочи първият секретар на мисията на Русия в ООН Фьодор Стржижовски.", "date": "2018.06.20", "title": "Няма празно: САЩ си тръгна, а Русия се натиска да влезе в Съвета на ООН по правата на човека"}
{"url": "https://www.faktor.bg/bg/articles/novini/svyat/prezidentat-na-litva-tryabva-da-sme-gotovi-za-napadenie-ot-rusiya", "text": "Президентът на Литва Даля Грибаускайте смята, че страната и трябва да е готова за нападение от страна на Русия. В интервю за германското списание Spiegel Грибаускайте нарича заплахата от Москва \"голяма\". По думите и, руските сили разположени по границите на страните от Прибалтика и Полша надвишават 10 пъти силите на НАТО. Според нея, Западът провежда твърде мека политика оп отношение на Русия. \"Едва когато ги нападнат те осъзнават, че Русия се намесва в техните интереси, шпионира ги, манипулира изборите им. Ние знаем, че на Русия не може да се вярва\", коментира през списанието Грибаускайте и добавя, че руският президент Владимир Путин \"говори едно, а върши друго\".", "date": "2018.06.20", "title": "Президентът на Литва: Трябва да сме готови за нападение от Русия"}
{"url": "https://www.faktor.bg/bg/articles/novini/svyat/napast-mishki-izgrizaha-desetki-hilyadi-dolari-ot-bankomat", "text": "Мишки изядоха няколко хиляди долара в неработещ банкомат. Техници, които трябвало да поправят устройството в индийския щат Асам, останали силно изненадани, когато отворили машината. Банкноти на стойност 17 600 долара били изгризани от плъхове, съобщава Нова телевизия. Според полицията гризачите проникнали в банкомата през дупка за кабели.", "date": "2018.06.20", "title": "Напаст: Мишки изгризаха десетки хиляди долари от банкомат!"}
{"url": "https://www.faktor.bg/bg/articles/novini/balgariya/blizki-na-zaginali-v-midzhur-shte-sadyat-darzhavata-v-strasburg", "text": "рагедията ме мобилизира, дадох дума пред паметта на сина си да търся истината (за инцидента в завод „Миджур”, при който загинаха 15 души). Това обяви пред bTV Димитър Димитров, баща на загиналия при взрива по време на утилизация на противопехотни мини 26-годишен Михаил. Три години и половина след трагедията в завод „Миджур” съдът оправда обвиняемите. Обвинението посочи четирима отговорни за трагедията. Видинският окръжен съд оправда всички. Димитър Димитров води и собствено разследване. Казва, че е внесъл документи, доказващи нарушения на високо държавно ниво, които окръжният съд не е взел предвид.  Той се готви да съди държавата в Европейския съд за правата на човека в Страсбург.", "date": "2018.06.20", "title": "Близки на загинали в „Миджур” ще съдят държавата в Страсбург"}
{"url": "https://www.faktor.bg/bg/articles/novini/svyat/germaniya-i-frantsiya-predlagat-sazdavaneto-na-savet-za-sigurnost-na-es", "text": "Германия и Франция настояват за създаване на нови формати на взаимодействие в ЕС по въпросите на външната политика. В частност, Берлин и Париж предлагат на европейските страни да обсъдят възможността за създаване на Съвет за сигурност на ЕС.  \"Необходим е дебат  за по-тясна координация по отношение на външната политика в ЕС и на външни форуми\", се казва в   на германското правителство. В него се посочва необходимостта от съвместни усилия за развитие на военния потенциал на ЕС, за стабилизиране на ситуацията в Украйнаи запазване на териториалната и цялост. Към новите заплахи пред ЕС са причислени растящата миграция, променената среда за сигурност и необходимостта да бъде направено еврото по-стабилно. Франция и Германия споделят убеждението, че единственият адекватен отговор на тези заплахи е европейското сътрудничество. \"Несъгласуваните мерки, приемани на национално ниво, водят само до неуспехи и разединение\", се казва в текста.", "date": "2018.06.20", "title": "Германия и Франция предлагат създаването на Съвет за сигурност на ЕС"}
{"url": "https://www.faktor.bg/bg/articles/novini/balgariya/emil-dimitrov-sezonat-na-stachkite-svarshva-zashtoto-svarshva-evropredsedatelstvoto", "text": "Депутатът от Обединените патриоти Емил Димитров коментира промените на Закона за административното регулиране на икономическите дейности, свързани с нефт и нефтени продукти, който предизвика недоволство сред някои в бранша. По думите му, промените целят единствено шофьорите и цистерните им да бъдат регистрирани, а от бензиностанциите единственото изискване е да декларират обезпечение на стойност 20 хил. лв. Единствено от едрите търговци на едро, които съхраняват голямо количество гориво, има промените в закона предвиждат обезпечение от 3 млн. лв. Пред БНТ Емил Димитров заяви, че към края на Българското европредседателство \"сезонът на стачките свършва\". \"Всички, които искат да работят, но да не бъдат вписани никъде, си е техен преблем. И между другото - стига са рекетирали премиера със стачки, защото сезонът на стачките свършва след 10 дни. Свършва европредседателството -ние, за да не се излагаме пред чужденците правим всякакви отстъпки, после това нещо ще бъде забравено. Но всичките лъжи, които изнесоха хората, всичките камиони, които се разкарват с всякакви надписи, а половината от тях нямат регистрация в ДАИ - нека бъдат така добри да престанат, защото просто ще свърши Европредседателството. И тогава ще дойдат на масата, ще седнат и ще кажат: \"Добре, ние сме съгласни с нивомерни системи\". Ми да си ги бяхте сложили преди 10 години\", коментира той.", "date": "2018.06.20", "title": "Емил Димитров: Сезонът на стачките свършва, защото свършва европредседателството"}
{"url": "https://www.faktor.bg/bg/articles/vtori-trus-v-rumaniya-za-polovin-denonoshtie", "text": "След трусът от 3.5 по скалата на Рихтер, разтърсил Румъния вчера в 16:31 часа е ударил втори в 02:05 ч. Вторият трус е с магнитуд 3.7 по скалата на Рихтер. По данни от Европейския сеизмологичен център епицентърът на земетресението е на 124 км на север от столицата на Румъния - Букурещ, пише Dunavmost.com Трусът е с дълбочина 128 км. на 45.53 северна ширина и 26.41 източна дължина. Няма данни за жертви и разрушения.", "date": "2018.06.20", "title": "Втори трус в Румъния за половин денонощие"}
{"url": "https://www.faktor.bg/bg/articles/zashto-plashtame-danatsi-dve-sela-sabirat-pari-za-da-remontirat-sami-darzhaven-pat", "text": "Акция „Направи си сам” започват две оряховски села – Горни и Долни Вадин. Те се готвят със собствени средства да ремонтират държавния път, който ги свързва  с област Плевен. Отсечката не е ремонтирана от 40 години и е толкова разбита, че линейка трудно идва до селата, а хората не могат да стигнат до работа.  До момента са събрани малко над две хиляди лева, а жителите на двете села се готвят да започнат ремонта в събота. От Агенция „Пътна инфраструктура” (АПИ) реагираха и обявиха: „В началото на юли ще започне предвиденият ремонт на участъка от второкласния път на територията на област Враца. Ще се ремонтира отсечката между селата Лесковец и Крушовене, включително и участъкът в най-лошо състояние край кръстовището за селата Горни и Долни Вадин. Предвидените средства са около 300 хил. лв.”", "date": "2018.06.20", "title": "Защо плащаме данъци: Две села събират пари, за да ремонтират сами държавен път"}
{"url": "https://www.faktor.bg/bg/articles/robi-uilyams-si-posipa-glavata-s-pepel-ne-moga-da-povyarvam-che-pokazah-sreden-prast", "text": "Британският поп изпълнител Роби Уилямс най-накрая изплю камъчето и разкри защо е показал неприличен жест по време на представянето си на церемонията по откриването на световното първенство по футбол в Русия на стадион „Лужники“ в Москва миналата седмица. 44-годишната звезда бе хванат от камерите как размахва среден пръст по време на една песните си и предизвика поредица от негативни коментари по свой адрес, както и въпросителни към кого е бил насочен неприличния жест. Самият той разкри, че не може да повярва какво е направил и всичко се е случило, защото е бил под голямо напрежение преди изявата си на пълния до краен предел стадион. „Помислих си колко важно е наистина при такива прояви да не допускам международни провали. Имаше една минута до началото, затова си отброих една минута. Не мога да повярвам на това, което направих!“, сподели Роби Уилямс за неочакваната си издънка. „Признах пред моя мениджър, че нещо блокирах и реагирах по този начин“, допълни британецът, който изненада милиони зрители със средния си пръст миналата седмица.", "date": "2018.06.20", "title": "Роби Уилямс си посипа главата с пепел: Не мога да повярвам, че показах среден пръст"}
{"url": "https://www.faktor.bg/bg/articles/novini/balgariya/politsiyata-izdirva-chetiri-mesetsa-mlad-mazh-toy-ne-podozira", "text": "Млад мъж се оказа сред издирваните лица в страната, без да подозира. Той е общински служител, има постоянен адрес, не е криминално проявен, но въпреки това бил задържан, докато си подавал документите в КАТ.   Иван Димитров е на 27 години и работи като здравен медиатор в община Твърдица. От години живее със семейството си на постоянен адрес в град Шивачево. От четири месеца, без дори да подозира, той е сред издирваните лица в държавата. Разбрал го пред гишето на КАТ – Сливен, където подавал документи за професионален шофьор. На гишето задържали документите му и извикали патрулка, а полицаи го отвели в районното управление. Иван разказва за  шока и притеснението, докато униформените го отвеждали. „Докато пътувах, попитах за какво става въпрос, някакви фишове ли, те ми казаха, че аз съм бил пуснат за общонародно издирване”, разказва мъжът. В патрулката не получил отговор на въпроса за какво точно е издирван. В полицията разбрал, че от 19 февруари е обявен за общодържавно издирване като свидетел по дело. Категоричен е, че никой не го е търсил на постоянния му адрес и не е получавал призовка. Мъжът работи в Шивачево към община Твърдица, кабинетът му е срещу местното полицейско управление, всички полицаи го познават. От полицията в Сливен твърдят, че Иван е издирван като свидетел по досъдебно производство. Един от начините за откриване на такива лица бил задържането им пред гишетата, когато потърсят административна услуга. Димитров обмисля да потърси отговорност от институциите за абсурдната ситуациs", "date": "2018.06.20", "title": "Полицията издирва четири месеца млад мъж, той не подозира"}
{"url": "https://www.faktor.bg/bg/articles/kabinetat-vdiga-sotsialnata-pensiya-za-starost", "text": "Проект на постановление за определяне на нов размер на социалната пенсия за старост ще разгледа правителството по време на редовното си заседание, което ще се проведе днес. Според него се предвижда сумата да скочи с 4.60 лв. Увеличението трябва да влезе в сила от 1 юли. От 1 юли сумата става 125,58 лева на месец, а увеличението е с около 4 на сто. Министрите ще решават и по въпроса за допълнителни средства за закупуване на учебници и учебни помагала за децата и учениците в общинските детски градини и училища за 2018 година. Кабинетът ще одобри и допълнителни разходи по бюджета на Министерството на културата за тази година.", "date": "2018.06.20", "title": "Кабинетът вдига социалната пенсия за старост"}
{"url": "https://www.faktor.bg/bg/articles/anton-kutev-izhvarli-predlozhenieto-na-ninova-parlamentat-da-ne-izliza-vakantsiya-ne-e-populistko", "text": "Предложението парламентът да не излиза в лятна ваканция, докато не бъде решен проблемът с хората с увреждания, не може да бъде популистко, защото тези хора са най-опнеправданата част от обществото, то им е длъжно. Това каза в сутрешния блок на БТВ зам.-председателят на ПГ на \"БСП за България\" Антон Кутев. Убеден съм, че цялата подмолна сила на държавата ще се насочи срещу майките на деца с увреждания, затова се почувствахме длъжни да ги защитим. Тези хора не могат да направят нищо без обществото. Признак на цивилизованост е то да им помогне, заяви Кутев. Той уточни, че мотивите за вота на недоверие към правителството, който се очаква да внесе днес БСП, са като цяло провал в системата на сигурността. Най-сериозният провал е в системата на вътрешните рабноти. Основното е чувството на несигурност. Имаше серия показни убийства – на данъчния служител, шесторното убийство в Нови Искър, на знаков бизнесмен, на избягалия затворник. Всеки месец задавам над 15 въпроса на вътрешния министър и всеки път той ми отговаря, че всичко е наред. За мен това е неадекватност на министъра, подчерта социалистът. Не съм убеден, че вотът ще мине, но за мен това не е основната цел. Основната цел е да спрем безхаберието в системата на вътрешните работи, каза още Антон Кутев.", "date": "2018.06.20", "title": "Антон Кутев се прави на ударен: Предложението на Нинова парламентът да не излиза в лятна  ваканция не е популистко"}
{"url": "https://www.faktor.bg/bg/articles/novini/balgariya/izteglyat-ot-pazara-potentsialno-opasni-yaytsa-vizhte-nomerata-na-partidite", "text": "Изтеглят от търговската мрежа около 1,1 милиона яйца от ферма за кокошки в добричкото с. Дончево заради установен птичи грип. Яйцата, предназначени за изтегляне, са с номера 2BG08001 и 3BG08001, а опаковките са маркирани с номер 0819001. Консумацията на яйца и месо от запазени птици не е вредна за човешкото здраве, но се изтеглят от пазара, за да се ограничи заразата, заяви пред БНТ д-р Райна Иванова от Българската агенция за безопасност на храните. Яйцата са разпространени по цялата страна, но магазините и складовете са установени, информира д-р Иванова. Навсякъде в страната се вземат превантивни мерки, изтъкна още д-р Райна Иванова. Засегнатите птици от фермата ще бъдат умъртвени по хуманен начин, за да не се разпространи заболяването.", "date": "2018.06.20", "title": "Изтеглят от пазара потенциално опасни яйца, вижте номерата на партидите"}
{"url": "https://www.faktor.bg/bg/articles/novini/balgariya/blizo-tri-pati-e-namalyal-broyat-na-bezhantsite-potarsili-zakrila-u-nas", "text": "Близо три пъти е намалял броят на бежанците, потърсили закрила у нас през първите пет месеца на тази година, в сравнение с второто полугодие на 2017 г., показват данни на Евростат за мигрантския поток в ЕС от началото на годината. За първите пет месеца на 2018 г. у нас са поискали закрила за първи път общо 492 бежанци, докато за второто полугодие на 2017 г. техният брой е бил 1 595, или мигрантският натиск към страната ни за почти еднакъв период от време, е бил три пъти по-малък от началото на тази година. Според данни на Държавната агенция за бежанците, от потърсилите за пръв път закрила 492 лица у нас, на 152 лица е бил предоставен статут на бежанец, на 250 е предоставен хуманитарен статут, а общо 350 лица /включително и от минали периоди/, са получили отказ. От потърсилите за пръв път закрила у нас 492 лица, близо една десета са били малолетни и непълнолетни без придружители. От тях близо половината са били деца от Ирак, 13 деца от Сирия и др. Най-голяма е била групата на мигрантите, които са потърсили за пръв път закрила у нас от Сирия - 208 молби. Следват Афганистан - 76 молби, Ирак - 66 молби, Пакистан - 17 молби и др. Общо взето, това е периодът с най-нисък мигрантски натиск към страната ни за последните няколко години, показват данни от справки на ДАБ - през 2015 г. у нас са потърсили закрила над 20 000 души, през 2016 - 19 400, а през 2017 г. - 3 700 лица. Сирийците остават най-голямата група лица, които търсят закрила в страни-членки на ЕС, показват данните на Евростат - те са около 16 000 за първите месеци на тази година. Втората по численост група са иракчаните - 9 700, афганистанци - 7 700, нигерийци - 6 700 и др. От началото на годината най-голям брой кандидати за пръв път, е регистриран в Германия - 34 400 кандидати за първи път или 26 процента от всички първи кандидати в държавите-членки на ЕС. Следват: Франция - 25 300 кандидати или 19 процента, Италия - 17 800 кандидати или 14 процента и Гърция - 13 000 кандидати или 10 процента. В сравнение с населението на всяка държава-членка, най-високият брой регистрирани кандидати за първи път от началото на 2018 г. е записан в Кипър /1 551 кандидати за първи път на 1 население/, следвани от Гърция /1 204 кандидати на 1 милион население/, Малта /856 / и Люксембург /753/. За разлика от тях, най-ниски ставки на регистрирани кандидати за пръв път са наблюдавани в Естония - 7 кандидати на 1 милион население, Словакия /8/, Литва /13/, Полша /15/ и Румъния /18/. Трите балтийски страни са регистрирали и най-нисък мигрантски натиск от началото на годината - в Естония има заявени едва 10 молби, в Литва - 35 и в Латвия - 50, показват данните на Евростат, цитирани от БТА. Според данните на Евростат към момента в ЕС има около 900 000 висящи молби на мигранти, които очакват решения за предоставяне на убежище, като най-голям е техният брой в Германия - около 420 000, Италия - 150 000 и Австрия - над 50 000.", "date": "2018.06.20", "title": "Близо три пъти е намалял броят на бежанците, потърсили закрила у нас"}
{"url": "https://www.faktor.bg/bg/articles/iztrebiteli-na-izrael-udariha-25-pozitsii-na-hamas-v-gaza", "text": "Изтребители на израелските военновъздушни сили са ударили около 25 цели в Ивицата Газа в отговор на ракетите, изстреляни оттам през нощта към Израел. Това съобщиха израелските въоръжени сили. \"Терористичната групировка \"Хамас\" взе под прицел израелски цивилни през нощта с тежко ракетно нападение и дърпа Ивицата Газа и местните цивилни по все по-лош път\", написа говорителят на израелските въоръжени сили в \"Туитър\", като предупреди \"Хамас\", че ще \"понесе последствията за умишленото вземане под прицел на израелски цивилни\". Палестинци атакуваха Израел с ракети  Преди това самолети на израелските военновъздушни сили удариха позиции на \"Хамас\" три пъти през нощта, удряйки \"11 терористични цели в четири военни бази, принадлежащи на терористичната групировка \"Хамас\", включително подземна тренировъчна база\".", "date": "2018.06.20", "title": "Изтребители на Израел сравниха със земята 25 позиции на \"Хамас\" в Газа"}
{"url": "https://www.faktor.bg/bg/articles/sasht-shte-se-varnem-v-saveta-po-choveshkite-prava-kam-oon-ako-se-reformira", "text": "Според американския постоянен представител в ООН, Вашингтон ще се радва да стане член на Съвета за човешките права отново, ако той бъде реформиран. Постоянният представител на САЩ в ООН Ники Хейли назова условието за завръщане на страната в Съвета за човешките права. \"Със своето решение Вашингтон по никакъв начин не се отклонява от ангажимента си към зачитането на правата на човека ... Ще продължим активно да искаме реформата на Съвета и ако реформата бъде приета, ние ще се радваме отново да се присъединим към него\", каза Хейли.  Както стана ясно по-рано, САЩ официално обявиха излизането си от Съвета за човешките права на ООН. В същото време американският държавен секретар Майк Помпео заяви, че Съветът за човешките права на ООН подкопава националните интереси на страната, а Хейли повече от година се е опитвала да реформира тази организация.", "date": "2018.06.20", "title": "САЩ: Ще се върнем в Съвета по човешките права към ООН, ако се реформира"}
{"url": "https://www.faktor.bg/bg/articles/novini/balgariya/h-aleksandrov-vliyanieto-na-borisov-e-mnogo-po-golyamo-ot-tova-na-rumen-radev", "text": "\"За интересите на Балканите и на България в частност е много радостно случващото се със смяната на името на Македония. Много смела стъпка е от една малка страна, която толкова години е градила образ, да смени името си\", коментира пред БНТ социалният антрополог Харалан Александров. Относно отношенията между премиер и президент, Александров заяви, че властта и влиянието на Бойко Борисов са много по-голями от тези на Румен Радев.  \"Рисковано е Радев да критикува правителството. Опозицията е много безпомощна в момента. Виждаме, че БСП започва да изглежда заядлива и то на дребно\", заяви още той. \"Нормализацията на дебата между президента и правителството е необходима\", категоричен е Харалан Александров.", "date": "2018.06.20", "title": "Х. Александров: Влиянието на Борисов е много по-голямо от това на Румен Радев"}
{"url": "https://www.faktor.bg/bg/articles/novini/balgariya/bsp-vnasya-vtori-vot-na-nedoverie-sreshtu-kabineta-borisov-3", "text": "БСП внася втори вот на недоверие към правителството днес. Опозицията иска кабинетът да подаде оставка заради несправяне със ситуацията в сектор „Сигурност”. Конкретните аргументи, заради които левицата иска оставката на кабинета „Борисов 3” са бягството на затворниците от Централния софийски затвор, битовата престъпност в Угърчин, страха на хората от престъпници в Ботевград, както и авиокатастрофата с военния хеликоптер. Според ГЕРБ вотът на БСП няма да мине, а управляващата коалиция остава стабилна. По думите на вицепремиера и министър на външните работи Екатерина Захариева от левицата искат вот на недоверие във всеки един момент с цел да се отклони вниманието от успехите на страната ни по време на европредседателството.", "date": "2018.06.20", "title": "БСП внася втори вот на недоверие срещу кабинета \"Борисов 3\""}
{"url": "https://www.faktor.bg/bg/articles/novini/svyat/sasht-napuskat-saveta-za-choveshkite-prava-kam-oon", "text": "„САЩ напускат Съвета за човешките права към ООН”, съобщи постоянният представител на Вашингтон пред световната организация Ники Хейли, цитирана от световните агенции. „САЩ официално излизат от Съвета за човешките права към ООН”, каза тя, допълвайки, че организацията „не е достойна за името си”. „Предприемаме тази стъпка, защото ангажиментите ни не позволяват да останем част от лицемерна организация, обслужваща собствените си интереси”, заяви Хейли. „Искам да бъда пределно ясна, че тази мярка не означава отстъпление от ангажиментите ни към човешките права”, допълни дипломатът.  Тя посочи „хроничното предубеждение на Съвета към Израел”, порицавайки същевременно членството на страни като Китай, Куба и Венецуела, които биват обвинявани в нарушения на човешките права.  Повече от година САЩ заплашват с напускане на Съвета, когото обвиняват в предубеденост към Израел и който не успяха да реформират. Съветът е основен орган на ООН по въпросите за човешките права и беше създаден през 2006 г., за да замени Комисията по правата на човека към ООН. Мандатът на САЩ в Съвета изтича по принцип през 2019 г. Ако Съветът се реформира, „САЩ ще бъдат щастливи отново да се присъединят” към него, допълни Хейли, цитирана от Асошиейтед прес.", "date": "2018.06.20", "title": "САЩ напускат Съвета за човешките права към ООН"}
{"url": "https://www.faktor.bg/bg/articles/novini/balgariya/parlamentat-glasuva-dnes-ostavkata-na-shefa-na-nzok", "text": "Очаква се днес депутатите да гласуват оставката на директора на Националната здравноосигурителна каса (НЗОК) проф. Камен Плочев. В края на миналата седмица ГЕРБ се опита да вкара в дневния ред на парламента оставката на управителя на Здравната каса, но БСП бойкотира заседанието. Камен Плочев е в болничен от три месеца. В края на май той обяви, че иска да се оттегли временно, но не подава оставка.", "date": "2018.06.20", "title": "Парламентът гласува днес оставката на шефа на НЗОК"}
{"url": "https://www.faktor.bg/bg/articles/novini/balgariya/do-33-gradusa-dnes", "text": "Атмосферното налягане ще се повиши и ще бъде малко по-високо от средното за месеца. След обяд ще има временни увеличения на облачността, но само на отделни места за кратко ще превали. Ще духа слаб, в Източна България - до умерен североизточен вятър. Максималните температури ще са предимно между 28 и 33 градуса, в София - около 28 градуса. По Черноморието ще бъде предимно слънчево и топло. Ще духа до умерен североизточен вятър. Максималните температури ще са между 24-28 градуса. Температурата на морската вода е 23-26 градуса. Вълнението на морето ще бъде 2-3 бала.", "date": "2018.06.20", "title": "До 33 градуса днес"}
{"url": "https://www.faktor.bg/bg/articles/vzriv-v-londonskoto-metro", "text": "Малък взрив е станал на станция \"Саутгейт\" на лондонското метро в северната част на британската столица. Това съобщават английските медии. По данни на полицията инцидентът е станал около 19:30 часа местно време. Полицията се опитва да установи причината за взрива, довел до големи забавяния по метро линия \"Пикадили\".   Няколко човека са получили медицинско лечение, но няма данни за сериозни наранявания, заявиха силите на реда.", "date": "2018.06.20", "title": "Взрив в лондонското метро"}
