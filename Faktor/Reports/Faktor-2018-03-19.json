{"url": "http://www.faktor.bg/bg/articles/papata-mazhete-koito-poseshtavat-prostitutki-sa-prestapnitsi-tova-e-iztezavane-na-zhena", "text": "Папа Франциск помоли днес за прошка за всички християни, които купуват секс от жени, като заяви, че мъжете, които посещават проститутки, са престъпници с \"болен ум\", които мислят, че жените съществуват, за да бъдат експлоатирани, предаде Асошиейтед прес. \"Това не е правене на любов, това е изтезаване на жена, нека не бъркаме термините\", заяви той.  Папата говори по време на четиричасова среща с 300 младежи, поканени от Ватикана, за да информират църковните лидери какво мислят децата за католическата църква преди голямо събрание на епископите за работа с младите хора. Франциск прикани делегатите да говорят смело. \"Младите хора трябва да бъдат възприемани сериозно\", настоя той.", "date": "2018.03.19", "title": "Папата: Мъжете, които посещават проститутки, са престъпници, това е изтезаване на жена"}
{"url": "http://www.faktor.bg/bg/articles/novini/balgariya/sled-kato-garantira-chestnite-izbori-v-rusiya-siderov-dogovarya-stroezha-na-belene-i-tranzita-na-gaz", "text": "Лидерът на „Атака” Волен Сидеров, се похвали във фейсбук, че единствено екипът от неговата партия, който следеше за изборите за президент на Русия е бил приет днес  в Държавната дума на Руската Федерация. Тази висока чест не била оказана на нито един от другите 150 наблюдатели от десетки страни, казва със задоволство националистът. Той изразил на срещата своите впечатления от изборния процес в Москва. „Нашата делегация установи, че изборите за президент на Руската Федерация, които Владимир Путин спечели с невероятен резултат, се провеждат спокойно, с изключителна организация , пълна демократичност и при условия, от които само може да се взима пример. Акцент в разговора бе темата за подновяване на строежа на атомна централа , както и възможностите за трансфер на руски газ в България след провала на Южен поток. Като част от управлението на България мога да допринеса за това българския интерес в сферата да бъде отстояван и в страната ни най-сетне да заработи газов хъб. От разговора с депутатите от Единна Русия и наши домакини стана ясно, че те отчитат положителната промяната в поликата на българското правителство след влизането на патриотите във властта. Тема в нашата среща бе и необходимостта от практическо и икономическо взаимодействие между московското кметство и областната администрация на София, за което ПП АТАКА и нашият областен управител могат да допринесат сериозно. Обсъдени бяха и въпроси от сферата на спорта, като бе наблегнато и върху нуждата от съвместни дейности на младежи от Русия и България. От руска страна участие в срещата взеха първият заместник-председател на комисията Светлана Журова, заместник-председателя и световноизвестен шахматист Анатолий Карпов, заместник- председателя и бивш шампион по фигурно пързаляне Ирина Роднина, както и председателят на групата за приятелство Русия – България Александър Василенко”, обяснява Сидеров.  На срещата са участвали и заместник-председателят на НС Явор Нотев, заместник - председателят на ПП АТАКА Десислав Чуколов и ръководителят на административния апарат на партията Христо Маринов.", "date": "2018.03.19", "title": "След като гарантира честните избори в Русия, Сидеров договаря строежа на „Белене” и транзита на газ"}
{"url": "http://www.faktor.bg/bg/articles/dimitar-ganev-ostava-polozhitelna-naglasata-na-balgarite-kam-es", "text": "Живеем в състояние на перманентен скандал, което не се отразява съществено на политическото настроение на гражданите у нас. Ако изборите бяха днес, ГЕРБ и БСП ще са с 21% срещу 18% за ГЕРБ. Това каза в студиото на \"Още от деня\" на БНТ политологът от изследователски център \"Тренд\" Димитър Ганев. Основният сюжет на скандал е между ГЕРБ и БСП. Социалното напрежение обаче се трупа, каза той и добави, че това не бива да успокоява управляващите, защото, по думите му, в обществото се забелязва социално напрежение. \"Скандалите, които имаше до този момент, не са пряко свързани с джоба на хората. Борисов е изключително сензитивен и когато назрее подобен въпрос, се развързва кесията на бюджета. Политическата логика не следва да има предсрочни парламентарни избори. Ако някой от лидерите на Патриотите тръгне по самостоятелен път, може да има ново парламентарно мнозинство, без това да доведе до предсрочни парламентарни избори, каза още Димитър Ганев. Ганев открои, че според изследването на \"Тренд\" сме заживели по-добре, като го отдаде на благоприятната макроикономическа картина. Отбелязва се оптимизъм в икономическите очаквания, а нагласата на българите към ЕС остава положителна. \"Тлеещият евроскептицизъм, който ми се струва по-скоро в медиите, отколкото в изследванията, не покълва\", отбеляза анализаторът. \"Песимизмът от голямата криза през 2009 г. е преодолян. Ще има кризисно мислене, но все пак има положителни икономически тенденции, понеже има и стабилен икономически растеж. Трябва да имаме предвид, че българската икономика е пряка функция на европейската, чиято икономика е с позитивни тенденции, но има и определени рискове, които не бива да се подценяват, например изборите в Италия, която е ключова зона в ЕС\", заяви политологът. Ганев коментира, че един от най-големите дългове в Европа е на Италия и ако нещо се случи там, може да е рисково за икономиката на целия ЕС.", "date": "2018.03.19", "title": "Димитър Ганев: Борисов е изключително сензитивен, когато назрее социален проблем"}
{"url": "http://www.faktor.bg/bg/articles/novi-varianti-za-iztrebitel-kanim-izraelski-f-16-i-f-18-ot-sasht", "text": "Министерството на отбраната ще покани още фирми за оферти по проекта за новите изтребители, предава БГНЕС като се позовава на изявление на военния министър Красимир Каракачанов в Пловдив.   В надпреварата до момента участваха чисто новите шведски „Грипен”, „Еврофайтър” втора ръка от Италия и Ф-16, използвани преди това последователно от САЩ и Португалия.   „Ще поканим не само тези трите фирми, които са участвали досега. Имаме писмо и от Боинг (производител на многоцелевия изтребител Ф-18), имаме и други предложения”, заяви министър Каракачанов. Той посочи, че от Хърватия са закупили почти цяла ескадрила от Израел (всъщност сделката все още не е финализирана - б.р.), така че, ще бъдат поискани оферти и от тях: „Техните самолети са по-нови от тези, които ни предлагаха досега”, каза още военният министър. Става дума за Ф-16С/Д Блок 30, които са значително по-съвременни от португалските. По думите му, ако до края на април процедурата мине през парламента, след това ще започнат да се пускат покани към фирми, които биха могли да ни доставят изтребители. Според министъра междувременно трябва да се поддържа наличната в момента техника: „Ремонтът на МИГ-овете ще излезе по-евтино, ще сключим договор с производителя”. Преди дни военното министерство сключи многомилионен договор с РСК МиГ за поддръжката на нашите МиГ-29 за следващите няколко години.", "date": "2018.03.19", "title": "Нови варианти за изтребител: Каним израелски Ф-16 и Ф-18 от САЩ"}
{"url": "http://www.faktor.bg/bg/articles/ruskite-grazhdani-v-balgariya-s-bezapelatsionna-podkrepa-za-putin", "text": "90.39% от гласовете, пуснати в София от руски граждани за президентските избори в Русия, са отишли при независимата кандидатура на Владимир Путин. Това сочат данни на Централната избирателна комисия в Москва, разпространени в понеделник. Останалите по-малко от 10 процента си поделят Ксения Собчак (2.80%), комунистът Павел Грудинин (2.43%) и около и под 1% събират Владимир Жириновски, Григорий Явлински и Борис Титов. По няколко гласа са пуснати и за Сергей Бабурин и Максим Сурайкин. В избирателния списък на руските граждани в София е имало малко над 2460 души и макар да са хиляди бюлетините, раздадени предварително, действителните са 2457. В Пловдив, където гласува почетният консул на Руската федерация и руски гражданин Георги Гергов (той е и лидер на областната организация на БСП), действителните бюлетини са 511 и от тях 92.41% отиват за Путин. Почти 2000 са действителните бюлетини във Варна, където подкрепата за руския президент е била малко по-малка - 84.37%. Най-силният пропрезидентски вот отчита секцията в руското Генерално консулство в Русе - от 729 действителни бюлетини тези за Владимир Путин са 94.95%. Руснаците в България гласуваха за процъфтяваща и стабилна Русия - това се виждаше от настроението им, каза пред ТАСС в неделния ден посланик Анатолий Макаров. Агенцията допълва, че активността на 18 март е била рекордна, а Алексей Ушаков, завеждащ консулския отдел и ръководещ избирателната комисия в София, я нарича \"шикарна\". \"Специално за избирателите в секциите в България беше организирана търговия с руски книги, работеха лафка и бюфети с вкусни пирожки, а в Пловдив се състоя празничен концерт \"Русия - моя любов\", разказва още ТАСС.", "date": "2018.03.19", "title": "Руските граждани в България с безапелационна подкрепа за Путин"}
{"url": "http://www.faktor.bg/bg/articles/nay-opasniyat-variant-za-putin", "text": "Владимир Путин получи своя четвърти мандат начело на Русия с безпрецедентно висок процент от гласовете - 76 на сто - подадени за него в една изборна надпревара, която в най-добрия случай може само отчасти да се определи като демократична. От участие в изборите бе отстранен основният опонент на Путин - Алексей Навални, който оглавява протеста на градските либерали и прозападни националисти срещу Кремъл. Останалите кандидати се представиха скромно - повечето на границата на единия процент - с изключение на комунистическия кандидат Грудинин (12 на сто) и вечния Жириновски (6 на сто). Ксения Собчак, обвинявана от либералните демократи в опит за подмяна на либералния вот, също едва прескочи един процент от гласовете. Русия се обединява най-лесно срещу \"външна заплаха\", което прави задачата на всеки автократ или популист на власт доста проста - трябва да се разиграе картата на \"застрашената Русия\". Комбинацията от санкциите - повечето самоналожени от самия Кремъл, изострянето на отношенията със Запада по цял ред от проблеми - като започнем от евентуалната намеса на Москва в президентските избори на САЩ и като приключим с атентата срещу бившия руски шпионин Скрипал и неговата дъщеря в Англия - доведоха до успешно пропагандно възраждане на тезата за \"арогантния Запад\" и \"застрашената Русия\". Драматичният спад на жизнения стандарт на обикновените руски граждани доведе до засилване на ефекта на \"обсадената крепост - Русия\". В повечето общества икономическите трудности и спадът на стандарта на живот предизвикват силни обществени настроения срещу управляващите и политическите елити като цяло. В Русия ефектът е обратен, стига обедняването да бъде представено като външен заговор, а втвърдяването на властта на международната сцена - като защита на руската роля на \"велика сила\". Но спечелването на изборите от Путин ще се окаже много по-лесна задача, отколкото предизвикателствата на предстоящия четвърти по ред мандат. Влошаването на икономическата ситуация увеличава напреженията в обществото, а ресурсите на стратегията на \"обсадената крепост\" са на изчерпване. Пропагандната демонстрация на \"новите руски оръжия\" по време на предизборната кампания може и да е въодушевила винаги готовия за мобилизация руски имперски национализъм, но по-важният ефект от това \"дрънкане на оръжие\" е легитимацията на новата програма за въоръжаване на Вашингтон, която наистина слага край на три десетилетия ядрено разоръжаване от Горбачов насам. Дали Русия е наистина готова за една нова надпревара във въоръжаването, в която активно участие взима вече и Китай, е въпрос, чийто отговор няма да бъде благоприятен за Москва. Затягането на примката около статута и авоарите на руските олигарси от страна на Запада, както и изострянето на отношенията между Москва и Вашингтон, и Москва и Европа достигат до границата на сериозни дългосрочни последствия за руската стратегия за завръщане на световната сцена като \"велика сила\". Проблемът е преди всичко в това, че нарастващата конфронтация със Запада има мобилизиращ руското общество ефект, както и структурни позитиви за запълване на стратегически ниши, изоставени за определен период от Вашингтон (Сирия, отчасти - Източна Европа, Украйна), но преминаването на граници от типа на окупацията на Крим, намесата в политическия живот на Запада, систематичните опити за дестабилизация на Балканите и други подобни, водят до мобилизация на западния съюз с дългосрочни икономически, политически и стратегически негативи за Русия. Амбициите на Москва достигат до мащабите на бившия СССР, но ресурсите й са в пъти по-ограничени. Путин ще трябва да приеме тези дилеми като вътрешни конфликти в своя собствен блок на властта. Огрубената схема на тези вътрешни властови баланси се свежда до конфликта между две основни фракции. Първо, олигархично-космополитното крило на кремълския елит, което би подкрепило всяко съперничество със Запада, водещо до разширяване на енергийните и оръжейните пазари на Москва, и изграждащо стратегически ресурс за експанзия в нови пространства, но нежелаещо да поеме последствията на една безусловна конфронтация със Запада по причини на \"принципно\" имперско преизграждане. Второ, групата на \"силовиците\", на ултра ретроградните евразийски идеолози и популисти, за които утвърждаването на Русия като световна сила минава през цялостна и \"принципна\" конфронтация със западния свят. Ресурсът за помиряване на двете фракции във \"вертикалата на властта\" не е безкраен - напротив, той намалява. По всяка вероятност Путин ще трябва да изгради едно правителство, в което либералните стопански фракции да получат повече власт. За разлика от Съветския съюз Русия е дълбоко свързана със световните пазари и изолацията и самоизолацията й по стратегически и неоимперски причини е самоубийствена в средносрочен и дългосрочен план. Поради обществената им непопулярност властта на стопанските либерали ще трябва да бъде прикривана с войнствена евразийска реторика, но нейните аватари са все по-неспокойни и все по-недоволни от нежеланието и неспособността на Путин да ги подкрепи категорично в ущърб на либералите от \"шестата колона\" (А. Дугин - прикрити и лицемерни либерални функционери в иначе имперско-патриотичното управление в Кремъл). Примиряването на двете дълбоко враждебни една на друга фракции става все по-трудно, свидетелство за което е открито негативната позиция спрямо управлението на Путин и на статуквото от главния евразийски идеолог А. Дугин в навечерието на президентските избори. За Путин е невъзможно да направи решителен, още по-малко - бърз завой към подобряване на отношенията с Европа и Запада като цяло. Стратегията на \"обсадената крепост\" се е превърнала в ключов стратегически ресурс на неговата власт. Новата студена война - истинска или мнима - със Запада ще продължи независимо от конкретните феномени на развитие в международната конфигурация. Но ако съперничеството с цел завоюване на нови позиции на световната сцена от Русия като \"велика сила\" не бъде комбинирано с макар и бавно, но видимо стопанско възстановяване - за което е необходимо и облекчаване на санкциите - напрежението между тези два приоритета на Кремъл, стопански и геополитически, както и между техните носители в блока на властта по време на четвъртия мандат на Путин може да се окаже особено опасно за стабилността и перспективата на неговата позиция. Известно е, че всеки успешен руски лидер се асоциира с всевластието на \"руски цар\". За Путин обаче по-нататъшна концентрация на властта и нарастващ авторитаризъм на управлението може да се окаже най-опасният за собствената му власт вариант.", "date": "2018.03.19", "title": "Най-опасният вариант за Путин"}
{"url": "http://www.faktor.bg/bg/articles/nato-kam-rusiya-razkriyte-programata-za-sazdavaneto-na-novichek", "text": "НАТО призова Русия да разкрие напълно програмата за създаването на нервнопаралитичното вещество, под въздействието на което попадна бившият агент на ГРУ Сергей Скрипал и което бе определено от Великобритания като „Новичок“, предава TAСС. Това заяви генералният секретар на Алианса Йенс Столтенберг в рамките на среща с британския външен министър Борис Джонсън. „НАТО призовава Русия да разкрие всички детайли пред Организацията за забрана на химическите оръжия (ОЗХО) относно своята програма „Новичок“, каза норвежкият политик, като приветства готовността на Лондон да си сътрудничи по случая с отравянето на Скрипал с международната организация, предаде \"Фокус\". По-рано в понеделник Джонсън съобщи, че специалисти от ОЗХО ще пристигна във Великобритания за да вземат проби от веществото, с което бе отровен Скрипал в началото на месеца.", "date": "2018.03.19", "title": "НАТО  към Русия: Разкрийте програмата за създаването на \"Новичек\""}
{"url": "http://www.faktor.bg/bg/articles/vielitsi-v-5-oblasti-utre", "text": "Жълт код за снеговалеж и силен вятър е обявен за 5 области на страната на 20 март 2018 г., съобщават от Националния институт по метеорология и хидрология към БАН, цитирани от \"Фокус\".  Предупреждението за опасни метеорологични явления е в сила за областите Русе, Търговище, Разград, Шумен и Силистра. В тези области ще вали сняг, ще духа умерен до силен запад-северозападен вятър, което ще е предпоставка за образуване на снежни виелици.", "date": "2018.03.19", "title": "Виелици в 5 области утре"}
{"url": "http://www.faktor.bg/bg/articles/novini/balgariya/atlantitsi-shte-izpravim-na-sadebnata-skameyka-vseki-koyto-petni-organizatsiyata-ni", "text": "Твърдения, отправени директно към Атлантически съвет на България(АСБ) за „чуждо финансиране“ на дейността ни или за „пропуснати комисионни от сделки“, ще изправят на съдебната скамейка всяко лице, независимо от длъжността, която заема. Намеци и внушения в тази насока, и то от отговорни политически лица, оценяваме като резултат на възможен вече придобит опит от корупционни практики, от управленска некомпетентност или ниска политическа  култура. Така от АСБ отговарят на неоснователните обвинения, отправени от министър Каракачанов към ръководството на неправителствата организация. Атлантиците критикуваха Министерство на отбраната, че са подписали договор с Русия за ремонт на българските самолети МиГ-29 като неизгоден и опасен за националната ни сигурност. Абсолютно недопустимо и национално безотговорно е сега парите на българския данъкоплатец да продължават да бъдат давани на държава, която във военната си доктрина разглежда НАТО, а следователно и нас, като враг, казват още атлантиците. Ето и плният текст на позицията им:", "date": "2018.03.19", "title": "Атлантици: Ще изправим на съдебната скамейка всеки, който петни организацията ни"}
{"url": "http://www.faktor.bg/bg/articles/zhurnalist-za-posegatelstvoto-nad-skripal-iskaha-da-udaryat-rusnatsite-che-ubili-edin-chovechets", "text": "Руснаците винаги ги вълнува чест, достойнство, самостоятелност. Точно това напипа Путин - което вълнува руснаците, коментира пред бТВ президентските избори Любомир Коларов, журналист и председател на \"Сдружение на приятелите на Русия \"Ал. Невски\". Той се захласна в хвалебствия: \"Вижте как се развива Москва, Ленинград, какви строежи! Не гледайте малките неща, незначителните\", препоръча той. Журналистът разкри, че след разпада на Съветския съюз в страната настъпили катаклизми, които довели до упадък на икономиката и ценностите. „Руснаците се почувстваха слаби, нещастни и омерзени. И дойде Путин и спря това”, обясни той като за наивници. Коларов продължи да обяснява, че Путин е направил впечатляващ ход с това, че спря приватизацията в страната и е укрепил някои държавни сектори. На въпрос не раздаде ли всичко на олигарсите, Коларов се възмути и обясни, че те (олигарсите) били напуснали Русия.  Липсата на опозиционера Алексей Навални на изборите според него не е от особено значение. По думите му той не е можел да повлияе на резултатите и най-много би могъл да вземе 5-10% от вота. \"Навални е популярен само в 2-3 града. Той заложи на интелигентската прослойка\", убеден е Любомир Коларов Случаят със Сергей Скрипал не се е отразил на изборите, смята той. „Сега е удобно да ударим руснаците, че убили един човечец. Чудят се за какво да се хванат”, добави Коларов. На челото ли му пише, че е убит от руснаците? Защо не са го утрепали в затвора в Русия, а са го оставили да се влачи чак в Лондон. Чудят се за какво да се хванат, но това не изигра никаква роля за руснаците.", "date": "2018.03.19", "title": "Журналист за посегателството над Скрипал: Искат да ударят руснаците, че убили един човечец"}
{"url": "http://www.faktor.bg/bg/articles/obshtestvo/ulitsata/nadziratelite-ot-belene-poiskaha-obezshtetenie", "text": "81 служители на Беленския затвор излизат с подписка, с която настояват за обективно отчитане, съответно – заплащане, на полагания труд и извънреден труд, както и спазването на редица права, регламентирани в специалните закони по отношение на служителите на институцията. Подкрепилите подписката искат в едномесечен срок да получат парично обезщетение за нарушени трудови, икономически права и интереси за тригодишен период назад. Протести пред затворите са насрочени и във Варна и Враца, а през следващите дни такива ще има в Ловеч и Пазарджик.", "date": "2018.03.19", "title": "Надзирателите от Белене поискаха обезщетение"}
{"url": "http://www.faktor.bg/bg/articles/ministar-dimov-bnb-otkazva-da-kazhe-koy-e-realniya-sobstvenik-na-yulen", "text": "На запитване от министъра на околната среда кой е действителният собственик на компанията \"Юлен\", която е концесионер на ски зоната над Банско, Българската народна банка е отговорила, че не е в нейните правомощия да отговори. Това съобщи пред Би Ти Ви екоминистърът Нено Димов. Знае се, че номинален собственик е кипърският гражданин Георгиус Георгиу. Екоминистърът отново повтори, че държавата знае кой е реалният собственик, но работа на министерството на околната среда е само да контролира изпълнението на концесионния договор. Димов разкри още, че очаква резултата от разследването на прокуратурата, която започна да проверява собствеността в дружеството след сигнал от партия \"Зелените\". Каквито предписания даде (прокуратурата), ще се изпълнят, увери министърът и допълни, че не знае в каква посока тече проверката, защото става дума за разделение на властите. Той изрази мнение, че протестите срещу промяната в плана за управление на национален парк \"Пирин\" показват \"неомарксистки поглед към развитието\", докато правителството прилагало консервативния подход, а именно - да се съобразява с мнението на местната общност. Даде пример за такъв подход в Трън, където местната общност се обяви на референдум срещу златодобива, и в Генерал Тошева, където каза \"да\" на добива на природен газ. Министърът повтори тезата си, че протестите са част от политическа кампания и прогнозира, че те ще продължат до изборите догодина.", "date": "2018.03.19", "title": "Министър Димов: БНБ отказва да каже кой е реалният собственик на \"Юлен\""}
{"url": "http://www.faktor.bg/bg/articles/novini/balgariya/vezhdi-rashidov-az-sam-pravil-largoto-i-ne-se-sramuvam", "text": "Пореден скандал се разигра на античния комплекс \"Сердика\" през изминалата седмица. Всичко започна от сигнал в социалните мрежи на неправителствената организация \"Спаси София\", че Ларгото се руши. Последва лавина от коментари и атаки към управляващите и хората, стоящи зад изграждането на културно-историческия комплекс. Министърът на културата Боил Банов съобщи, че нито лев няма да бъде взет от данъкоплатеца, а големият проблем се крие в дефект на отводнителната система. Според бившия министър на културата Вежди Рашидов, под чийто надзор се случи изграждането на Ларгото, не трябва да се вкарва излишна драма, защото са се повредили 4-5 плочки. \"Има опасност да се пенсионирам като човек, който непрекъснато отговаря на хора, които в живота си не са посадили и дръвче. В живота всичко може да бъде разрушено. Ходих да видя за какво става дума - от 15-20 хил. плочи са повредени няколко. Някой отишъл и ги натиснал. Добре де, ще се оправи\", отбеляза Рашидов в студиото на \"България сутрин\". По думите на председателя на Комисията по култура в Народното събрание е обидно да се ругаят хората, които са се трудили над този проект, защото това са десетки инженери, стотици работници и цели отдели от културното министерство. \"Почва една капка в Ларгото да пада. Гледам как се изпращат деца на по 20 години, вместо да вземат една лопата, един ленински съботник да направят, да поработят, цял ден снимат и \"спасяват\" София. София не ще молитви, иска мотики\", уточни бившият министър на културата пред Bulgaria ON AIR. Скулпторът заяви, че всеки може да отиде и да подаде искане до Министерството на културата, за да види как е изразходвана всяка една стотинка за този проект. \"Все пак това са 5 плочки, ще се оправят. И Народната библиотека ще се оправи. Всичко е фактурирано, огромна е археологията, всички площадки са с гранитни плочи. Това са 10 декара площ. Аз съм правил Ларгото и не се срамувам. Трябва да се спре негативизмът, защото обижда много хора\", допълни Рашидов. Той смята, че българската държава се грижи дотолкова за своите културни обекти, доколкото позволяват финансовите средства.", "date": "2018.03.19", "title": "Вежди Рашидов: Аз съм правил Ларгото и не се срамувам"}
{"url": "http://www.faktor.bg/bg/articles/grigor-dimitrov-zapazva-chetvartoto-myasto-v-svetovnata-ranglista", "text": "Григор Димитров запазва четвъртото място в световната ранглиста преди втория за сезона турнир от сериите \"Мастърс\" - в Маями. Първата ни ракета отпадна още след първия си мач в Индиън Уелс. Той обаче запази позиции, след като повечето от останалите водещи играчи също направиха слаб първи мастърс за 2018 г. Димитров има 4600 точки, като изостава с 305 точки от третия в света - хърватина Марин Чилич. Финалистът от Australia Open 2018 отпадна в третия кръг в Индиън Уелс. Александър Зверев от Германия, който също като Димитров беше елиминиран още във втория кръг, е пети с 4505 точки. Хуан Мартин дел Потро, който свали Роджър Федерер от трона в Индиън Уелс и спря впечатляващата победна серия на швейцарския ветеран, се изкачи до шестото място. Първата мастърс титла в кариерата на 29-годишния аржентинец му донесе скок от две позиции и актив от 4155 точки. На върха продължава да е Федерер, който има 9,660 т., следван от Рафаел Надал (9,370), който ще играе чак на сезона на клей.", "date": "2018.03.19", "title": "Григор Димитров запазва четвъртото място в световната ранглиста"}
{"url": "http://www.faktor.bg/bg/articles/premierat-predstavi-beznes-proekti-pred-katarska-delegatsiya", "text": "Български бизнес проекти, към които Катар проявява интерес за инвестиции, бяха обсъдени на среща на министър-председателя Бойко Борисов с делегация от Катар, водена от шейх Абдул Азиз бин Али Ал-Тани, член на емирското семейство, и включваща представители на Qatar Investment Autority. Срещата е продължение на разговора на българския премиер с емира на Катар Шейх Тамим бин Хамад Ал-Тани в началото на март в София, съобщиха от пресслужбата на Министерски съвет. Фокусът на разговорите беше поставен върху потенциала за сътрудничество при изграждането на инфраструктурни обекти като тунела под „Шипка“, АМ „Черно море“, индустриалната зона в Стара Загора, летищата „София“ и „Стара Загора“ и др. Друга обсъждана тема беше свързана с възможностите за инвестиции, които предоставя богатството на страната ни от минерални и изворни води, както и балнеоложки центрове. От българска страна в разговорите участваха министрите на регионалното развитие и благоустройството Николай Нанков и на икономиката Емил Караниколов, както и кметовете на Бургас и Стара Загора.", "date": "2018.03.19", "title": "Премиерът представи бизнес проекти пред катарска делегация"}
{"url": "http://www.faktor.bg/bg/articles/traycho-traykov-kogato-darzhavata-stopanisvashe-erepetata-zagubi-po-mrezhata-nikakva-pechalba", "text": "Тази комисия ще свърши работа толкова, колкото свърши работа комисията за КТБ, заяви по БНТ бившият енергиен министър Трайчо Трайков, коментирайки новосъздадената комисия, която да провери сделката на \"Инерком\" с ЧЕЗ\". По всички външни признаци тази сделка е невъзможна. Всички, които разбират от сливания и придобивания, виждат, че структурата не излиза. Освен ако има нещо, което не ни се казва. А това, което не ни се казва, е, че тези, които знаят истината, казват, че не знаят. Ако накрая ни се позволи да видим всичко, може и нещата да се окажат нормални. Липсата на публичност дава храна за всякакви тези, обясни Трайков.  \"Това, с което категорично не съм съгласен с БСП в интерпретацията за този скандал, е, че решението би било да влизане на държавата в сделката. От гледна точка на публичния интерес и на клиентите на електроразпределение няма значение дали собственикът е държавата или частна компания. КЕВР би трябвало да има едни и същи критерии по отношение на инвестиции, разходи и цена, независимо кой е собственик. Влизането на държавата в сделката би могло единствено да помогне на неясния частен интерес в придобиване на ЧЕЗ\", посочи Трайков. Нито сегашната държава не е добър стопанин, нито предишната, когато стопанисваше ерепетата, никаква печалба за държавата, преди 25% загуба по мрежата, сега 10%, преди никаква печалба за държавата, сега значителна печалба. Преди преобладаваха клиенти, които не си плащаха сметките с години, сега 95 процента се плащат. Сега компаниите печелят и държавата си прибира данъците, категоричен е Трайков.  Енергийният експерт Явор Куюмджиев опонира, че БСП никога не е казвала да влезе в сделката по този начин и сега. \"След като тази сделка приключи - успешно или неуспешно, по-скоро неуспешно според мен, тогава при обявяването на нова процедура, дори и да няма нова процедура, държавата чрез своите фирми - БЕХ, НЕК, може да създаде и нова фирма, ако трябва, да инициира със сегашния собственик разговори за закупуване на пазарен принцип, но не и с тази процедура\", обясни Куюмджиев.  На въпрос как се отразява този скандал за привличане на чужди инвеститии, Трайчо Трайков отговори: \"На държавата не й дреме за чуждите инвеститори. Отгоре на всичко, не е важно инвеститорите дали са чужди или не, важно е да ги има. Той коментира и предсрочното прекратяване на договорите с американските тецове. \"Това ще е хубаво за пазара. Стъпката е по-скоро правилна. Хубава е от гледна точка на функционирането на пазара. Идеята е централите да продават електроенергията на пазарните цени. А разликата от това, което им е обещано, и това, което ще получат, ще е еднократна компенсация, която ще получат от правителството. Сега въпросът е как ще се проведат преговорите за изчисляване на тази компенсация, обясни Трайков. \"Но нека все пак да не създаваме излишни очаквания. Това, което трябва да плати държавата, няма да е много по-малко. В случая трябва правителството да се договори с централите. Надяваме се, да не им платим повече, защото знаете, че когато държавата преговаря с частници, понякога не успява да защити добре интересите си\", смята той. \"Ако за 20-те години на договора трябва да се получи един милиард, то до момента са получили половин милиард. Този остатък ще е обект на договаряне. От единия джоб в другия. Вместо през сметките за електроенергия, ще отидат от данъците за бюджета. Тези договори от 2001 г. нямаше да имат действие, ако по времето на Станишев не бяха подписани договори за т.нар. особен залог\", обясни Трайков.", "date": "2018.03.19", "title": "Трайчо Трайков: Договорите с американските централи действат заради \"особения залог\", подписан при Станишев"}
{"url": "http://www.faktor.bg/bg/articles/prokuraturata-iska-zadarzhane-pod-strezha-na-shefa-na-zok-lovech", "text": "Прокуратурата в Ловеч ще внесе днес искане в Окръжния съд за вземане на постоянна мярка \"задържане под стража\" на директора на Здравноосигурителната каса в града Антонио Маринов, арестуван в четвъртък, при акция на ДАНС и полицията. Маринов беше оставен в ареста с прокурорско постановление за 72 часа с обвинение в престъпление по служба. Досъдебното производство е образувано за злоупотреба със средства на касата. Според обвинението, той е превел неправомерно на частната болница в Ловеч за три месеца почти един милион лева, с което е ощетил бюджета на касата нарушавайки няколко закона. Продължава и разследването по досъдебното производство, образувано за източване на над 20 милиона лева от държавната болница в Ловеч, но все още не е ясно дали по него ще има задържани.", "date": "2018.03.19", "title": "Прокуратурата иска \"задържане под стрежа\" на шефа на ЗОК-Ловеч"}
{"url": "http://www.faktor.bg/bg/articles/chastni-sadiya-izpalniteli-sabrali-1-1-mlrd-leva-ot-dlazhnitsi-prez-2017", "text": "Частните съдебни изпълнители (ЧСИ) са завели рекорден брой дела срещу длъжници - над 246 000 през миналата година. За сравнение през 2016 г. техният брой е бил 229 000, а през 2015 г. - 175 000. Това показват данните на Камарата на частните съдебни изпълнители, съобщава \"Дарик\".   Според тях от длъжници са събрани 1,1 млрд. лева през миналата година. От камарата отчитат ръст на събраната сума в полза на гражданите  92 млн. лв. само за първите шест месеца на 2017 г. За сравнение за цялата 2016 г. са събрани 150 млн. лв. Увеличават се и вземанията за издръжка - 2,2 млн. лв. за шестмесечието при 3 млн. лв. през цялата 2016 г., както и тези за заплати - 5 млн. лв., при 8 млн. за 2016 г.   Продължава тенденцията на спад на делата в полза на банки - от януари до юни 2017 г. при частните съдебни изпълнители са постъпили само 15 000 нови изпълнителни дела с взискател банки, което представлява едва 14% от всички новообразувани изпълнителни дела, посочват от камарата На сайта й през 2017 г. са публикувани 51 699 обяви за продажби на имущество, като 46 545 сa недвижими имоти - къщи, апартаменти, хотели и заведения. Частните съдебни изпълнители са продавали и 1697 автомобила и 3457 движими вещи. Броят на публикуваните обявления обаче не означава реално извършени продажби, нито пък че толкова имота са предмет на изпълнение, в много случаи се провеждат по няколко продани на едни и същи имоти, поради липса на купувачи, които да наддават в търга.   От камарата признават, че расте броят на жалбите срещу частни съдебни изпълнители, като през миналата година те са 654, при 620 през 2016 г. и 522 - през 2015 г. Въпреки това Съветът на Камарата на частните съдебни изпълнители е поискал да се образуват 26 дисциплинарни производства срещу ЧСИ през миналата година.", "date": "2018.03.19", "title": "Частни съдия изпълнители събрали 1.1  млрд. лева от длъжници през 2017"}
{"url": "http://www.faktor.bg/bg/articles/borisov-obeshta-polovin-milion-leva-na-vratsa-za-spravyane-s-shtetite-ot-uragana", "text": "коло 500 хил. лева ще дадем за пораженията след урагана във Враца, каза премиерът Бойко Борисов по време на връчването на наградите \"Достойните българи\" съобщи агенция \"Фокус\". Министър-председателят съобщи новината при награждаването на трима млади програмисти от града. Той уточни, че парите ще се отпуснат в четвъртък и с тях ще се ремонтират претърпелите щети училища, детските градини, електрически стълбовете и т.н. \"Искам да благодаря, че сте в България и че сте останали във Враца. Искам да благодаря и на кмета, че е създал тези условия\", каза още Борисов при награждаването на младежите. В неделя силният вятър във Враца отнесе покриви на къщи, събори дървета, изпочупи стъкла и повреди електрически стълбове. За щастие нямаше сериозно пострадали хора.", "date": "2018.03.19", "title": "Борисов обеща половин милион лева на Враца за справяне с щетите от урагана"}
{"url": "http://www.faktor.bg/bg/articles/zhena-beshe-ubita-v-pernik-zadarzhaha-34-godishnata-y-dashterya-y", "text": "57-годишна жена е била убита в Перник. Сигналът за случая е подаден в 10.25 часа днес, съобщиха от пресцентъра на МВР. Към този момент вървят процесуално-следствени действия и се изясняват всички факти и обстоятелства около инцидента, допълниха лаконично оттам. За извършването на тежкото престъпление е задържана 34-годишната дъщеря на жертвата. За момента мотивите за убийството не са ясни, не се знае и как точно е извършено то. По лицето на майката обаче имало рани, нанесени най-вероятно от нож. Фаталният инцидент е станал през нощта в жилището, което са обитавали двете жени в квартал \"Твърди ливади\", допълва местният сайт \"Мироглед\". Според съседи дъщерята има психични проблеми. Жертвата, чието име е Елка Стоянова, и има и по-голям син.", "date": "2018.03.19", "title": "Жена беше убита в Перник, задържаха 34-годишната й дъщеря"}
{"url": "http://www.faktor.bg/bg/articles/polsha-mozhe-da-izgoni-ruski-diplomati-v-znak-na-solidarnost-s-velikobritaniya", "text": ". Полските власти обсъждат възможността да изгонят руски дипломати от страната в знак на солидарност с Великобритания във връзка с отравянето на бившия полковник от ГРУ Сергей Скрипал. Това съобщи полското издание Gazeta Prawna, като се позовава на неназовани източници от правителството във Варшава, предава РИА Новости, цитирана от \"Фокус\". Според информацията на вестника, Полша иска да въведе санкции и срещу руски компании и чиновници. Отбелязва се, че дискусиите по този въпрос за започнали още миналата седмица, но решението е било отложено за след президентските избори в Русия. Източниците на Gazeta Prawna са съобщили, че полското правителство смята за най-добро решение съвместните действия против Кремъл на ниво Европейски съюз. Но ако европейските власти не успеят да стигнат до общо решение, Варшава ще въведе собствени ограничителни мерки. По-рано заместник-министърът на външните работи на Полша Конрад Шимански заяви, че Полша ще се опита да убеди Германия да се откаже от строителството на газопровода „Северен поток 2“ на фона на „делото Скрипал“. Според неговите думи, този инцидент дава повод за размисъл, дали „Русия е партньор, който заслужава доверие“.", "date": "2018.03.19", "title": "Полша може да изгони руски дипломати в знак на солидарност с Великобритания"}
{"url": "http://www.faktor.bg/bg/articles/putin-namekva-za-rokadi-v-pravitelstvoto-na-dmitriy-medvedev", "text": "\"Няма да бъда президент на страната ни до навършването на стогодишна възраст“. Това заяви президентът на Русия, предаде РИА Новости.   Държавният глава с тези думи отговори на въпрос на журналист малко след като бе обявено, че стопанинът на Кремъл е преизбран с над 76 процента от гласовете. Сътрудникът на медията попита победителя във вота дали смята да остане начело на страната и след 2030 г. (По сегашната Конституция двата последователни президентски мандата на Путин ще изтекат през 2024 г.).   \"Какви ги приказвате? Това да не е някакъв виц? Изобщо не смятам да седя в Кремъл до 100-годишна възраст\", пошегува се президентът.   Путин още посочи, че не предвижда законодателни реформи в правомощията на федералните власти. Той обаче намекна, че в правителство на Дмитрий Медведев може да има рокади.   \"Имам правото да извършвам промени в изпълнителната власт. Ако ще провеждам промени, те ще станат факт след като вляза в длъжност\", посочи още държавният глава на Русия. Според законите инаугурацията на новия президент се провежда месец след обявяване на окончателните резултати от вота.", "date": "2018.03.19", "title": "Путин намекна за рокади в правителството на Дмитрий Медведев"}
{"url": "http://www.faktor.bg/bg/articles/agentat-predal-sergey-skripal-na-rusiya-e-vzel-200-000-dolara-ot-moskva", "text": "Бивш агент на испанската Централна разузнавателна служба (ЦРС) е разкрил играта на бившия полковник от руското Главно разузнавателно управление (ГРУ) Сергей Скрипал, написа британският в. \"Таймс\".  Изданието цитира свои източници от службите в Обединеното кралство, които са посочили, че руснакът е бил предаден на Москва от Роберто Флорес Гарсия. \"Таймс\" разказва историята на бившия разузнавач от иберийската държава.  Гарсия е бил вербуван за руските служби от руския дипломат Павел Мелников, който е работил в посолството в Мадрид от 2000 до 2003 г. За дейността си испанецът е получил 200 000 долара. Флорес е посочил на Москва, че се е запознал със Скрипал в Мадрид в края на 90-те години на ХХ век, където руснакът е работил и за ГРУ, и за ЦРС, и за британската разузнавателна служба МI 6.  \"Таймс\" привежда материалите от делото срещу испанския разузнавач за държавна измяна през 2001 г. Той бе признат за виновен за предаване на засекретена информация на Русия. Според лондонското издание заради действията на Гарсия седем испански разузнавачи са били убити в Ирак. Той бе осъден на 12 години затвор, но след излежаване на пет бе пуснат на свобода и се установи в Тенерифе.  Гарсия заяви, че няма нищо общо със случая Скрипал. \"Името на Скрипал не фигурира в нито един документ, предаден на Москва от мен. Британските служби се провалиха и сега хвърлят вината върху мен. Няма да се изненадам, ако от Лондон ме обвинят, че съм отровил и бившия агент на руската Федерална служба за сигурност (ФСС) Александър Литвиненко, който бе в Тенерифе няколко месеца преди да почине през ноември 2006. Може би аз съм сипал радиоактивния елемент полоний 210 в чая му?\", посочи още Гарсия.  Скрипал и дъщеря му Юлия бяха открити в безсъзнание след отравяне с нервнопаралитично вещество край мол в югозападния английски град Солсбъри в началото на март.", "date": "2018.03.19", "title": "Двойният агент на Москва, разкрил Скрипал, е предал и седем испански разузнавачи, убити в Ирак"}
{"url": "http://www.faktor.bg/bg/articles/ninova-vadi-muskuli-v-kardzhali-sreshtu-erdogan", "text": "„Изказването на Ердоган е поредната провокация към България. Обявяваме се против намесата на чужди държави. Позицията на Ердоган е в разрез с международните норми. Настояваме на срещата на 26 март това да бъде заявено от премиера Бойко Борисов и той да защита териториалната цялост на страната ни. Призоваваме го да мисли на първо място за България“, каза соцлидерката по повод изказването на президента на Турция Реджеп Ердоган за душевните граници и Кърджали. Тя призова на тази среща да се постави и въпросът за обезщетението на тракийските бежанци. През 2008 г., по искане на нашите депутати - Маруся Любчева и Евгени Кирилов, е приета резолюция на ЕП за уреждане на двустранните спорове, в т.ч. уреждане на тракийския въпрос, написа по-късно Нинова в социалната мрежа. На пресконференцията в Кърджали след изнесено заседание на БСП Корнелия Нинова заяви още, че има достатъчно проблеми в страната и достатъчно големи теми, а не да се разделя народът, както се прави в този район.", "date": "2018.03.19", "title": "Нинова поиска в Кърджали обезщетение за тракийските бежанци"}
{"url": "http://www.faktor.bg/bg/articles/tsvetanov-nay-vazhnoto-za-zapadnite-balkani-e-evroatlanticheskata-orientatsiya", "text": "Най-важното за Западните Балкани е евроатлантическата ориентация. Това коментира днес по време на пресконференция председателят на Комисията по вътрешна сигурност и обществен ред и председател на ПГ на ГЕРБ Цветан Цветанов.  Днес в София бяха приети процедурните правила за парламентарен контрол върху работата на Европол, а брифингът се проведе заедно с Мария Габриел, Клод Мораес, Джулиан Кинг и Роб Уейнрайт. „Ако Европол не постигне необходимия ефект, означава, че в Европа ще има бели полета“, посочи Цветанов. По думите му агенцията трябва да стане привлекателен център за всички държави от Съюза. Той говори и стратегическо партньорство. „Убеден съм, че с това, което предстои да направи Европол в следващите години, ще можем да гарантираме сигурността на ЕС“, смята още политикът.  Цветанов благодари за голямата ангажираност през шестте месеца. Председателят на ПГ на ГЕРБ обясни, че около 800 са гражданите на Западните Балкани, сражавали се за Ислямска държава. От друга страна 5000 са тези от ЕС, които са поддръжници на организацията. „Те вече стават една по-голяма заплаха за сигурността на ЕС“, смята Цветан Цветанов.  По време на пресконференцията Клод Мораес изрази надежда една от най-успешните агенции на ЕС да може да продължи своята успешна работа с добра основа за контрол. „Европол прави много в борбата с престъпността. Тази сутрин постигнахме голям успех и искаме да продължим да надграждаме над него“, обясни Мораес.  Еврокомисар Джулиан Кинг също изрази своята подкрепа. „Това е един много важен орган, който има огромната отговорност да се справя с тероризма и киберсигурността. Европол става все по-силен“, посочи еврокомисарят.  Междувременно еврокомисарят по цифровата икономика и общество Мария Габриел определи днешното заседание като исторически момент. „Ясно показваме, че искаме да подкрепим капацитета на Европол и борбата с предизвикателства като тероризма и кибератаките. Те не познават граници“, посочи тя.  Според нея от съществено значение е сътрудничеството между ЕС, но и при страните извън ЕС.  Директорът на Европол Роб Уейнрайт благодари на Цветан Цветанов за любезното домакинство. „За мен е истинска привилегия на ръководя Европол през тези години и за мен беше удоволствие да представя приоритетите на Европол“, посочи той.   Цветан Цветанов разказа за форума и в профила си във фейсбук. Ето какво написа той в социалната мрежа:   Като представител на българския парламент за мен беше истинско удоволствие днес да председателствам заседанието на Съвместната група за парламентарен контрол на Европол. На него бе прието историческото решение за утвърждаването на процедурните правила за парламентарен контрол върху работата на Европол от страна на националните парламенти и Европейския парламент. Това заявих днес на пресконференция в НДК. Благодарих на комисията ЛИБЕ и нейния председател Клод Мораес за активната им работа и ангажираност, без които днес нямаше да постигнем този значим политически консенсус.   Подчертах, че за страните от Западните Балкани най-важна е евроатлантическата ориентация. Без нея в тази част на европейската карта ще останат бели петна, които ще бъдат заети от други геополитически играчи. Посочих още, че макар и изправени пред Брекзит, всички европейски политици ще търсим пътища за запазването на добрата връзка с един от най-големите стратегически партньори и доставчици на информация – Великобритания. Днес приехме правила, с които една от най-успешните агенции на ЕС – Европол, ще надгради своята работа, заяви председателят на Комисията по граждански свободи, правосъдие и вътрешни работи (ЛИБЕ) в Европейския парламент Клод Мораес. На свой ред комисарят, отговарящ за Съюза на сигурност - Джулиан Кинг, поздрави Съвместната група за парламентарен контрол на Европол за днешното й решение, като отбеляза, че Агенцията има още много задачи, затова ще разчита на подкрепата на всички членки на ЕС. В такива исторически моменти показваме, че за европейските институции е важно утвърждаването на централната роля на Европол в борбата с киберпрестъпността и тероризма, бяха думите на българския комисар по цифровата икономика и общество Мария Габриел. Успешната ни дейност нямаше да е възможна без подкрепата на всичките страни-членки на ЕС и правоприлагащите им органи, изтъкна директорът на Европол Роб Уейнрайт.", "date": "2018.03.19", "title": "Цветанов: Най-важното за Западните Балкани е евроатлантическата ориентация"}
{"url": "http://www.faktor.bg/bg/articles/novini/balgariya/borisov-dvesta-hilyadi-administratsiya-imame-vsichki-gi-izkarvate-navan-da-stoyat-pred-dupkite-da-alarmirat", "text": "Двеста хиляди души администрация имаме! Ако трябва – всички ги изкарвате навън и докато не се поправи – стоят, алармират.  Това казва премиерът Бойко Борисов на проведено днес оперативно заседание на Министерски съвет, посветено на безопасността на движение по пътищата и противодействието на битовата престъпност. Премиерът възложи на министъра на вътрешните работи организирането на видеонаблюдението и осигуряването на полицейско присъствие в малките населени места да стане негов личен приоритет. Борисов нареди също така при пътуванията си в страната и участието си в анализи за работата на областните дирекции на МВР Валентин Радев да провежда срещи с всички кметове, включително кметските наместници, да се информира лично от тях за работата на мобилните полицейски групи и да предприема незабавни мерки за подобряването й, ако бъдат докладвани проблеми. Министър-председателят обвърза осъществяването на пътните ремонти с безопасността на движението. Той препоръча администрацията на АПИ и полицията да бъдат ангажирани активно с осигуряване на сигурността на пътуващите по време на ремонтите, както и с подпомагане на местните власти при изпълнение на отговорностите им по отношение на общинските пътища. Ето и пълния текст на стенограмата: : Радев.  Господин премиер, уважаеми колеги, пожари, наводнения – овладени са. Очакват се, обаче валежи, както сутринта докладва комисар Николов, в Югозападна България в следващите два дни и снеговалежи по високите части. Но засега нещата са овладени, няма някъде нещо, което да ни притеснява, всичко е под наблюдение. По отношение на престъпността, както беше докладвано сутринта на оперативката при нас, няма нещо, което се е случило извънредно. Работи се, разбира се, по наркотици, трафика на хора, поредни операции, за които Ви докладвам всяка сряда сутрин. Това е в основни линии. Продължава анализът, което е много важно. Утре аз ще бъда в Плевен и в Ловеч на тези регулярни анализи, те завършват на 29-ти, когато ще бъде националното съвещание в Хисаря. И както разпоредихте – ще поканим и кметовете. Ние и сега го правим с кметове и с областни управители, но там ще бъде и господин Панов от Националното сдружение на общините в Република България, за да чуят и те нашата оценка и да чуем тяхната оценка, включително и за това, което в момента много се тиражира – за полицай във всяко населено място. Говорихме и днес как да го направим с тези мобилни групи, включително даже може би да го заснемем и да го покажем на хората, да знаят как работят те. Там, където не знаят за тези групи или пък не са стигнали до тях, да знаят, че може да се възползват и от тях. БОЙКО БОРИСОВ: Първо, използвай пътуванията си за тези анализи, защото ти пътуваш с цялото професионално ръководство, говори с всички кметове по места, не само на големите градове, но и кметските наместници, село по село – там, където е необходимо – камери, да им се помогне. Ако трябва, с Министерството на финансите вижте глобите, които събират те в малки населени места, да си остават в самите населени места, за да се обслужват камерите. Всеки кмет трябва да се срещне с теб и всеки да ти каже минават ли, не минават, как минават – и да му направиш връзка с мобилната група или с полицая, който 24 часа да му е на разположение.  Разбрах.  За колегите казвам – над 1200-1300 нови полицаи сме назначили, в селата са няколко хиляди. Колко хиляди села имаме?  4999 са селата, а 5256 са всичките населени места, останалото са градове – 357.  Да се направи видеонаблюдение, където няма, или полицаи, като видеонаблюдението да се изведе в полицейската служба. Заемаш се с тази задача и я приключваш до един месец. До анализа в Хисаря това трябва да е факт.  В Хисаря е сега на 29-ти. Един месец поне да има.  Има време, две седмици е много време отсега като се обадите. След като мине анализът, влизат кметовете при теб, полицаите да са там. На всеки кмет по две минути да отделиш, да каже: „При мен идват; при мен не идват; при мен е добре; при мен не е добре – не съм ви видял очите или минават от дъжд на вятър“. Областният началник слуша, даваш му една седмица срок да се поправи. Там, където е добре – продължават така. Коалицията сме поели ангажимент да свършим работа по отношение на битовата престъпност, присъствието на полицията или видеонаблюдение. Оставяш всичко друго и се занимаваш само с това. Разбрах.  Обща задача с Нанков. Има обективни причини да се отворят много дупки по улиците – от минус 10-15 градуса за един ден стана плюс 20 градуса. То, дето се вика, ако е пломба на зъб при такава рязка температура – пада. Обърнете внимание, Нанков, особено по скоростните пътища. Където отговарят общините, ще им помогнете да вземат мерки. Вижте и горещото рециклиране. Но отворят ли се такива дупки, започвате от кмета. Администрацията на АПИ – слагате им светлоотразяващите жилетки. Полицията – ако трябва, една част от нея поема контрола на пътищата и стоят до дупките докато не се запълнят. Това не може да продължава! Хората чупят коли, пукат гуми, а и това си е реална опасност за живота. И после им обяснявате, че в общи линии още година ще е така, докато влезе ТОЛ системата. Пътищата като километри са ни много, парите за поддръжка са малко. Влезе ли ТОЛ системата, аз съм убеден, че поне милиард – милиард и половина приходи ще се генерират, които ще отидат за поддръжка. Това го прилагате в пълна сила. Възлагаш на областните началници – всеки говори с кмета, правят си график. Защото има на места отворени такива ями, които сега като падне дъждът не се виждат и ще се пребие човек. Докато не се оправи – ще стои там. Убеден съм, че имаме и сили, и мощности, стига да има воля и желание. Не само да регистрираме хорското нещастие. Защото, като си счупиш джантата и пукнеш гумата – да говорим за европейска интеграция, Европейски съюз, европейско председателство... Последното, което минава на хората през акъла, е това. Двеста хиляди души администрация имаме! Ако трябва – всички ги изкарвате навън и докато не се поправи – стоят, алармират. И тогава ще видите как много по-бързо ще стане ремонтът. Кажи, Нанков.  Уважаеми господин премиер, колеги, по темата или по всички теми резюме от ресора? Няколко думи да спомена по отношение на изкърпването, с това какво правят колегите от агенцията понастоящем. От петък не сме в режим на зимно поддържане, въпреки че имаме готовност тази седмица, поради прогнозите за ниски температури, особено на високопланинските части, да отреагираме при снеговалеж. Тоест, от петък, след края на зимното поддържане, миналата седмица от 16-ти започнахме с кърпежите и с ремонтни дейности. Най-тежките участъци бяха споменати – скоростни пътища. По „Тракия“ положението е наистина трагично, в старата част на „Тракия“ – от Пловдив към Стара Загора. Уикендът по тази част на „Тракия“ и по Е-79 между Враца и Монтана беше мобилизиран 30% от ресурса на Агенция „Пътна инфраструктура“. В много от общините помогнахме – къде по сигнали, къде на база изпълнителни протоколи между колегите от агенцията и пътно-поддържащи фирми по договори за текущи ремонти и поддръжка. Помогнахме на местната власт, на общинските администрации, тъй като имахме проблеми, знаете – алармирахте за няколко подобни казуса, да не изброявам кои са тези кметове. Областни управители алармираха, колеги от областните пътни управления. Така че насочихме ресурс и към четвъртокласни пътища, които по принцип са в прерогативите и приоритетите на местната власт. Тази седмица продължаваме, не сме спирали, с изключение на местата, където климатичните условия не позволяват. Продължаваме и в рамките на десетина дена трябва да приключат всички ремонти по републиканските пътища, свързани с кърпежи, тези палиативни ремонти, които, като се въведе ТОЛ системата, аз съм убеден, че изцяло ще променим подхода, тоест – няма да коментираме работата на парче, ремонтни, палиативни дейности, а пълна реконструкция и рехабилитация. Като стана въпрос, и това, което сутринта ме информираха, за технологията „горещо рециклиране“ – тя има предимство, когато говорим за ремонтни дейности в пълнота, тоест – пълна рехабилитация на участъци и отсечки. Не е подходяща за кърпежи, за тези палиативни дейности, които в момента вършат. Миналата година три републикански пътя бяха направени по тази технология и на трите се появиха дефекти, свързани с пукнатини. Тоест, наистина е по-евтина с около 20%, но ефектът от нея не е доказан и съветът ми, и съветът на колегите пътищари е да се прилага там, където интензитетът и трафикът не е голям, не е свързан с тежкотоварно движение, транзитен трафик, а е наистина за пътища, които са с не повече 200-250 автомобила на денонощие, специално за тази технология. Смолян. Както поеха ангажименти строителите и местната власт, вчера беше пробит пътят след тежки взривни дейности. До единадесет часа работиха при изключително тежки метеорологични условия – постоянен дъжд, в някои от по-късните часове се примеси със сняг, но успяха да пробият. Отделно колегите от Агенция „Пътна инфраструктура“ помогнаха с два нови автобуса на кмета – да се осигури придвижването на работниците, на децата в района от началото до края на свлачището и да не оставяме откъснати селата. Тази седмица са готови с асфалтовите дейности по обхода, може вече да се преминава, но все пак, за да гарантираме безопасност… Завършва се с асфалтова настилка, тъй като там ще имаме изцяло асфалтиран път, ще се заобикаля само километър и триста метра. Колегите работят на 24-часов режим. Активизира се още едно свлачище на километър и двеста метра снощи, по продължение на пътя, в доста по-малки размери. Днес в три часа колегите от Агенция „Пътна инфраструктура“ правят последния експертен съвет, заедно с експертите от БАН, Минно-геоложкия университет, УАСГ, за да вземат решение как да укрепят свлачището, като сроковете, които сме поставили, в най-оптималния вариант ставаше въпрос за края на годината при технологията не с анкелиране, а с изграждането на пилоти, ростверки, които да ги свържат, и подпорна стена. Говорим за около шест месеца при форсиране и мобилизиране на дейностите.  Тези камъни какво ще ги правят – ще ги извозват?  Камъните ги извозват. Взривни дейности, обрушваме целия склон. Ще го начертая. Това е пътят, по трасето на пътя правим напречни пилоти около 1200 броя, които да подпират пътя. От тях вид тераса, пилоти, на самото свлачище и стоманобетонна стена с дебелина около метър и петдесет метра, за да задържа евентуално нова скална маса. И натискът, когато вържем, терасирайки двата вида пилоти с напречни ростверки, не се поема само от стената и от пилотите на самото свлачище, а 40% от масата и тежестта на евентуално бъдещи срутвания или свличания ще се поема и от пилотите, които са под пътя. Най-важното, което правим в момента, е пробивът с алтернативния път, който ще гарантира, че докато извършваме ремонтните дейности, ще има кратък обходен маршрут, не 30 километра както понастоящем, а ще заобикаля и ще удължава пътуването на хората от единадесетте села, около 3000 души, с не повече от километър и триста метра. Това е за Смолян. Във Варна бях през уикенда, и аз Ви докладвах. Строителна площадка е Варна, едва ли има в момента град в България, в който да се строи толкова. Добре, това са важни неща. НИКОЛАЙ НАНКОВ: „Хемус“ започва в четвъртък. В петък издадохме строителното разрешение на участъка от Ябланица до пътен възел „Боаза“, това е разклонът за Тетевен, и в четвъртък ще правим официална първа копка.", "date": "2018.03.19", "title": "Борисов: Двеста хиляди администрация имаме, всички ги изкарвате навън, да стоят, пред дупките, да алармират"}
{"url": "http://www.faktor.bg/bg/articles/novini/svyat/amerikanskata-levitsa-i-neynata-propaganda-snn-nyu-york-tayms-i-vashington-post-imat-nay-golyam-prinos-za-pobedata-na-putin", "text": "Президентът на Русия Путин спечели убедително изборите. Според почти окончателни резултати той печели 77% от гласувалите. Избирателната  активност е 67%, т.е. за Путин са гласували 55 млн. руснаци. Това е огромна победа в сравнение с предишните избори, когато той спечели 63% при 65% избирателна активност.    Причините: 1/ Русия при императорите, генералните секретари и президентите винаги се е стремила към  разширяване на територията си, без оглед на жизненото равнище на населението. Винаги руските управници са се интересували несравнимо повече от величието на страната си, отколкото от дребни, незначителни неща, като дали сънародниците им имат вътрешни тоалетни, канализация, храна в магазините и долапите/хладилниците,  качествени телевизори, здравеопазване, образование, дрехи и обувки,  перални и коли. (За съдомиялни и климатици и до днес почти не става дума).  В резултат величието на Русия винаги, общо взето е било значително  и за периода 1945-89 тази страна беше от двете планетарни свръхсили.  Ако населението като цяло  за десетки години, въпреки десетки милиони убити в революция, глад, войни,  се съгласява да живее скотски, за да бъде велика страната му, то наистина: а/ тази страна е велика б/ това население е готово на всичко, за да бъде тази страна велика. Това е едната от основните причини  за убедителната  победа на президента. в/ другата основна причина – в днешната Русия няма истинска политическа, демократична система, която свободно да излъчи политически партии и опозиция. В Русия днес има  което естествено облагодателства властниците, преди всичко – президента Путин. 2/ В резултат за президента Путин е лесно да убеди огромното мнозинство от руснаците, че останалият свят е враг на Русия, във връзка с:   а/ незаконното анексиране на Крим  в 2014.  Целият свободен свят осъди тази постъпка, но руснаците съвсем не мислеха така. Огромното мнозинство от тях подкрепиха президента с явното му беззаконие. За руснаците няма значение, че заграбването на Крим е  незаконно, важно е величието на Русия. (Вж  т.1)  б/  За убедителната днешна  победа на президента, особено голяма заслуга има американската левица и нейните медии – СНН, Ню Йорк таймс, Вашингтон пост, и пр. След безмилостната победа на Тръмп  Демократическата партия и нейните медии бяха поразени, като от гилотина.  Ето защо, за да оправдаят гилотинната си загуба,  те измислиха руската връзка – уж Кремъл помогнал по някакъв начин на Тръмп да стане президент. От края на юли 2016 това се разследва от ФБР и от май  2017 от специалния прокурор Мълър, но до сега няма НИКАКВИ доказателства. Има, обаче доказателства, че именно кампанията на Х. Клинтън е сътрудничила с Кремъл. Именно Обама и Х. Клинтън бяха близки с президента Путин/Кремъл,  които  сега така свободно критикуват. Ето, накратко, непълен списък с доказателства: 1/ Обама и  Х. Клинтън, държавен секретар подписаха през април  2010 в Прага  с Кремъл договора „Новият Старт\" и включиха американската противоракетна ядрена защита в договора! Това беше нечувана, колосална, геополитическа  отстъпка пред Кремъл, която беше отхвърлена в миналото от четири американски президенти! През февруари 2017 в телефонен разговор с Путин, Тръмп заяви, че договорът е неизгоден за Америка и е от „лошите договори, подписани от Обама\".  За 2018 Тръмп утвърди военен бюджет от 700 млрд. долара, а за 2019 иска от Конгреса 716 млрд., което разбира се е  изключително лоша новина за Кремъл. 2/  На 17 септември 2009 Обама с държавния секретар Х. Клинтън обяви, че премахва  ракетния щит на Буш над Чехия и Полша. Буш беше разярил Москва и Техеран с това, и Обама, за да им угоди премахна щита. Това беше непростима геополитическа отстъпка на Обама пред Кремъл. Путин, незабавно, още на  другия ден похвали Обама и Х. Клинтън и заяви, че  е „смело и правилно действие\" и  поиска още. (Виж ТУК: https://www.reuters.com/article/idINIndia-42554420090918) 3/ През май 2010 държавният секретар Х. Клинтън убеди основните технологични гиганти на Америка да помогнат на Русия да стане технологична държава. В Сколково, Москва, център на новите технологии, главните действащи фирми  от Силиконовата долина помогнаха на Кремъл за това.  Според Government Accountability Institute, в доклад, озаглавен From Russia with Money, „17 ключови партньори\" се отблагодарили на Фондацията Клинтън с около 23.5 млн. долара. 4/ На 24 март 2010 в интервю по Канал 1 на руската държавна телевизия,  с Владимир Познер, древен съветско-руски пропагандист, със специалност Америка, Х. Клинтън заяви : 5/През  юни 2010 руската държавна фирма  Ростек  обяви  , че ще купи за 3.7 млрд.долара  50 бр. самолети Боинг 737 за Аерофлот. Сделката, се осъществи   с активното съдействие на Х. Клинтън. През август 2010 Боинг подари   900 хил. долара на Фондацията Клинтън. 6/ През пролетта на 2016 кампанията на Х. Клинтън чрез адвокатската си фирма Perkins Coie се свързва с лобистката фирма   Fusion GPS, и поиска лобистите да намерят начин Тръмп да бъде злепоставен, но чрез връзки с Русия. Глен Симпсън, шеф на  Fusion GPS се свързва с бившия британски шпионин Кристофър Стийл /враг на Тръмп/,  със специалност Русия и му възлага да състави прочутото Досие за Тръмп, в което се казва, че Тръмп е участвал в оргии с руски проститутки в Петербург. Стийл се свързва с РУСКИТЕ си контакти, вкл. и Олег Дерипаска, руски олигарх, за да изпълни задачата на Х. Клинтън,  и така съставя Досието, което е изцяло фалшиво. Стийл получава за труда си 160 хил. долара от кампанията на Х. Клинтън, а Fusion GPSполучава от кампанията на Х. Клинтън между 9-12 млн. долара. Фалшивото Досие е основата за  сегашното разследване на Тръмп от специалния прокурор Мълър  за „връзките\" му с Русия. Т.е. непрестанните, безумни, истерични  атаки на американската левица и нейните медии, СНН, Ню Йорк таймс, Вашингтон  пост, против Русия причиниха масивното обединяване на руснаците зад Путин и убедителната му победа. Всъщност, както би трябвало да е ясно от горните доказателства, американската левица съвсем не е против Русия, а само  против Тръмп. 7/ И пр. и пр. и пр. 8/ Последният шпионски  скандал между Великобритания и Русия също обедини руснаците зад президента Путин. Според мен скандалът беше предизвикан от Кремъл именно с тази цел. Счита се, че народът, т.е. обикновените хора са винаги прави, а политиците, избрани от същите тези хора, са някак лоши и несправедливи. Но в Свободния свят постоянно се доказва обратното – народът е точно толкова лош, колкото управниците, които избира свободно и законно. В случая, обаче, с Русия и безподобния Путин, като че ли обикновените хора, народът са дори по-лоши от свободно и законно избрания, но според руските стандарти,  руски президент.", "date": "2018.03.19", "title": "Американската левица и нейната пропаганда – СНН, Ню Йорк таймс и Вашингтон пост имат най-голям принос за победата на Путин"}
{"url": "http://www.faktor.bg/bg/articles/donald-tramp-predlaga-smartni-prisadi-za-narkodilarite", "text": "Търговците на наркотици в САЩ може да получават смъртни присъди, предаде АП. Американският президент Доналд Тръмп ще предложи план за борба срещу дилърите на опиати. В документа има идея на продаващите дрога хора да бъдат издавани смъртни присъда, посочиха от администрацията на Белия дом.  В проекта също се посочва, че ще Вашингтон няма да оказва натиск върху щати да променят своето законодателство. Смъртната присъда е отменена в 12 от 50-те щата в Америка, както и в столицата Вашингтон и във владението Пуерто Рико.", "date": "2018.03.19", "title": "Доналд Тръмп предлага смъртни присъди за наркодилърите"}
{"url": "http://www.faktor.bg/bg/articles/nablyudatelite-ot-osse-za-ruskite-izbori-nyamashe-konkurentsiya-prozrachnost-i-svoboda", "text": "Предварителните заключения на мисията на наблюдателите от ОССЕ на руските президентски избори са, че те са били белязани от продължаващ натиск над критиците на властта, отсъствие на реална алтернатива за избор и ограничаване на основни човешки и граждански свободи. Според изявлениeто, цитирано от \"Ройтрес\", ограниченията върху регистрирането на кандидати са свили пространството за политически действия и в резултат е отсъствала реална конкуренция. \"Избор без истинска конкуренция, както видяхме тук, не е реален избор\", се казва в позицията на Организацията за сигурност и сътрудничество в Европа, след като президентът Владимир Путин получи рекордните почти 77% от гласовете и нов 6-годишен мандат. \"Наблюдателите регистрираха различни методи, някои от които включваха и натиск над избирателите, целящи да се повиши активността\", се казва още в текста. Нямало е и достатъчно прозрачност при регистрирането и проверката на сигналите за нарушения - от множеството подадени в ЦИК са признали за жалби 420 и е разгледала на публични заседания само 2 от тях. След като Путин бе почти изчезнал от телевизиите и медиите в началото на годината, рязко засиленото му присъствие в последните две-три седмици преди вота е забелязано от ОССЕ. Според наблюдателите обширното и нерегулирано медийно покритие за Путин е създало неравнопоставеност спрямо останалите претенденти. Отсъствала е и критична гледна точка към дейността и компетентността на президента. \"Като кандидат Владимир Путин не представи избирателна програма и ограничи личното си участие в кампанията до един-единствен митинг в Москва; в същото време пътуваше из страната като официално лице и се ползваше от безспорна \"видимост\". Като президент на 1 март той държа ежегодна реч, предавана по телевизиите, в която определи направленията за своята политика в следващите шест години.\" Като обяснява, че създадените, контролирани или подпомагани от държавата телевизии са основният източник на информация за руснаците, наблюдателите казват, че \"ограничителната законодателна и нормативна база посяга на свободата на средствата за масово осведомяване и предизвиква автоцензура сред работещите в тях. От организацията посочват необичайно за свободни избори явление: \"Мнозинството кандидати публично изказваха увереност в победата на действащия президент и по този начин от предизборната кампания отсъстваше конкурентна борба между кандидати, повечето от които казваха, че не очакват да победят.\" Активисти, поставяли под съмнение легитимността на вота, са били арестувани. Ограничавано е било и конституционно гарантираното право на политически права и основни свободи на събиране, сдружаване и изразяване на мнение. Като цяло се оценява, че руската ЦИК е провела изборите ефективно и прозрачно, но те са преминали в \"изключително контролирана правна и политическа среда при продължаващ натиск над критичните мнения\". ЦИК отказа регистрация за изборите на 17 кандидати, от които шестима безуспешно са обжалвали решението пред Върховния съд на Русия. Но действащите ограничения да се кандидатираш противоречат на поетите от Русия в рамките на ОССЕ задължения и на други международни стандарти, както и ограничават включването на повече участници в процеса по регистрация на претендентите.", "date": "2018.03.19", "title": "Наблюдателите от ОССЕ за изборите в Русия: Натиск над критиците на властта, липса на прозрачност и свобода"}
{"url": "http://www.faktor.bg/bg/articles/vladislav-goranov-shte-predstavlyava-saveta-na-es-na-g-20-v-arzhentina", "text": "Министърът на финансите и председател на Съвета на ЕС по икономически и финансови въпроси (ЕКОФИН) Владислав Горанов ще представлява Съвета на Европейския съюз на първата за аржентинското председателство на Г-20 среща на министрите на финансите и управителите на централни банки на 19 и 20 март в Буенос Айрес, Аржентина. Това съобщиха от пресцентъра на финансовото министерство. Групата на двадесетте е глобален форум за финансово и икономическо сътрудничество, в който участват държавите с най-големи икономики в света плюс Европейския съюз, който е представен от държавата председател на Съвета на ЕС и представители на Европейската комисия и Европейската централна банка. Групата се представлява всяка година от различна държава членка, като през тази година тази роля пое Аржентина. Приоритетите на аржентинското председателство на Г-20 са с фокус върху влиянието на технологиите върху продуктивността, растежа, заетостта и неравенството; инвестициите в инфраструктурата и устойчивото продоволствие, пише в съобщението.", "date": "2018.03.19", "title": "Владислав Горанов ще представлява Съвета на ЕС на Г-20 в Аржентина"}
{"url": "http://www.faktor.bg/bg/articles/petak-13/bivshiyat-ofitser-ot-kgb-i-fsb-boris-karpichkov-osem-politicheski-emigranti-sa-v-taen-spisak-za-ubivane-ot-rusiya-i-moeto-ime-e-tam", "text": "След отравянето на Скрипал и убийството на Николай Глушков британската полиция е обезпокоена за безопасността на други граждани на Русия, които живеят във Великобритания и преди всичко на получилите политическо убежище бивши сътрудници на руските спецслужби. Един от тях е бившият офицер от КГБ и ФСБ Борис Карпичков. Същият разказва пред британски журналист, че на 12 февруари е получил от свой бивш колега предупреждение, че се готвят покушения над осем руски политически емигранти, като сред тях било неговото име, както и на бившият шпионин Сергей Скрипал, за когото чул за първи път.  \" Аз съм на 59 години, но съм сигурен, че едва ли ще дочакам да стана на 60“, споделя Борис Карпичков. На живота му посегнали преди 11 години в Оукланд, Нова Зеландия, където бил атакуван с отровен прах. След това натравяне му опадала напълно косата и загубил 30 кг от теглото си, но оцелял разказва Карпичков. Според него случилото се със Скрипал в Солсбъри, Великобритания е  която всяка страна, в това число и Русия би възприела като открита агресия. Освен това този случай е много красноречив, както и убийството на Литвиненко през ноември 2006 година. Разликата е в това, че в случая със Скрипал е използван радиоактивен елемент, който на практика представлява химическо оръжие.  Карпичков не се съмнява, че веществото, с което е бил атакуван Скрипал – „Новичок“, е много прецизно установено от службите на Великобритания. Също толкова сигурен е, че зад покушението на бившият шпионин стои Русия.  „В самото начало на случилото се в Солсбъри Тереза Мей  не отправи обвинения към никого, като практически даде възможност на руските власти да отговорят на следния казус, запълвайки една празнина  - дали токсинът е бил използван по нареждане и със знанието на държавата, или държавата е изгубила контрол над този опасен препарат, оставяйки го в ръцете на криминални елементи, свързани с организираната престъпност. И каква беше мълниеносната ответна реакция на Русия към предложението на Мей? В един глас всички започнаха тъпо да настояват: „Не, ние нямаме нищо общо с това!“ Този вой се понесе по всички централни руски ТВ канали…Но така беше и когато бе убит Литвиненко, след „самоубийството“ на Березовски, така и сега руският слугинаж се разбърза да отрича очевидни факти, включително да настоява, че Русия няма никакво отношение към групата препарати „Новичок“, защото такива отрови в Русия никога не са произвеждани…В последните дни се наслушах на тези умопомрачителни приказки. Подобно словоблудство направо ме вбесява. Защо ли? Да, донякъде приемам, че Русия пряко може би не е участвала в създаването на тази отрова, но в съветско време тя не само е била разработвана(за това има цял куп документи, които дори до неотдавна бяха достъпни в интернет), но дори конкретни хора за тази свотая работа са получили Ленински награди. Освен това са известни случаи, когато тази отрова е била   И най-печалното е, че става дума както и сега за бивши „шпиони“ и то по-специално в Русия. Най-нашумелият случай беше свързан с убийството заради търговски интереси на руския банкер Кивелид и неговата секретарка през 1995. Именно тогава беше използван един от препаратите от групата „Новичок“.  Така че, мога да приема донякъде, че Русия и нейните официални органи не са  пряко свързани с производството на препарата „Новичок“, но съм убеден, че работата в тази посока продължава и то точно в Русия. Именно руски учени са ангажирани с производството на цялата серия от смъртоносни препарати на основата на „Новичок“, дори нещо повече – за подобряване на тяхното качество като боеви показатели, въздействие, превръщайки техните нови  „изобретения“ практически в неизличими,  правейки невъзможно тяхното откриване в организма поради бързото разпадане на останалите в тялото токсини”, коментира бившият офицер от КГБ и ФСБ.  „Ако приемем, че мафия означава сливане на корумпирани структури по високите етажи на властта и спецслужбите в Русия, с руския бизнес-елит и откровени бандити, то тогава цялата държава е мафия. И тук аз съм напълно съгласен с покойния Литвиненко, който за огромно съжаление така говореше за Русия. Според мен сега нищо не се е променило, даже бих казал, че ситуацията е още по-лоша. Не само защото руските спецслужби фактически влязоха в търговските, банкови и криминални структури в Русия, но самите те станаха част от тази мафиотизирана държавна система.“  „Освен това, от моите лични наблюдения и опит съм разбрал, че руските служби продължават да убиват, занимават се така наречената „извънсъдебна разправа“.  И не толкова на „международни терористи“ и лица, непосредствено свързани с тях (в съответствие с съществуващия закон в тази област, приети от Държавната дума и утвърдени от президента на РФ през 2006). Според сведения,  които имах възможност да получа, през последните няколко години, руските спецслужби негласно са разширили периметъра на  действие на този твърде оптекаем закон, на практика прилагайки го към всеки един човек на земята, когото те по едни или други „критерии“ посочат за „предател“, за ненавистен политически враг или просто „представляващ заплаха за държавните интереси на Русия (тук разбирайте за Путин и неговото близко обкръжение). Русия се връща стремително назад към сталинските времена, когато всеки човек можеше да бъде „прихванат“ и да бъде принуден да изпълнява прищевките на един или друг копелдак. Погледнете какво всъщност става днес в Русия! Там цари пълна „държавна анархия“, беззаконие, което смазва всеки опит за „демокрация“, за „съблюдаване на човешките ценности“, „желание за интегриране в свободното общество“, за сметка на процъфтяващата корупция, обхванала властта, огромната пропаст в начина на живот между  кремълските елити и милионите, които продължават да обедняват, превръщайки се най-бедната част от хората по земята, и водене на агресивна външна политика. А последните събития в Солсбъри, според мен и позицията на международен нихилизъм, заета от Русия, е отражение на наполеоновските амбиции на днешните кремълски управници, които неизбежно водят до нова световна война.“  „Скандалът със Скрипал има и една трета страна, която е много малко вероятна. Какво е станало със Скрипал, след като бе разменен през 2010 г., не знаем. Освен това аз дори не знаех за съществуването му до скорошните събития. Мога да предположа, че както на много емигранти, живеещи в Англия след разпадането на СССР, животът му далеч не е бил безоблачен, най-малкото защото е трябвало да  мисли за оцеляването си. Не бих казал така уверено, че бившите му шефове от местния Ми-6 са били силно загрижени за него. Кой се нуждае от провалил се шпионин? Тук не е както в Русия - тези, които са се провалили, не получават ордени, каквито раздава Путин, нито получават подкрепата от солидни банки или компании, близки до Кремъл. Сигурен съм, че докато е живеел в Англия, Скрипал никога не е бил спокоен за живота си.  В същото време, цялата пропаганда, която бе подета от руските телевизионни канали, се опита по всякакъв начин да очернят Скрипал, лансирайки тезата за съзнателно действие не от днес и от вчера, а много по-отдавна. Точно както беше със \"самоубийството\" на Березовски, когато в същия този  момент в Лондон се оказаха представители на всички по-големи руски телевизионни канали и в един глас говореха, че той е станал жертва на британските спецслужби. Подобна беше ситуацията и със смъртта на Литвиненко, който дори бе обвинен в „незаконна търговия с полоний“. Същото се случва и сега -  чух подобна \"версия\", че самият \"Скрипал\" \"участвал\" в някои тъмни дела с \"купуване и продажба на токсини\" и затова \"изгорял\". И след всичко казано, вие как мислите – кой е най-подозрителният? Както се казва в поговорката: \"Крадецът вика – дръжте крадеца“. Защото така  става - този, който най-силно вика, най-много иска истината да не излезе на яве. Затова аз съм сигурен, че в тази история никой друг няма пръст, освен Русия.“", "date": "2018.03.19", "title": "Бившият офицер от КГБ и ФСБ Борис Карпичков: Осем политически емигранти са в таен списък за убиване от Русия, и моето име е там"}
{"url": "http://www.faktor.bg/bg/articles/krasimir-valchev-uchitelskata-zaplata-tryabva-da-previshava-srednata-za-stranata", "text": "Учителската заплата трябва да превишава средната за страната, за да мотивираме младите хора да се включат в учителската професия. Това каза в Пловдив министърът на образованието и науката Красимир Вълчев, в отговор на журналистически въпрос за очаквания недостиг на учители и големия брой такива в предпенсионна възраст. По думите на министъра най-мотивиращият фактор е възнаграждението и той припомни ангажимента на правителството за двойно увеличение на учителските заплати в неговия 4-годишен мандат. Вълчев даде пример, че през миналата година средната брутна заплата за младши учители вече е била 930, в момента е 1080 лева и отново каза, че е важно учителската заплата да превишава средната за страната. В модерните общества учителската професия е станала по-непривлекателна за младите хора и за да ги мотивираме да се включват в образователната система, ние трябва да предложим не само добро възнаграждение, но политики за квалификация на педагогическите специалисти, за подобряване на работата в училищата, за кариерно развитие и за подбор, посочи Вълчев. Важно е във всяко училище да имаме достатъчно учители, затова променихме модела на разпределение, като водещ е разходът за учители, посочи още той. Предизвикателството пред всички образователни системи е да привлекат младите хора за включване най-напред в педагогическо образование, било чрез отпускане на допълнителни стипендии или допълнителен прием в приоритетните образователни направления, като и допълнителна квалификация за хора без педагогическо образование. По думите на министъра, през следващите години педагогическата професия ще става много по-отворена към специалисти от другите системи. В Пловдив министър Вълчев взе участие в Национална конференция на тема: \"Ресурсният учител - значим фактор за приобщаващото образование\". По темата той каза, че мерило за адекватността на всяка една образователна система е до колко тя успява да приобщи всяко едно дете и да го включи в образователната система. По отношение на децата със специални образователни потребности, концепцията за приобщаващо образование предвижда предоставяне на подкрепа за тях във всяка една образователна институция т.е. те да се обучават интегрирано заедно с другите деца, като получава необходимата специфична подкрепа.", "date": "2018.03.19", "title": "Красимир Вълчев: За да има млади в учителската професия, трябва заплатата да е над средната за страната"}
{"url": "http://www.faktor.bg/bg/articles/slavi-ako-divna-e-karala-sas-120-km-pri-razresheni-60-da-vleze-v-zatvora", "text": "Разбрах за катастрофата, която е направила - карала е със 120 километра в час, при разрешени 60. Грубо е нарушила закона, почти е убила спътничката си. И законът предвижда за това престъпление до 2 години затвор. Така че, ако прокуратурата и полицията докажат всичко това, Дивна трябва да отиде в затвора. Това написа в личния си профил във фейсбук шоуменът Слави Трифонов по повод катастрофата, която певицата Дивна предизвика преди дни. Ето целия текст на публикацията Преди известно време с моите колеги реализирахме един телевизионен формат по Нова телевизия. Той се казваше “Пей с мен”. Формата го спечели едно 12-годишно, много симпатично, много талантливо момиче от Русе. Тя се казва Дивна. Аз много я харесах. Много харизматична. Днес Дивна е млада жена. Нямам представа какво става с нейната певческа кариера, но за съжаление имам представа какво става с нейната кариера на шофьор. Разбрах за катастрофата, която е направила - карала е със 120 километра в час, при разрешени 60. Грубо е нарушила закона, почти е убила спътничката си. И законът предвижда за това престъпление до 2 години затвор. Така че, ако прокуратурата и полицията докажат всичко това, Дивна трябва да отиде в затвора. Както и Максим Стависки, между другото. Който наскоро участваше в зала “Арена Армеец” в шоу “Звезди на леда”. А той пиян блъсна момиче, което сега е парализирано. Трябваше веднага да го вкарат в затвора, както и Дивна. Както и всички, които са извършили подобни престъпления. Когато това започне да се случва, тогава ще приема, че живеем в нормална държава.", "date": "2018.03.19", "title": "Слави: Ако Дивна е карала със 120 км при разрешени 60 - да влезе в затвора"}
{"url": "http://www.faktor.bg/bg/articles/obshtestvo/botev-otgovarya-na-tasko-rossiya-taya-mnima-zashtitnitsa-iska-da-iztrie-ot-litseto-na-zemyata-balgarite", "text": "Класикът на славните чекисти и БСП  Таско Ерменков, в стремежа си да блесне пред новия-стар господар на Кремъл, употреби нелепо за руска пропаганда думи на големия поет и революционер Христо Ботев. \"...а вий... вий сте идиоти!\", нарече Ерменков САЩ, ФРГ (такава страна няма от 28 години, но явно социалистът живее във времето на комунизма) Франция и ЕС. Повод за неадекватната му реакция е, че на вчерашните избори за президент на Русия, в анексирания от Кремъл Крим 90% гласували за Владимир Путин. Така кримчани потвърдили, че са част от Русия. Но в окупирана територия, под страха от дулата на автомати, така се гласува.  Думите на Таско може да се превърнат и в позиция на БСП, но в никакъв случай стихът на големия поет от стихотворението „В механата” не е насочен към българските евроатлантически партньори, а към „...тез, що залъкът наеден грабят с благороден начин”. Едва ли Ерменков ще се разпознае в този стих, но по темата „Русия”, Ботев би му отговорил по български със своя статия, публикувана във в. „Знаме”, г. I, Букурещ, 4 април 1875 г., бр. 13, с. 51: Така че Таско, когато ползваш Ботев за руска пропаганда, първо го прочети като българин, а не като путинист.", "date": "2018.03.19", "title": "Ботев отговаря на Таско: Россия, тая мнима защитница иска да изтрие от лицето на земята българите"}
{"url": "http://www.faktor.bg/bg/articles/novini/balgariya/2024-putin-bezkray", "text": "Днес, след предизвестената и поредна победа на Путин – осигуряваща му почти имперска власт в Русия до 2024 г. е важно да се припомнят основни акценти от изграждането на неговия режим. Режим, който все по-радикално се намесва  във вътрешната политика на държавите от ЕС и НАТО.Режим, целящ  да атакува  и законите ценности и достижения на Демокрацията. Режим, надхвърлящ представите за чужда враждебност. Власт, облечена в агресивна външно-политическа доктрина, анексираща територии и интервенираща в политическите системи и икономики на държавите. Когато през 2013г.  бившият сътрудник на американските спецслужби, Едуард Сноудън, получи политическо убежище не къде да е , а именно в Русия - много хора бяха изумени. Обвиненият в шпионаж Сноудан, за това че е предавал на медиите секретни документи, собственост на специалните служби на САЩ  - осветли и руските шпионски интереси, явно дирижирани пряко от сценариста Путин. Инвазията на руската външно-политическа стратегия започна да изсветлява.  Тогава се разбра, че Путин установява силен авторитарен режим не просто в географията на страната си.  Външната му политика надхвърли конфликтите с бившите републики от СССР. Втвърдяването на авторитарната му власт мина през атака и разбиване на изконните устои на западната цивилизация. Атакувани бяха, както службите, така и всички основи демократични институции в държавите принадлежащи към демократичния свят.  Идеологията на Путин спря да бъде справяне с корупцията в Русия и битка с олигарсите – така както обещаваше пред руския народ  когато за първи път стана президент на Русия. Каузата му се превърна в изграждане на нова руска империя. И по този начин  той подчини олигарсите да му служат, а онези които не пречупваше – убиваше. Показно и за назидание, публично и в чужбина. Путин промени конституция и закони, като  напълно обезсмисли върховенството на правото и законодателната власт. Когато достигна броя на възможните си мандати, той не се оттегли, а посочи временен приемник –Медведев. Всички знаеха, че той дори не е заместник, а обикновен фигурант. Така Путин публично въртеше марионетката си до момента в който промени конституцията и си гарантира нови мандати.  Руският народ правеше тежки компромиси с и без това изключително крехките демократични правила.  Пропагандата на Путин  първо изкорми медиите в Русия. Те трябваше да станат говорители на кремълската идеология и да обработват общественото мнение, а критиците свършваха, като Анна Политковская.  В доктрината на Путин православието заема ключово място. Панславизмът на Русия се възроди при външно-политическата доктрина за разширяване на задграничното влияние, чрез православието. Братската дружба бе заменена с общата вяра. Вместо комунистическа солидарност сега има братя по религия. Тази особена идеологико-политическа набожност е определяща за много проявления на Путиновия режим. Във вътрешен план общественото мнение на обикновените руснаци бе впрегнато в коловоза за великата Русия и „ С нами Бог“. Новият император – бивш безверник от комунистическите служби, започна да пада на колене в параклиса на православието, както той сам разказва. А иконописците на режима му започнаха за придават неговите черти в ликовете на църковните стенописи.  Политическите репресии обезглавиха всички опити да се оказва съпротива на Путиновия режим. Прогонени, хванати с разработени компромати – всички опозиционни лидери бяха опозорени и обезсилени.  От Гари Каспаров до Алексей Навални. В тази битка с вътрешните врагове Путин използва медии, църква, служби и прокуратура. Най-верен съюзник в разправите с неудобните на режима стана главният прокурор Чайка. Така, вместо да се пребори с корупцията и властта на олигарсите, бившето ченге от КГБ се превърна в най-мощния олигарх, владеещ всички корупционни канали в Русия. Когато властта му се разклащаше под разяждащата корупция и бедност, Путин я втвърдяваше чрез външно-политическия враг. Неговата империя трябваше да воюва навън, за да няма проблеми вътре.  Така Украйна бе ударена, а Крим - анексиран. Тогава светът разбра, че Путин премина всякакви мисловни ограничения. Той промени и завзе територии със силата на войската и пропаганда от времето на Ленин и Сталин.  Навън демонстрираше агресия, а вътре в страната си сила. Военните паради по червения площад напомняха демонстрацията  на мощ от  епохата на СССР. Светът беше атакуван - пропагандната машина на режима влезе в координирано действие с инвазията на руските служби. Църквата, паравоенни формирования, провокиране на локални конфликти, директно финансиране на партии и медии, изкупуване на важни икономически предприятия – всичко това осигури намесата на руския стратегически интерес във вътрешната политика на държавите от Европа. Бе регистриран и опит за лидиране на ООН, през кандидатури издигнати и от наша, българска страна. Бяха разкрити множество намеси на Русия в суверенния избор на народите на западните държави. От намесата в президентските избори в САЩ,  до опита за преврат в Черна гора. От финансиране на френските националисти, до другарско партньорство с Ципрас.  Най-голямото предизвикателство към Демократичния свят беше и изграждането на съюзнически отношения с режима на Ердоган в Турция.  Външната агресия на Путин бе провокирана и от нуждата да се осигури икономическа  жизненост на режима му. Санкциите от Запада и нежеланието на Китай да партнира икономически на Русия, изнервиха Кремъл и стратегията за възстановяване на старите зависимости оживя още по-силно. Така, газът, религията и хибридните атаки заляха Запада, а бившите сателити от времето на комунизма бяха официално обявени за зони, в които да се  възстанови влиянието на Русия.  През тези държави и най-вече през България, минава стратегията на Путин да атакува и разбива ЕС, НАТО и демократичния свят.", "date": "2018.03.19", "title": "2024  - Путин безкрай!"}
{"url": "http://www.faktor.bg/bg/articles/20-balgarski-grazhdani-sa-postradali-pri-avtobusna-katastrofa-v-yuzhen-egipet", "text": "20 български граждани са пострадали при автобусна катастрофа днес в Южен Египет, съобщи МВнР за NOVA.   По неофициална информация автобусът е излязъл от пътя и се е преобърнал. Не става дума за сблъсък с друго превозно средство.  Инцидентът е станал в 9.15 часа местно време по пътя от Хоргада до Марса Алам. В автобуса е имало 40 български туристи. Петима от тях са получили фрактури. Другите 15 са с охлузни рани и натъртвания.   Всички пътници са имали застраховка и им е била оказана лекарска помощ. Посолството на около 800 км от мястото на инцидента поддържа връзка с туроператора - фирма \"Абакс\".", "date": "2018.03.19", "title": "20 български граждани са пострадали при автобусна катастрофа в Южен Египет"}
{"url": "http://www.faktor.bg/bg/articles/novini/svyat/boris-dzhonsan-otrichaniyata-na-rusiya-za-skripal-stavat-vse-po-absurdni-tova-e-klasicheska-ruska-strategiya", "text": "Министърът на външните работи на Великобритания Борис Джонсън заяви в понеделник, че отричанията на Русия за участие в отравянето на бившия полковник от ГРУ Сергей Скрипал и дъщеря му в Солсбъри са „все по-абсурдни“, предава Reuters, цитирана от \"Фокус\". Джонсън, който запозна колегите си от 27-те страни-членки на Европейския съюз с последните развития около случая в понеделник в Брюксел, получи отново подкрепата на Съюза, но дипломатите все пак заявиха, че моментът за налагане на нови санкции срещу Русия не е назрял. „Отричанията на Русия са все по-абсурдни“, заяви Джонсън пред репортерите при пристигането си на ежемесечната среща на външните министри от Съюза. „Това е класическа руска стратегия... Вече не могат да заблудят никого“, увери британския дипломат. „Почти не остана страна в ЕС, която през последните години да не е била засегната от зловредното и разрушително поведение на Русия“, констатира той.", "date": "2018.03.19", "title": "Борис Джонсън: Отричанията на Русия за Скрипал стават все по-абсурдни. Това е класическа руска стратегия..."}
{"url": "http://www.faktor.bg/bg/articles/politsiyata-vav-vidin-i-vav-vratsa-s-novi-shefove", "text": "Главният секретар на МВР главен комисар Младен Маринов представи днес новите директори пред ръководния състав на ОДМВР - Видин и Враца. Той посочи, че назначенията са със заповеди на министър Валентин Радев, съгласно които старши комисар Петър Коцин заема поста директор на полицията в крайдунавския град. Досегашният директор старши комисар Янко Янколов поема ръководството на ОДМВР-Враца. Петър Коцин е роден на 1 юли 1972 г. в град Белоградчик. Завършил е висше образование с образователно-квалификационна степен «магистър» по специалността \"Право\" във Великотърновския университет \"Св.Св.Кирил и Методий\". Професионалната му кариера в МВР започва през 1995 г. на длъжност полицай в РПУ-Белоградчик. Заемал е последователно длъжностите полицай, младши разузнавач и разследващ полицай. От януари 2016 г. до сега е началник на РУ-Белоградчик. Янко Янколов е роден на 10 март 1974 г. в гр.Лом. Завършил е висше образование с образователно-квалификационна степен \"магистър\" по специалност \"Финанси\" във Великотърновския университет \"Св.Св.Кирил и Методий\". Професионалната му кариера в МВР започва през 1995 г. на длъжност полицай към 02 РПУ при СДВР. Последователно е заемал длъжностите полицай, старши полицай, командир на отделение, младши разузнавач, разузнавач, началник на група, началник на сектор, заместник-началник на 05 Районно управление при СДВР. От 5 април 2016 г. до сега е бил директор на ОД МВР - Видин. Старши комисар Янко Янколов е преминал през специализиран курс към Международната правоприлагаща академия - ILEA - през 2014 г. в Будапеща.", "date": "2018.03.19", "title": "Полицията във Видин и във Враца - с нови шефове"}
{"url": "http://www.faktor.bg/bg/articles/andrey-raychev-1", "text": "„Западът много помогна за победата на Путин. Чувството на застрашеност на руснака бе потвърдено. Пред последните векове Западът четири пъти напада Русия и винаги през Полша. Путин съзнателно използва това.\" Това заяви по БНТ червеният социолог Андрей Райчев в коментар за вчерашните президентски избори в Русия и победата с над 70% на Путин. „През следващите години Путин има задачата да намери наследник и да смени поколенията. Това изисква подобрение на външната обстановка. Като гледам отстрани Путин, ще скача през поколение при намирането на наследник. Той вече няма нужда от изостряне на обстановката. Част от тези 73% са именно историята със Скрипал. Тереза Мей е човек, който беше против Брекзит. Сега трябва да преговаря за Брекзит. Тя е пред падане, на англичаните им трябва плашеща мечка и я намериха по най-лесния начин. Абсолютно съм сигурен, че това е измишльотина. На Запада им трябва Русия като плашеща мечка. На загубилите либерали в Америка - също\", смята Андрей Райчев. Според доц. Антоний Гълъбов „доктрината Путин вчера получи формалната си подкрепа. След тази подкрепа не очаквам промяна, а повече от същото. Става дума за милитаристична външна политика\". „Вчерашният ден е начало, от който ще започнем да се освобождаваме от илюзии. Напрежението ще продължи. Това, което реално застрашава Русия, е Китай\", смята доц. Гълъбов. За отношенията с България и евентуалната визита на Путин в България съвсем очаквано Андрей Райчев каза:„България освен интереси има наследство, което пилее по безобразен начин. Тук никога не сме страдали от Русия. Нашите политици много обичат да се харесват на Запада. България и Русия са вековни приятели и не трябва да се пилее. Съюзът Турция-Русия е много съмнителна работа.\"", "date": "2018.03.19", "title": "Антоний Гълъбов: В Русия подкрепиха доктрината Путин - милитаристична външна политика"}
{"url": "http://www.faktor.bg/bg/articles/dw-za-zapada-moskva-yavno-veche-ne-e-dostoen-partnyor-s-kogoto-mozhe-da-se-razgovarya", "text": "Русия се държи като невинна жертва на заговор и отхвърля всякакво свое участие в покушението срещу Сергей Скрипал. Двойният агент и бивш офицер от КГБ беше отровен в Солсбъри с нервнопаралитичен газ, който е бил разработен и произвеждан само на едно място - в бившия Съветски съюз. Скрипал и дъщеря му се борят за живота си, а светът – за да научи истината, пише Кристиан Трипе в сайта на DW:. \"След направения анализ на използваната бойна отрова за британците явно нямаше повече никакво съмнение, че опитът за убийство е могъл да бъде дело само на Русия. На една страна, която, според Лондон, явно е искала да покаже какво очаква онези, които я предават. Тази Русия ни най-малко не се притеснява да нарушава правила и закони, щом реши да отправи към някого поредното свое ужасяващо предупреждение. Следите на тези смъртоносни предупреждения към руснаци в изгнание, някои от които – дисиденти - станаха прекалено много в британската столица\", смята анализаторът. Поредицата от случаи на неизяснена насилствена смърт бе открита преди 12 години с Александър Литвиненко. Този бивш агент на КГБ също беше отровен - с радиоактивен полоний, произведен в руска лаборатория. Истината на британците междувременно се превърна и в истина за целия Запад. Американският президент Тръмп, британската премиерка Тереза Мей, френският президент Еманюел Макрон и германската канцлерка Меркел излязоха с обща декларация, в която обвиняват Русия за извършеното покушение. Западът явно все пак е в състояние да реагира сплотено, щом почувства заплаха отвън. Никой обаче не залага вече на честността и волята на Москва да разкрие истината. Иначе четиримата политици нямаше толкова категорично да обвинят Русия в държавен тероризъм. Списъкът на греховете на Москва е достатъчно дълъг и без случая Скрипал: негласната, необявявана и упорито отричана война срещу Украйна, държавната програма за допинг на олимпийските спортисти, свалянето на малайзийския пътнически самолет над Източна Украйна с ракета от руския военен арсенал - във всички тези случаи от Москва идваха само лъжи. Тамошното ръководство постоянно осуетяваше разследванията и отправяше абсурдни обвинения срещу Запада. И в случая със Скрипал руснаците си имат своя истина. Ръководството в Кремъл е убедено, че става дума за глобален антируски заговор. Оттам твърдят, че целта на този заговор била да се дестабилизира страната по време на изборите за президент. Руските медии отчаяно търсят начини да докажат как руският нервнопаралитичен газ „новичок“ е попаднал на Запад. Някои московски медии разнищиха и една „сензационна\" теория, според която бъдещата свекърва на Юлия Скрипал можела да е истинският извършител на покушението.  които по неоспорим начин да сочат произхода на нервнопаралитичния газ. Всичко друго би било катастрофален политически провал. САЩ, Великобритания, Франция и Германия, които подписаха споменатата вече декларация, се чувстват много сигурни в правотата си. Техният документ обаче не съдържа покана към Москва да участва в разследването на случая „Скрипал\". За тях Москва явно вече не е достоен партньор, с когото може да се разговаря. Това ли е апогеят на взаимните обвинения? Опасявам се, че не!", "date": "2018.03.19", "title": "DW: Никой вече не залага на честността и волята на Москва да разкрие истината"}
{"url": "http://www.faktor.bg/bg/articles/zoran-zaev-lichno-shte-zashtitya-detsata-na-deputatite-zaradi-protestite-pred-domovete-im", "text": "Лично аз, а и всички около мен ще защитим децата на депутатите, заяви днес македонският премиер Зоран Заев, отговаряйки на журналистически въпрос във връзка с протестите пред домовете на депутати от управляващия Социалдемократически съюз на Македония (СДСМ) заради гласуването на Закона за употреба на езиците, съобщи МИА. Протестът е конституционно право, протестирането на граждани е позволено и това е право, което трябва да се ползва. Но това, което се прави пред домовете на депутатите, пред техните деца, членовете на техните семейства и родители, е абсолютно недопустимо, защото това е нарушаване на личното пространство, отправят се директни заплахи и се всява страх в децата. Няма да позволим това да продължи, заяви Заев. Министър-председателят посочи, че МВР предприема действия, тъй като има няколко наказателни дела, които се задвижват.  Заев подчерта, че не очаква нова политическа криза в страната, независимо от протестите пред домовете на гражданите и изявленията за протести от най-голямата опозиционна партия. През последните дни имаше протести пред домовете на редица депутати от управляващия СДСМ, а колата на една депутатка бе запалена.  Македонският парламент в сряда прие за втори път закона за употреба на езиците, с който албанският става втори официален език в страната, в напрегната атмосфера и на фона на протести пред парламента. Президентът Георге Иванов отказа за втори път да го подпише, въпреки че според македонската конституция президентът не може да наложи вето на закон, одобрен два пъти от парламента.", "date": "2018.03.19", "title": "Зоран Заев: Лично ще защитя децата на депутатите от протестите пред домовете им"}
{"url": "http://www.faktor.bg/bg/articles/gari-kasparov-vseki-koyto-podkrepi-putin-e-sauchastnik-v-nova-svetovna-voyna", "text": "Световният шампион по шахмат, обществен деец и опозиционер на руския президент Гари Каспаров реагира остро след като Владимир Путин бе избран четвърти път за президент на Русия. Всеки свободен световен лидер, който поздравява Путин за неговите \"избори\", е съучастник в световната война срещу демокрацията. Те подкопават собствения си статут на свободно избрани лидери, написа в Twitter видният опозиционер. Днес руски медии отбелязват, че на тези избори Путин е реализирал два лични рекорда - над 55 милиона руснаци са го подкрепили вчера, което прави над 76.67% от гласоподавателите в Русия. Според социолозите такива цифри досега не са били отбелязвани на нито едни президентски избори от 2000 година насам.", "date": "2018.03.19", "title": "Гари Каспаров: Всеки който подкрепи Путин, е съучастник в нова световна война"}
{"url": "http://www.faktor.bg/bg/articles/novini/balgariya/-trend-40-ot-balgarite-sa-na-mnenie-che-stranata-ni-se-spravya-s-predsedatelstvoto-na-saveta-na-es", "text": "Според изследване на център \"Тренд\", 40% от всички българи са на мнение, че страната ни се справя с Председателството на Съвета на Европейския съюз.  За пореден месец се отчита липса на промяна в електоралната нагласа към основните партийни лидери, запазват се по-скоро положителните очаквания към икономическото положение на страната и жизнения стандарт.  Сред лидерите на политически партии Бойко Борисов събира най-високи стойности на положително отношение – 39%, следван от Красимир Каракачанов с 38% и Корнелия Нинова с 27 на сто.", "date": "2018.03.19", "title": "\"Тренд\": 40% от българите смятат, че страната се справя с Председателството на ЕС"}
{"url": "http://www.faktor.bg/bg/articles/novini/balgariya/ib-na-bsp-se-iznese-v-kardzhali", "text": "Днес Изпълнителното бюро на БСП ще проведе изнесено заседание в Кърджали. Такива заседания до момента са проведени в Стара Загора, Кюстендил, Видин, миналата седмица и в Брегово, където бяха поети конкретни ангажименти. Днешната визита в Кърджали е по покана на областното ръководство на партията. Освен заседание на Изпълнителното бюро на БСП, в програмата са включени и срещи с гражданите на града. В 16.00 часа днес лидерът Корнелия Нинова ще присъства и на откриването на партиен клуб в Кирково. Ще бъдат събирани и подписи срещу сделката „ЧЕЗ“, каза в „Преди всички“ на БНР Вяра Емилова – член на Изпълнителното бюро на БСП. Емилова каза още, че една от важните теми, които ще бъдат обсъдени, е готовността на партията за предстоящите местни избори през 2019 година и евроизбори през май. „Тази наша инициатива не е инцидентна, защото ние сме решили, че, когато вземаме управленски решения, преди всичко ние трябва да си сверим часовниците с хората“. БСП не приема, че политиката трябва да се прави в кабинетите, а като се чува гласът на хората, техните проблеми и се търсят решения за тях, каза с патос Емилова. „След като разбрахме за проблема в Брегово и липсата на държава в решаването на този проблем, Изпълнителното бюро веднага проведе своето заседание там. Поети бяха конкретни ангажименти, които в момента се изпълняват. Един от тях е, че ние решихме да направим проба на водата, която да бъде независима проба, за да може да се даде реална информация за състоянието за питейната вода в Брегово, защото такава информация не беше подадена до кмета и хората изразяваха големи притеснения относно качеството на водата. Друго – успяхме да направим дарения за хората, които са в тежко състояние, които са изгубили част от домовете си и земята си. Доставихме и питейна вода. Нашата идея е, че за да правиш политика, трябва винаги да си близо до хората и да решаваш техните проблеми“.", "date": "2018.03.19", "title": "ИБ на БСП се изнесе в Кърджали"}
{"url": "http://www.faktor.bg/bg/articles/novini/svyat/cherven-deputat-ruskata-obshtestvenost-ne-e-poglednala-seriozno-na-skandala-s-otroveniya-bivsh-ruskiya-shpionin", "text": "Резултатите от изборите  в Русия бяха ясни, със сигурност ще има промени в правителството. Това заяви в  „Преди всички“ на БНР депутатът от БСП и председател на икономическата комисия в НС  - Петър Кънев, един от българските депутати, които проследиха изборите в Русия в качеството си наблюдатели. Изключително \"безпристрастни\" наблюдатели, бихме допълнили. „Основното, което в Русия се коментира, както има един хубав български израз – „Тази кушия с един кон, кой ли ще я спечели?“… Знаеше се, че Путин ще бъде следващия президент, но големият въпрос е какво ще става оттук нататък. Със сигурност ще има промени в правителството. Трудно може да се каже дали ще остави Медведев в премиер, защото около него има твърде много напрежение събрано, с доста силни атаки покрай него. Основното, според мен, беше изоставането. Едва сега Русия успява да постигне нивото на доходите от 2010 година, т.е голямата криза, падането на цените на петрола, се отрази сериозно на руските хора“. Според Кънев руската общественост не е погледнала сериозно на скандала с отровения бивш руския шпионин Сергей Скрипал и по-скоро не вярват Москва да е организирала покушението. „Почти всеки казва, че това е пълно безумие, пълен абсурд преди избори и преди световно първенство“. По-късно днес международните наблюдатели на президентските избори в Русия ще дадат пресконференция.", "date": "2018.03.19", "title": "Червен депутат: Руската общественост не е погледнала сериозно на скандала с отровения бивш шпионин"}
{"url": "http://www.faktor.bg/bg/articles/ankara-turtsiya-izpalni-zadalzheniyata-si-po-dogovora-tochka-po-tochka-es-ne-izpalni-vsichkite-si-zadalzheniya", "text": "Турция е изпълнила задълженията си по сключената през 2016-а година сделка с Европейския съюз за ограничаване на мигрантския поток към Европа, заявиха от турското Министерство по европейските въпроси по случай втората годишнина от подписването на споразумението, пише турското издание Hurryiet, цитирано от \"Фокус\". От министерството съобщиха още, че благодарение на договорът е намаляла не само миграцията, но и чрез предоставените сигурни и легални пътища за тях, е намалял рязко броят на загиналите имигранти, опитващите се да достигнат до Европа. „Благодарение на споразумението от 18 март, средната бройка на нелегални преминавания на границата е спаднала от 7 хиляди (през октомври 2015 година) до около 43“, се казва в съобщението. „Турция изпълни задълженията си точка по точка“ по договора, „но, за съжаление, ЕС не изпълни всичките си задължения“, добавят от турското европейско ведомство. „Продължаваме да чакаме ЕС да активира Схемата за доброволно хуманитарно приемане, което ще предостави легални начини за пътуване на сирийските мигранти“. Що се касае до преговорите за присъединяване към ЕС, в заявлението се посочва, че Турция „очаква от Брюксел конкретни стъпки в преговорния процес, визовата либерализация за турските граждани и обновяването на Митническия съюз“. Hurryiet припомня, че според сделката от март 2016 година, Турция се съгласи да предприеме мерки срещу нелегалните мигранти и бежанците, които отплаваха от нейните брегове към Гърция, в замяна на финансова помощ. На 14 март Съюза отпусна поредни 3 милиарда евро за бежанците в Турция, които са втория транш по споразумението.", "date": "2018.03.19", "title": "Анкара: Турция изпълни задълженията си по договора точка по точка, ЕС не изпълни всичките си задължения,"}
{"url": "http://www.faktor.bg/bg/articles/novini/svyat/evrodeputat-es-tryabva-da-bade-po-edinen-v-pozitsiite-i-deystviyata-si-sreshtu-putin", "text": "Евродепутатката от групата на Зелените/Европейски свободен алианс Ребека Хармс смята, че Европейският съюз трябва да бъде по-единен в позициите и действията си срещу руския президент Владимир Путин. В коментар за поредната изборна победа на руския президент тя заяви, че не е изненадана от резултатите. „Аз не съм изненадана и нямах никакви съмнения, че президентът Путин ще бъде преизбран в тази направлявана демокрация в Русия. Понякога се питам дали трябва да ги наричаме точно „избори“, но може би това е по-малко значимият въпрос. Това е дълъг мандат – 6 години, какъвто при нас, в демократичните страни, няма. И не съм съвсем сигурна какво може да се очаква. Лично аз намирам стратегията на Кремъл към останалите страни през последните години за по-лоша от преди. Лошото управление и неспособността да се доведе Русия до по-добра ситуация води до по-агресивна стратегия към съседите – войната срещу Украйна, анексията на Крим, въвличането в ужасната и изключително кървава война в Сирия. Всичко това показва, че Путин и неговото обкръжение се опитват да отклонят вниманието от лошото управление в Русия“, коментира тя, цитирана от БНР. Според Хармс Германия трябва да се откаже от газовия проект \"Северен поток\" 2, а Обединеното кралство трябва да е още по-последователно по отношение \"прането на пари на руските олигарси, което става в Лондонското сити\".", "date": "2018.03.19", "title": "Евродепутат: ЕС трябва да бъде по-единен в позициите и действията си срещу Путин"}
{"url": "http://www.faktor.bg/bg/articles/stefan-gamizov-sas-sigurnost-idiot-e-tozi-koyto-iska-da-se-stroi-aets-belene", "text": "Енергийният  експерт Стефан Гамизов реагира остро на изказването на червения депутат Таско Ерменков, който имаше безочието да натамъни думи на Христо Ботев, за да оправдае политиката на Путин и да похвали нахлуването в Крим. Ето какво написа Гамизов: Таско Ерменков, виден привърженик на държавната измама АЕЦ “Белене”, както и депутат от БСП, е нарекъл българите несъгласни с анексирането на Крим с крайно обидното определение “идиоти”, злоупотребявайки историческите думи на български национален герой. Във връзка с това ще кажа, че със сигурност идиот е този, който иска да се строи АЕЦ “Белене”, защото това означава, че желае да “върне” България технологично и политически 30 години назад, да повиши цената на електроенергията, да увеличи корупцията, да увеличи зависимостта на България от диктатурата на Путин, да набави при подходяща държавна позиция корупционни облаги за себе си и да увеличи емиграцията на млади и/или отвратени до безнадеждност от всичко това български граждани. Дефиницията “идиот”/“идиоти”, очевидно най-много подхожда на специфична група индивиди, които са български граждани, но припознават Русия за своя родина и желаят изброените неща. Нормално функциониращ индивид не желае да причинява на себе си и околните злини без причина.", "date": "2018.03.19", "title": "Стефан Гамизов: Със сигурност идиот е този, който иска да се строи АЕЦ “Белене”"}
{"url": "http://www.faktor.bg/bg/articles/es-podkrepi-s-deklaratsiya-london-po-sluchaya-sas-sergey-skripal", "text": "Външните министри на страните от Европейския съюз призоваха в понеделник Русия да отговори на въпросите за употребата на нервнопаралитично вещество във Великобрлитания срещу един от бившите ѝ агенти и подкрепи Лондон с \"безусловна солидарност\". Декларацията на 28-те страни членки, сред които и България, председателстваща днес Съвета на външните министри, се появи в момент, когато президентът Владимир Путин нарече обвиненията срещу Русия \"глупости\", а говорителят на Кремъл Дмитрий Песков настоява британците или да предоставят доказателства, или да се извинят \"рано или късно\". \"Европейският съюз е шокиран от нападателната употреба за пръв път на европейска територия за повече от 70 години на каквото и да е нервнопаралитично вещество от вид, разработен от Русия. Употребата на химическо оръжие от когото и да е при каквито и да е обстоятелства е абсолютно неприемлива и е смятана за заплаха за сигурността на всички ни. Всякаква подобна употреба е явно нарушение на Конвенцията за забрана на химическите оръжия, погазване на международното право и подкопаване на основания на правила международен ред. ЕС приветства готовността на Обединеното кралство за работи в тясно сътрудничество с Организацията за забрана на химическите оръжия (OPCW) при разследване на нападението. Съюзът призовава Русия спешно да отговори на въпросите, повдигнати от Великобритания и международната общност, и незабавно да предостави на OPCW цялостно и изчерпателно разкриване на програмата \"Новичок\". Европейският съюз изразява безусловна солидарност с Обединеното кралство и подкрепа, включително на усилията на Великобритания да изправи отговорните за това престъпление пред правосъдието. ЕС ще следи много внимателно този случай и последиците от него.\"", "date": "2018.03.19", "title": "ЕС подкрепи с декларация Лондон по случая със Сергей Скрипал"}
{"url": "http://www.faktor.bg/bg/articles/novini/balgariya/kiev-es-da-vavede-sanktsii-sreshtu-bivshiya-germanski-kantsler-gerhard-shryoder-lobist-e-na-putin", "text": "Министърът на външните работи на Украйна Павел Климкин призова Европейския съюз да въведе санкции срещу бившия германски канцлер Герхард Шрьодер заради поддръжката му за проекти, в които участва Русия. Той заяви това в интервю пред немското издание Bild, публикувано в понеделник, предава \"Фокус\". . „Важно е санкциите да не са насочени само към членове на руското правителство и държавните компании, но и срещу тези, които участват в задграничните проекти на Москва“, обясни Климкин. „Герхард Шрьодер е един от най-изтъкнатите лобисти (на руския президент Владимир) Путин по целия свят. Затова е важно да се разгледа въпросът, какви действия може да предприеме ЕС“, смята той. ТАСС припомня, че Герхард Шрьодер заемаше канцлерския пост в Германия от 1998 до 2005 година. След оттеглянето си от политиката той се занимава с обществена дейност и бизнес. Конкретно, той е председател на Съвета на директорите на руския петролен гигант „Роснефть“ и председател на съвета на акционерите на компанията Nord Stream AG – собственик и оператор на газопровода „Северен поток“, доставящ газ директно от Русия в Германия.", "date": "2018.03.19", "title": "Киев: ЕС да въведе санкции срещу бившия германски канцлер Герхард Шрьодер, лобист е на Путин"}
{"url": "http://www.faktor.bg/bg/articles/vashington-post-tramp-e-nakaral-visshi-sluzhiteli-na-beliya-dom-da-podpishat-sporazumeniya-za-nerazglasyavane-na-informatsiya", "text": "Президентът Доналд Тръмп е накарал висши служители на Белия дом да подпишат споразумения за неразгласяване на информация след няколко изтичания на информация в първите месеци на управлението му, пише в. \"Вашингтон пост\", цитиран от Ройтерс  \"Фокус\"     В споразуменията се казва, че подписалите ги може да бъдат наказани с финансови санкции, ако разкрият поверителна информация от Белия дом на медии или други лица. Срокът на тези споразумения продължава и след изтичането на мандата на Тръмп.     Някои участници в предизборния екип на Тръмп са подписали подобни споразумения, но юридически експерти са изразили съмнение, че подобен документ е законово обвързващ за високопоставени правителствени служители поради конституционните гаранции за защита на свободата на словото.     В крайна сметка служителите на Белия дом са се съгласили да подпишат споразуменията отчасти защото са преценили, че те вероятно са без законова стойност.", "date": "2018.03.19", "title": "\"Вашингтон пост\": Тръмп е накарал висши служители на Белия дом да подпишат споразумения за неразгласяване на информация"}
{"url": "http://www.faktor.bg/bg/articles/ukrainskiyat-pilot-obvinen-v-svalyaneto-na-malayziyskiya-boing-mh-17-v-donbas-se-samoubi", "text": "В град Николаев е намерен мъртъв бившият военнослужещ от украинските ВВС Владислав Волошин, съобщава cross.bg. 29-годишният пилот бе заподозрян за инцидента с малайзийския Боинг MH-17, който се разби в Източна Украйна на 17 юли 2014 г. При катастрофата загинаха всички 298 души на борда. Самолетът изпълняваше полет от Холандия до Куала Лумпур. Мъжът е открит в дома си с огнестрелна рана в гърдите. От полицията в Николаев съобщават, че когато Волошин е посегнал на живота си, цялото му семейство си е било вкъщи. Изстрелът чула жена му, която незабавно се обадила на Спешна помощ и полицията. Владислав Волошин е откаран в болница, но малко по-късно е починал, съобщават украински сайтове, цитирани от rusvesna.su. По предварителни данни, фаталният изстрел е произведен от боен пистолет ПМ без номера. Оръжието е иззето и изпратено за експертиза. Последните няколко месеца Волошин изпълняваше длъжността директор на международното летището в Николаев. Близките му споделят, че напоследък е бил много затворен и изпадал в депресии. Съпругата му казва, че той приемал много присърце „неприятностите в работата\". Украинският сайт Цензор.НЕТ припомня бойния път на \"Народния герой на Украйна Владислав Волошин\". Той е бивш пилот на щурмовик Су-25 от 299-а Николаевска бригада по тактическа авиация. \"Той нееднократно е нанасял удари по руските агресори в Украйна и е извършил 33 бойни полета\", изтъква Цензор.НЕТ. Други издания обаче напомнят, че именно Владислав Волошин бе заподозрян за виновен за инцидента с малайзийския Боинг MH-17 в небето над Донбас през лятото на 2014 година.", "date": "2018.03.19", "title": "Откриха мъртъв украинския пилот, обвинен в свалянето на малайзийския Боинг MH-17 в Донбас"}
{"url": "http://www.faktor.bg/bg/articles/mihail-konstantinov-ochevidno-tryabva-da-ima-naslednik-na-putin", "text": "Западът укрепи Путин и съсипа истинската опозиция в Русия, подчерта в студиото на Bulgaria ON AIR журналистът Петър Волгин, изживяващ се отново като младия Ленин.  \"Путин върна достойнството на Русия, върна я на голямата сцена. Затова хората го харесват и продължават да гласуват за него\", посочи путинолюбецът Волгин и направи смехотворното изявление, че изборите в Русия по всички критерии са били абсолютно честни. Според него е било грешка, че отявленият опозиционер Алексей Навални не беше допуснат до изборите. С Навални или без Навални резултатът щеше да  бъде същият, смята Волгин.  \"Ако си опозиционер в Русия в момента, между теб и Запада няма никаква разлика - на теб ще гледат като на предател. Изводите трябва да си ги направят силите извън Русия, които решиха, че със санкциите ще свалят Путин. Логиката беше следната - въвеждаме санкции, руската икономика се свива, народът обеднява, излиза на улицата и сваля президента. Колкото повече удряш руснаците, толкова повече се съпротивляват\", обясни журналистът. Политическият анализатор проф. Михаил Константинов е на мнение, че санкциите срещу Русия са по-скоро полезни, защото ресурсно ориентираната икономика не може да продължава вечно.  \"Руснаците решиха, че са във война, което до известна степен е вярно. Русия се готви да стане самодостатъчна и може да го направи. Въпросът е да не настъпи главозамайване от успехите. Фокусът на Кремъл трябва да е върху укрепване на икономиката, на демокрацията\", коментира той в \"България сутрин\". Проф. Константинов отбеляза, че във всяка избирателна секция в Русия е имало камери и машинна обработка на бюлетините. Част от тези технологии биха могли да бъдат използвани и у нас, смята той. \"Очевидно трябва да има наследник на Путин. Има хипотетична възможност да се потърси промяна на Конституцията за нови мандати\", отбеляза още математикът.", "date": "2018.03.19", "title": "Михаил Константинов: Очевидно трябва да има наследник на Путин"}
{"url": "http://www.faktor.bg/bg/articles/neizvestni-atakuvali-sas-zapalitelni-bombi-posolstvoto-na-turtsiya-v-kopenhagen", "text": "Най-малко двама души са нападнали посолството на Турция в Копенхаген със запалителни бомби рано днес, съобщава Ройтерс. Няма пострадали при нападението, което е причинило само леки материални щети по фасадата, казват от полицията в града. Сградата е била празна по време на атаката. Полицията е започнала разследване по случая. Никой не е арестуван към момента, съобщи полицейски представител пред Ройтерс.", "date": "2018.03.19", "title": "Неизвестни атакували със запалителни бомби посолството на Турция в Копенхаген"}
{"url": "http://www.faktor.bg/bg/articles/v-ndk-zasedava-savmestnata-grupa-za-parlamentaren-kontrol-na-evropol", "text": "Изпълнителният директор на Европол Роб Уейнрайт, еврокомисари и парламентаристи откриват в НДК заседание на Съвместната група за парламентарен контрол на Европол. Съпредседател на срещата е председателят на вътрешната парламентарна комисия Цветан Цветанов.  Групата ще обсъди киберсигурността, борбата с тероризма и превенцията на организираната престъпност, предава БНТ. Съвместната група е единствената по рода си форма са осъществяване на парламентарен контрол над дейността на Европейската полицейска служба, като в нея членуват представители на Европейския парламент и националните парламенти на 28-те страни-членки. Ще бъдат обсъдени Проекта на многогодишното програмиране на Европол до 2021 г. и Стратегията за външно действа на службата до 2020 г. В заседанието на Групата участват еврокомисарят по цифрова икономика Мария Габриел и Съюз на сигурност Джулиан Кинг, както и предс. на Групата по граждански свободи, правосъдие и вътрешни работи в ЕП Клод Мораес. В 13 ч. е предвидена пресконференция. Заради заседанието достъпът до НДК е ограничен.", "date": "2018.03.19", "title": "В НДК заседава Съвместната група за парламентарен контрол на Европол"}
{"url": "http://www.faktor.bg/bg/articles/novini/svyat/sasht-s-ofitsialna-pozitsiya-krim-znachi-ukrayna", "text": "Държавният департамент на САЩ  излезе с изявление на официалната си интернет страница, озаглавено „Крим значи Украйна“, по случай четвъртата годишнина от присъединяването на Крим към Русия. То е подписано от говорителя на американското външно ведомство Хедър Науърт. „Преди четири години Русия проведе незаконен и изфабрикуван „референдум“ в Украйна в безсмислен опит да легитимира анексирането на украинска територия. Гражданите на Крим бяха принудени да гласуват под дулата на тежковъоръжените руски войници. На руските твърдения, че украинците са направили своя свободен избор в този срамен „референдум“ винаги им е липсвала достоверност“.  „В своя предизборен митинг в Крим в сряда, президентът (на Русия Владимир) Путин отново преповтори измислените руски претенции към украинска територия в поредно открито признание, че руското правителство презира международния ред и не уважава териториалния интегритет на съседните държави“.  „В светлината на изявлението на Путин е важно да се привлече вниманието към незаконността на проведения „референдум“, но и към големите човешки жертви, които наложи руското правителство на населението на Крим. През последните четири години, Русия се впусна в кампания на принуда и насилие, нападайки всеки, които се противопоставя на предприетата анексия. Руските окупационни власти подложиха кримските татари, етническите украинци и про-украинските активисти, членовете на гражданското общество и независимите журналисти на политически мотивирани съдебни преследвания и репресии, докато методично потискаха неправителствените организации и независимите медии“.  „Ние стоим зад смелите хора, които продължават да говорят за тези злоупотреби и призоваваме Русия да спре опитите си да потисне фундаменталните свободи на изразяването, мирните демонстрации и сдружаване и религия и вяра“.  „Ние потвърждаваме отново нашата подкрепа за суверенитета на Украйна и териториалния й интегритет в международно признатите й граници. Крим е част от Украйна и свързаните с Крим санкции ще продължат да са в сила, докато Русия не върне контрола над Кримския полуостров на Украйна“, пише в официалното американско становище.", "date": "2018.03.19", "title": "САЩ с официална позиция: „Крим значи Украйна\""}
{"url": "http://www.faktor.bg/bg/articles/novini/svyat/berlin-kompaniite-i-potrebitelite-shte-platyat-smetkata-ako-sasht-i-evropa-vlyazat-v-targovska-voyna", "text": "Президентът на САЩ Доналд Тръмп „ще се провали“, ако се опита да постави европейските държави една срещу друга, използвайки търговията. Това заяви министърът на икономиката на Германия Петер Алтмайер преди отлитането си за посещение във Вашингтон в неделя, пише германската редакция на електронното издание The Local, цитирансо от \"Фокус\". „В Европейския съюз ние сме митнически съюз и действаме колективно. Нито е в интерес на правителството на САЩ да разделя Европа, нито то ще успее, ако опита“, уверен е Алтмайер. Според думите на близкия съюзник на германския канцлер Ангела Меркел, основна точка в дневния ред на срещите му във Вашингтон ще бъде новата митническа политика на САЩ и по-конкретно – увеличените мита за внос на стомана (25%) и алуминий (10%) в страната. „Компаниите и потребителите от двете страни ще платят сметката, ако САЩ и Европа влязат в търговска война помежду си“, смята германският министър, като добави, че докато Вашингтон и Брюксел се карат, трети страни, като например Китай, който наводнява световния пазар с евтина стомана, ще „се смеят отстрани“.", "date": "2018.03.19", "title": "Берлин: Компаниите и потребителите ще платят сметката , ако САЩ и Европа влязат в търговска война"}
{"url": "http://www.faktor.bg/bg/articles/puchdemon-s-nova-revolyutsionna-ideya-za-nezavisimostta-na-katalunya", "text": "Бившият премиер на Каталуня Карлес Пучдемон каза, че независимостта на областта не е единствената възможност за уреждане на най-тежката политическа криза в Испания от десетилетия, предаде \"Асошиейтед прес\", цитирана от БТА. Пучдемон заяви, че една умерена алтернатива може да бъде възприемането на швейцарския кантонен модел, който би предоставил по-голямо самоуправление на испанските области, които и без това имат големи правомощия. \"Дали независимостта е единствената възможност? Съвсем не, има други, разбира се, а от тях швейцарският модел вероятно е най-ефективният и най-привлекателният\", каза той в Женевския университет, където присъства на филмов фестивал и форум за правата на човека. Това е второто му пътуване извън Белгия, където пребивава, откакто избяга от Испания след неуспешния опит за обявяване на независимост на Каталуня през октомври миналата година. По-рано този месец Каталуня отложи безсрочно избора на премиер. Парламентът в Барселона трябваше да се събере, за да избере наследника на уволнения премиер Карлес Пучдемон, два месеца и половина след извънредните избори, които областта проведе като част от прякото управление, наложено от Мадрид. Заседанието беше насрочено малко след като Пучдемон обяви от Брюксел, че временно се оттегля, за да даде път на Жорди Санчес - активиста и шеф на една от водещите организации в Каталуня, агитиращи за независимост. Санчес е с мярка превантивен затвор заради разследване за подстрекателство към размирици и поиска от Върховния съд в Мадрид, който се занимава със случая, да бъде освободен. Съдът обаче отказа както да го пусне на свобода, така и да му позволи да присъства в залата, за да стане премиер.", "date": "2018.03.19", "title": "Пучдемон с нова \"революционна\" идея за отцепване на Каталуня от Испания"}
{"url": "http://www.faktor.bg/bg/articles/hoking-predskazal-kraya-na-sveta-v-kniga-predi-konchinata-si", "text": "Един от най-светлите умове на света - физикът Стивън Хокинг, е приключил труд, в който прави последното си предсказание за края на света, на смъртното си ложе, пише в. \"Дейли мирър\", цитиран от БТА.  В текста той описва как Вселената ще потъне в тъмнина, тъй като всичките й звезди ще изчерпат енергийните си запаси. Освен това трудът разкрива как човечеството може да получи експериментални доказателства за съществуването на паралелни вселени, като предоставя математическите изчисления, които ще бъдат необходими за космическо изследване в тази посока. Видният британски учен проф. Стивън Хокинг почина мирно в съня си в дома си в Кембридж, Великобритания, миналата седмица. Той беше на 76-годишна възраст. Когато заболява от амиотрофична латерална склероза още на 21 години, лекарите му дават едва две години живот. Английският физик-теоретик Стивън Хокинг така и не беше удостоен приживе с Нобелова награда, независимо от многобройните предложения тя да му бъде присъдена за научния му принос. \"Той често беше номиниран за Нобелова награда и трябваше да я получи. Сега никога няма да може\", каза проф. Томас Хертог, който е съавтор на теорията, която Хокинг завършва дни преди кончината си.", "date": "2018.03.19", "title": "Хокинг предсказал края на света в книга преди кончината си"}
{"url": "http://www.faktor.bg/bg/articles/novini/balgariya/operatsiyata-sreshtu-skripal-ne-uspya-da-razdeli-zapadnite-sayuznitsi", "text": "\"Целта, която операцията срещу бившия руски шпионин Сергей Скрипал не постигна, беше да се разделят западните съюзници. Първоначално имаше известно изчакване, след което тя беше осъдена категорично. Френският президент Еманюел Макрон например каза че според френските тайни служби това е акция на Русия. Тогава Франция Германия, Съединените щати и Великобритания излязоха  със съвместна декларация\", заяви бивш постоянен представител на България в ООН,  бивш зам.-външен министър и дипломат от кариерата Стефан Тафров в \"Здравей, България\" на Нова телевизия.  \"Така тази политическа цел за разделяне на Запада не се постигна. Европейският съюз също ще излезе с подобна позиция днес. Знаете, че нашият външен министър Екатерина Захариева с един туит изрази позицията на България. Смятам, че това трябва да приеме формата на декларация на Министерството на външните работи. Така или иначе, вече  е установен факт, че това е акция на Русия на територията на Великобритания, поставила под заплаха живота на британски граждани. Ясно е коя е нападнатата страна\", заяви той.  Това е дрънкане на оръжия от една сила, която се проваля в икономиката, по думите му.   Може да има забавяне на излизането на Великобритания от ЕС, защото Великобритания осъзнава колко й необходима европейска солидарност, коментира  още Стефан Тафров. Според него случаят е консолидирал на Запада. „Нападната страна е Великобритания, проучванията там показаха, че хората са на страната на Тереза Мей“, добави Тафров. \"На Русия й беше необходимо да остави визитна картичка, за да даде урок на хора като Сергей Скрипал, които изпяват всичко на западните служби\", заяви дипломатът. Той смята,че операцията \"Скрипал\" е постигнала част от целите си- Русия демонстрира, че не забравя и убива тези, които смята за предатели, жената и синът на Сергей Скрипал също са загинали при мистериозни обстоятелства. Второ, Москва демонстрира на западния свят: \"Ние можем да си правим, каквото искаме. Трето, това, което се потвърждава и от висши представители на режима, като Алексей Пушков,  да се създаде ефект на консолидация около Батюшката-цар, какъвто е всъщност Путин,  преди изборите, това да доведе до по високо участие в изборите, което се постигна.. Това, с което Русия може да впечатли, е дрънкането на оръжия – на това се крепи режимът, смята Тафров. Този конфликт влиза в конфликт с хладилника – не много руснаци имат пълни хладилници, добави той, като видя \"народопсихологията\" като основна причина за крайно убедителната победа на Путин. Според бившия ни дипломат няма смисъл да се коментират избори в Русия така, както се коментират избори в истинска демокрация.  „Това опира до народопсихология. Спомням си един разговор с писателя Емилиян Станев, който след като се върна от Москова, каза: „Там имат нужда от един човек, на когото да се кланят“, обясни Тафров.", "date": "2018.03.19", "title": "Стефан Тафров: Операцията срещу Скрипал може да забави излизането на Великобритания от ЕС"}
{"url": "http://www.faktor.bg/bg/articles/oblachnostta-shte-e-znachitelna-no-shte-e-pochti-bez-valezhi", "text": "Атмосферното налягане ще се повиши, но ще остане по-ниско от средното за месеца. През нощта над Северна и Източна България облачността ще е значителна, но ще е почти без валежи. Над западните и централните части от Южна България ще има временни разкъсвания на облачността. Минималните температури ще са между минус 2 и 3 градуса, в крайните югозападни райони до 5-6 градуса. През деня ще преобладава облачно време и на много места, главно в южната половина от страната, ще има валежи от дъжд, по-значителни през нощта срещу вторник в югозападните райони. Привечер в Северозападна България също ще има валежи, които с понижението на температурите ще преминават в сняг. Най-студено тази сутрин е в Североизточна България, където температурите паднаха под минус 5 градуса. В Северозападна България дъждът премина в сняг през нощта и се образува тънка снежна покривка. Вече се готвим за следващия циклон. Валежите днес ще са слаби, но привечер от запад отново ще завали, като на доста места валежите ще са интензивни- ще паднат между 10 и 15 литра на кв.м.", "date": "2018.03.19", "title": "Облачността ще е значителна"}
{"url": "http://www.faktor.bg/bg/articles/putin-specheli-izborite-s-76-otpraznuva-pobedata-na-miting-za-krim", "text": "С резултата си от вчерашните избори в Русия Путин постави два исторически за Русия рекорда - първо по брой проценти гласове на президентски избори и по абсолютен брой гласове. За него са гласували 55 млн. руснаци. Той постави и личен рекорд, резултатът му е с 23% повече от този през 2000 година, когато за първи път се яви на избори и с 13% повече от изборите през 2012 година. Вчера Владимир Путин печели над 76% от гласовете на вчерашните президентски избори в Русия.  Междувременно новият стар държавен глава отвърна шеговито на журналистически въпрос дали ще се състезава за още един президентски мандат след 2024 г. Нека пресметнем. Мислите ли, че ще остана на власт, докато стана на 100 години? Не, не!, пошегува се властелинът на Кремъл След обявяването на първите резултати, които му дават над 70% от бюлетините, той дойде на митинга \"Русия. Севастопол. Крим\" на Манежния площад в столицата. Руският президент заяви, че вижда в резултатите от изборите доверие и надежда за развитие на страната. Той призова за запазване на единството на Русия \"в много сложни условия\". Именно в Крим, чието присъединяване към Русия беше повод за митинга, държавният глава е получил цели 91,7% от подадените бюлетини. Сред останалите кандидати на тези избори единствен 10-процентната бариера премина кандидатът на комунистите Павел Грудинин с 12 на сто от гласовете, трети е Владимир Жириновски с почти 6%, а единствената жена-кандидат Ксения Собчак получава едва 1,5%. Тепърва се очакват реакции от вота, но ето как посрещнаха новината в най-източната точка на Русия. Жителите на полуостров Камчатка изглеждат щастливи от предизвестената победа на Путин. Валентина Белятская, местна жителка: Мисля, че той е единственият, който може да осигури стабилност на страната. Той е добър президент, много добър, гласувах за него. Все пак не всички са впечатлени от преизбирането на Путин. Константин Бушков, местен жител: Изглежда никой не иска промяна. Хората толкова са свикнали и си мислят, че по-лошо няма да стане, затова си казват нека да му дадем още власт. След победата си на вчерашните президентски избори Владимир Путин ще управлява още 6 години.", "date": "2018.03.19", "title": "С победата си Путин постави два рекорда на изборите, отпразнува победата на митинг за Крим"}
{"url": "http://www.faktor.bg/bg/articles/novini/balgariya/v-skopie-beshe-osnovana-parvata-balgarska-partiya-v-makedoniya", "text": "В Скопие беше основана първата българска партия в Македония. Названието й е Граждански демократичен съюз и тя бе оглавена от 32-годишния българин Петър Колев.  Основателят на партията е от Ново село, община Щип, като е завършил  право в Софийския университет \"Свети Климент Охридски\". Той и цялото му семейство притежават български паспорти. Самият Колев се определя като \"македонски българин\" и освен това е бивш член на българската ВМРО-БНД и председател на Сдружението за македонско-българско приятелство, съобщи Канал 3. В управата на партията се включва и Георги Трендафилов - бивш председател на ВМРО-Народна партия, една от политическите сили, която бе сред най-големите критици на доскорошните управляващи от ВМРО-ДПМНЕ.", "date": "2018.03.19", "title": "В Скопие беше основана първата българска партия в Македония"}
{"url": "http://www.faktor.bg/bg/articles/kseniya-sobchak", "text": "Кандидатът за президент на Русия заяви, че основният резултат от президентските избори е, че е получила подкрепата на един милион руски граждани, предава РИА Новости. „Основният резултат от гласуването за нас и нашия екип е това, че получихме един милион гласове. Милион души подкрепиха нашите ценности. Това са прекрасни, неравнодушни граждани. Ако един милион души създадат с нас партия, ние ще променим Думата (руският парламент). Ако един милион души излязат на мирен митинг ще променим страната“, заяви Собчак.  Според данните на ЦИК на Русия тя е заела четвърто място на изборите, събирайки 1,17 млн. гласа или 1,64% от общия им брой.", "date": "2018.03.19", "title": "Ксения Собчак: Ще променим Русия, ако един милион излязат на митинг"}
{"url": "http://www.faktor.bg/bg/articles/rob-uaynrayt-hilyadi-horata-se-radikalizirat-zaplahata-ot-terorizam-v-internet-e-osobeno-golyama", "text": "Все по-добре става с годините, имаме много операции, в които е участвала България, в опазването на страната, срещу борбата с тероризма, страната ви има значима роля за опазването на европейските граници и нашите граждани. Това заяви в студиото на Би Ти Ви шефът на Европол Роб Уайнрайт. Днес основните заплахи са много комплекси – терористични групи, киберзаплахи, мафията. Това е важно да обединява европейската общност и се надявам с общи усилия на полицейските служби да се справяме. Надявам се заплахите да намаляват, но всъщност картината в много държави показва едно сериозно присъствие на активни радикализирани групи. Те идват както отвън, но имаме проблеми вътре в нашето общество, хиляди се радикализират. Около 30 хиляди души в Европа са потенциално част от терористични общности. Хиляди са тези радикализирани хора, особено в интернет, с ужасни послания, които пускат в социалната мрежа. Те не са подчинени на Ислямска държава, а са част от мрежа за международен тероризъм, затова битката с тях е толкова трудна. Ние засилихме нашия капацитет, за да спрем терористичните групи, но за съжаление тероризмът не е затворена тема, коментира шефът на Европол. Уайнрайт изтъкна, че познава много добре случая в Сарафово. Той е бил много важен, защото  показва как тероризмът може да засегне и този регион. Но помни и  други случаи, свързани с разбиването на престъпни групи – например такива, които се занимават с трафик на хора, с производство и търговися с фалшива валута.", "date": "2018.03.19", "title": "Роб Уайнрайт: 30 хиляди са потенциални терористи в Европа, заплахата от тероризъм в интернет е особено голяма"}
{"url": "http://www.faktor.bg/bg/articles/novini/balgariya/miroslav-naydenov-mnogo-e-prosta-shemata-za-iztochvane-na-bolnitsi", "text": "\"Спомняте ли си прекрасните кадри с едни въоръжени хора с маски във фонд за деца. И какво? Не чуваме повече нищо. Дано и сега да не се окаже така\", заяви в студиото на Нова телевизия д-р Мирослав Ненков, бивш министър на здравеопазването във връзка с влизането на прокуратурата в болници.  \"Много е проста схемата за източване на болници . Законът категорично забранява в една болница да има друго здравно заведение със същия обект на дейност. Ако има кардиология, ние не можем да отворим кардиология, колкото и да искаме. Можем, разбира се, да затворим кардиологията на болницата. В България всичко е възможно\", обясни той. \"В една от тези болници, които  са разследвани, вклинилата се в болницата структура, работи като доболнично заведение, то получава всички пари , които се отпускат за процедури по клинични пътеки и подхвърля трохи на държавната болницата. Тази структура е създала специална фирмичка, която да продава консумативите на тази болничка. Ние купуваме само от тази фирмичка, на цени, които каже фирмичката. И това върви години\", обясни той.    Тези хора трябва да бъдат наказани шумно, тежко, да покаже обществото ни, че вече е нетърпимо към такива схеми, по думите му.   „Проблемът е системен. Това е все едно да дойде някой у вас да живее и да ви плаща 1,50 лв. наем, а вие да му плащате ток, вода и т.н.“, каза Ненков, който доскоро бе зам.-министър на здравеопазването. Ненков обясни още, че няколко от директорите на разследваните болници са водили люти битки да спрат източването. Основният проблем е, според него е, че някой министър е давал разрешително болници да сключват незаконно неизгодни договори за съвместна дейност с частни лечебни заведения. „Оптимист съм за разследването на прокуратурата“, заключи Ненков.", "date": "2018.03.19", "title": "Д-р Мирослав Ненков: Много е проста схемата за източване на болници"}
{"url": "http://www.faktor.bg/bg/articles/novini/balgariya/valeriy-todorov-antiruskata-kampaniya-ostavi-putin-vav-vlastta", "text": "Засилването на властта в Кремъл ще създава много сериозни проблеми между елита и руските граждани. Това коментира журналистът Валери Тодоров, дългогодишен кореспондент в Москва, в ефира на Би Ти Ви след избирането на Владимир Путин за четвърти мандат като президент.  Той обясни, че преди изборите извън Русия работи синдрома на обсадена крепост. Тази антируска кампания, която се разви, тя беше разпозната от руснаците като антируска кампания. В резултат на това се активизираха хората - това показват и резултати на изборите, които спечели за пореден път Путин.  Тодоров изтъкна, че има голяма разлика между ранния и сегашния Путин. В първите години от управлението си той направил много, за да не се разпадне държавата. Но реформите, които е предприел, доведоха до огромно разминаване между очакванията и това, което е сега Русия. Сякаш пътят на демокрацията в Русия е някакъв трети път и така го разбират руснаците. Журналистът посочи още, че  това, което Европа и светът са пропуснали да направят през тези години е да разработят  линия каква Русия искаме – силна или слаба. От това как ще се развива Русия и нейното външнополитическо поведение ще зависи диалогът със Запада и САЩ. Но това, което е сериозен проблем днес са дефицитите на национални елити и липсата на правила, които правят този диалог изключително непредсказуем.  Бившият депутат и журналист Асен Агов пък изтъкна, че когато преди промените в Източна Европа е имало Студена война, тогава е имало правила, за да няма гореща война. Сега ситуацията е съвършено различна, защото Западът трудно може да предогади ако има война, каква ще бъде тя – студена или гореща. И това зависи именно от поведението и политиката на Кремъл. Агов обаче изтъкна, че 25 милиона от руснаците живеят под прага на бедността, а други 25 милиона са избягали на Запад. Той смята, че Русия е наистина едно икономическо джудже и не случайно републиканецът Джон Маккейн нарича страна на Путин „бензиностанция с ядрено оръжие“.", "date": "2018.03.19", "title": "Валерий Тодоров: Антируската кампания остави Путин във властта"}
