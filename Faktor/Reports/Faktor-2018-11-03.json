{"url": "https://www.faktor.bg/bg/articles/novini/svyat/ruski-boen-samolet-preletya-zaplashitelno-do-natovski-korabi", "text": "Руски самолет Ту-142 за борба с подводници е прелетял на ниска височина над кораби на страни от НАТО, взимащи участие в големите учения на Алианса под наслов \"Trident Juncture 2018\", които се провеждат в Норвегия, Швеция и Финландия, съобщават руските медии. Ту-142 е турбовитлов самолет за борба с подводници, произведен през съветската епоха. В момента се използва от Тихоокеанския и Северния военноморски флот на Русия. Ученията на НАТО Trident Juncture се провеждат в Норвегия от 25 октомври до 7 ноември. В тях участват около 50 000 войници от 30 страни. Тези маневри са най-големите за последните години близо до границите на Русия, както и най-големите от края на Студената война насам. Генералният секретар на НАТО Йенс Столтенберг заяви, че ученията не са насочени конкретно срещу която и да е страна, но изпращат сигнал, че \"НАТО е готова и способна да защити всички съюзници от всякаква заплаха\".", "date": "2018.11.03", "title": "Руски боен самолет прелетя заплашително до натовски кораби"}
{"url": "https://www.faktor.bg/bg/articles/georgi-harizanov", "text": "\"Бавното внедряване на електронно управление е предпоставка за синдрома на „хартиения тефтер и лелката с входящия номер“. Това заяви пред \"Фокус\" политическият анализатор Георги Харизанов за случвалото се в Държавната агенция за българите в чужбина (ДАБЧ).  Според него корупционната схема там води началото си преди много години, а в основата ѝ не е фалшифицирането на документи, а придвижването им по-напред срещу определена „почерпка“. Анализаторът уточни, че подобна практика е причината да сме свидетели на уникална съпротива срещу електронизацията на управлението и на наплив на кадри в държавния, вместо в частния сектор.  „Ако си мислим, че това явление се ограничава само в ДАБЧ, значи живеем в много тежка заблуда. Навсякъде, където чиновникът има силата да бави, да преразпределя, да обърква реда, да разглежда първо едни преписки, а после – други и то когато той реши, а не съгласно хронологията им – такива „почерпки“ се дават. Става въпрос за общини, навсякъде, където се издават разрешителни за бизнеса, всякакви видове агенции и държавни регулаторни органи. Бъдете сигурни, че такава гнусна, евтина и дребна корупция има навсякъде, където няма електронизация на процесите“, обясни анализаторът.  Според Георги Харизановк, ако правителството прояви повече воля за електронизация на управлението, то тази кокошкарска корупция ще бъде пресечена и няма да се налага да се притесняваме за имиджа на държавата в чужбина. Той е убеден, че само след обществен натиск държавните хранилки ще се дигитализират и корупцията ще спре.", "date": "2018.11.03", "title": "Георги Харизанов: Само с дигитализация ще спрем кокошарските хранилки в администрацията"}
{"url": "https://www.faktor.bg/bg/articles/novini/svyat/poroshenko-i-vselenskiyat-patriarh-podpisaha-istorichesko-sporazumenie-za-avtokefalna-tsarkva-v-ukrayna", "text": "Президентът на Украйна Петро Порошенко и Вселенският патриарх Вартоломей I подписаха в Истанбул споразумение за създаване на автокефална украинска църква, съобщават руските медии. \"Днес е исторически ден. Подписахме споразумение за сътрудничество и взаимодействие между Украйна и Вселенската патриаршия\", заяви след подписването Порошенко, добавяйки: \"Украинците се молеха Господ да им изпрати единна православна автокефална църква.\" Според него процесът приключвал, като били създадени всички условия за подготовка на Вселенски събор, за да бъде предоставен според каноните официалният документ на автокефалната украинска църква. Вартоломей от своя страна заяви, че правото за предоставяне на автокефалия влиза в пълномощията му, а също така изрази мнение, че подобни действия \"ще спомогнат за преодоляване на разкола, съществуващ в Украйна вече от 30 години\". Вселенската патриаршия обяви през миналия месец, че започва процес за предоставяне на автокефалия на украинската църква. Тя отмени решението от 1686 г., прехвърлящо Киевската митрополия към юрисдикцията на Московската патриаршия. Взето беше и решение за сваляне на анатемата срещу патриарх Филарет от Киевската патриаршия и Макарий от Украинската автокефална църква. В отговор Руската православна църква реши, че е невъзможно по-нататъшното евхаристийно общение с Вселенската патриаршия.", "date": "2018.11.03", "title": "Порошенко и Вселенският патриарх подписаха историческо споразумение за автокефална църква в Украйна"}
{"url": "https://www.faktor.bg/bg/articles/ninova-se-zakani-gotova-za-vlastta-pravitelstvoto-e-na-finala-neka-da-vidi-kakvo-bsp-shte-napravi", "text": "Председателският съвет към Националния съвет на БСП заседава по Бюджет 2019 -алтернативата. Вече става традиция БСП да предлага алтернативен бюджет на управляващите. Той ще бъде подложен на широко обществено обсъждане в понеделник. В него ще вземат участие синдикати, професионални организации, учени, депутати и членове на Националния съвет на БСП, както и коалиционни партньори. \"Като не се регистрирахме в петък в НС, спасихме над 2,5 млн. българи от новия данък върху старите коли. Не се съмняваме, че ГЕРБ и ОП ще си го приемат, но няма как с нашите гласове да им осигурим кворум за поредното бъркане в джоба на най-бедните хора. Що за стабилно управление е това, което разчита на гласовете на опозицията, за да вдигне данъците на хората. Няма как да стане. Оставете ги тях. Това мнозинство и правителство е на финала. Нека видим ние какво можем да направим след тях, защото навсякъде е разруха - и в здравеопазването, и в социалната сфера, и в сигурността на гражданите\", заяви Нинова пред председателите на съвети.  Те обсъдиха финансовите, икономическите и социалните параметри на алтернативния бюджет на БСП. Особено внимание се обръща на демографската катастрофа и политиките за младите хора и децата - семейно подоходно облагане, безплатни учебници до 12 клас. \"Как можеш да кажеш, че това е най-социалният бюджет, когато си замразил 12 социални плащания за майки, за отглеждане на дете от работещи майки и т.н. Другата най-уязвима група - пенсионерите, отново оставяш само с швейцарско правило, при положение, че цените на газ, парно, вода, ток, всичко се качва. Отново внасяме предложение за преизчисляване на всички стари пенсии с ясни разчет, както и откъде ще дойдат парите\", коментира Нинова. Председателският съвет направи последен преглед на алтернативните мерки, преди внасянето им от народните представители.", "date": "2018.11.03", "title": "Нинова се закани, готова за властта: Правителството е на финала, нека да види какво БСП ще направи!"}
{"url": "https://www.faktor.bg/bg/articles/novini/svyat/anarhisti-atakuvaha-posolstvo-na-arzhentina-v-atina", "text": "Членове на гръцката анархистка групировка „Рубикон“ нахлуха в петък вечерта в посолството на Аржентина в центъра на гръцката столица. Полицията задържа деветима от тях, предаде БТА. В. „Катимерини“ пише днес, че около 10 души се качили на четвъртия етаж на зданието, където са разположени офисите на посолството, позвънили на вратата и след като им отворили, нахлули в помещението, съобщи ТАСС. Те спуснали от балкона транспарант в подкрепа на „борбата на аржентинския народ“ и хвърлили листовки. След това от „Рубикон“ разпространили в интернет портал на анархистки организации видеозапис от акцията и изявление, че тя е извършена в памет на загиналия Сантяго Малдонадо - аржентински активист от протестите на индианците мапуче за отстояване на техните изконни земи. Малдонадо изчезна след разгонване на протест в аржентинската провинция Чубут на 1 август. В средата на октомври тялото му бе намерено в река. Причината за смъртта на младия мъж все още не е установена. По тялото му не са намерени следи от насилие. Анархистката организация „Рубикон“ се появи в Гърция през 2009 г. на фона на икономическата криза. Нейни членове са осъществили стотина нападения срещу различни организации, министерства, посолства, представителства на международни компании и организации. На 21 октомври т.г. анархисти от „Рубикон“ нападнаха с чукове посолството на Канада в атинския район Халандри. На 22 юли членове на групировката поляха с червена боя фасадата на сградата на министерството на външните работи и разбиха няколко прозореца. Те хвърлиха тогава листовки, в които се казваше, че нападението е извършено в знак на солидарност с палестинския народ. На 3 август т.г. анархистите хвърлиха червена боя по сградата на министерството на инфраструктурата и транспорта, като заявиха, че акцията е извършена заради големия брой жертви на горските пожари край Атина на 23 юли.", "date": "2018.11.03", "title": "Анархисти атакуваха посолство на Аржентина в Атина"}
{"url": "https://www.faktor.bg/bg/articles/borisov-1-12", "text": "Българският министър-председател Бойко Борисов провери как вървят ремонтните дейности във Варна по два важни обекта за града - пробива на бул. „Сливница“ и парк “Възраждане”. Това той обяви в официалната си страница във \"Фейсбук\", като към публикацията си е добавил и снимки. \"Пробивът е ключов проект за града и е връзката с АМ “Хемус”. С реализирането му и последващо изграждане на рампа ще бъде осигурен бърз достъп до автомагистралата. Министерският съвет отпусна 4,5 млн. лв. за проекта. Новият участък е с дължина 532 метра с две платна. Парк “Възраждане” е с площ от 30 дка. Преди реализирането на обекта имотът беше неизползваем, тъй като зелените площи бяха неподдържани и занемарени. Изградени са асфалтови алеи за пешеходци и за велосипедисти, зони за отдих, детска зона и трасе за екстремно колоездене. Получих уверение, че и двата проекта се изпълняват в срок'', написа още премиерът в социалната мрежа.", "date": "2018.11.03", "title": "Борисов инспектира работата по два обекта във Варна"}
{"url": "https://www.faktor.bg/bg/articles/novini/balgariya/todor-tagarev-nyamame-viziya-za-prehod-kam-nov-boen-samolet", "text": "\"Определено има проблем с ремонта на самолетите Су-25, но  по-важното е, че няма план как ще бъде направен преходът към нова бойна машина\",  каза пред БНР проф.  Тодор Тагарев – бивш министър на отбраната.  \"Най-големия проблем, за да го видим, трябва може би малко  да се отдалечим. Ние вече сме 15-та година в НАТО, България все още няма съвместим  с нашите съюзници самолет и няма ясна визия как да извърши прехода от старото  съоръжение към този нов перспективен боен самолет. Процедурата се забавя и при  това положение се правят ходове, които изглеждат доста странни от страна на  този екип на Министерство на отбраната. Първоначално беше променено решението  за поддържането на самолетите МиГ-29, докато се въвежда новия тип боен самолет.  В предния цикъл на планиране се предвиждаше след придобиването на осем самолета,  другите да бъдат извадени от въоръжение. В сегашния вариант на проекта се предвижда  всички налични самолети да бъдат поддържани до 2030 година и чак тогава да почне  изваждането. По аналогичен начин стои проблема със Су-25. И Тук това, което  липсва най-много, това е идеята за прехода, ние нямаме ясно планиране, ясна  пътна карта, ако искате, как ще вървим към този нов боен самолет. И така ние влизаме  сами в един доста омагьосан кръг, от който много трудно можем да излезем  впоследствие. Според мен категорично не е необходимо да бъдат ремонтирани  всички 14 самолета.\" Тагарев смята, че български завод няма как сам да ремонтира  самолетите, но и не трябва да бъде изключван от поръчката: \"Твърди се , че АВИОНАМС, е извършвал ремонти на Су-25.  Тогава е имал документация, Определено с документацията отпреди 15 години в момента  не може да се прави ремонт, тъй като са възникнали нови обстоятелства, нова  информация, която трябва да бъде отчетена и тя трябва да бъде предоставена на  завода от този, който разполага с информацията. Това е завод производител. Дори  и да сме правили ремонт, това не означава, че в момента АВИОНАМС може да  направи ремонт на тези самолети самостоятелно. Но от друга страна неразбираемо  е заобикалянето на съществуването на този завод, който на всичкото отгоре е и  държавна собственост.  И трябва по  някакъв начин да му бъде осигурена работа.\"", "date": "2018.11.03", "title": "Тодор Тагарев: Нямаме визия за преход към нов боен самолет"}
{"url": "https://www.faktor.bg/bg/articles/novini/svyat/losho-vreme-za-gazprom-v-germaniya", "text": "\"Газпром\" не се радва на хубавото време в Германия. Тази година се оказа твърде слънчева, ветровита и топла за най-големия доставчик на природен газ в страната. Това намали търсенето на \"синьото гориво\" от Русия. Лоши новини за \"Газпром\". Благоприятните климатични условия в Германия тази година още повече ускориха процеса на изтласкване на фосилните енергоизточници. Търсенето на руски газ намаля. Делът на възобновяемите енергийни източници за производство на електроенергия в Германия е достигнал 38 процента през първите девет месеца на 2018 година. Това съобщават Федералното сдружение на фирмите за електро- и водоснабдяване (BDEW) и Центърът за изследване на слънчевата енергия и водорода в Баден-Вюртемберг (ZSW). По техни предварителни изчисления, от януари до септември в Германия са били произведени близо 170 милиарда киловатчаса електроенергия от възобновяеми енергийни източници. Същевременно делът на електроенергията, произведена от кафяви каменни въглища, е намалял със 7 процента и съставлява 172 милиарда киловатчаса. По този начин Германия е на път да се раздели с каменните въглища като основен източник на електроенергия още през тази година. За отбелязване е, че германските ТЕЦ-ове внасят най-много каменни въглища от Русия. Германското правителство обяви своята политическа цел за последователно съкращаване на дела от каменни въглища до пълния отказ от тях в дългосрочна перспектива. В рамките на борбата срещу глобалните климатични промени, германското правителство иска до 2030 година да увеличи дела на \"зеления ток\" до 65 процента. Това предполага теоретично засилване на позициите на природния газ в енергетиката, тъй като той е най-екологичен в сравнение с другите изкопаеми енергоносители. При това чисто технологически газовите електростанции могат да реагират много по-гъвкаво на краткосрочните колебания в търсенето. Затова представители на германския газов отрасъл и партньори на \"Газпром\" се опитват от години да позиционират природния газ като естествен съюзник на възобновяемите енергии, който може да замести ветрогенераторите и соларните електростанции при неблагориятни метеорологични условия. На практика обаче делът на природния газ в германската електроенергетика остава сравнително скромен и е около 13 процента. Още повече, че делът на произведеното от природен газ електричество е намалял с 8 процента за първите девет месеца до 59 милиарда киловатчаса. Тоест природният газ не успява да отвоюва части от пазара на каменните въглища и продължава да отстъпва пред възобновяемите енергийни източници. Може да се предположи, че успехът на възобновяемите енергийни източници в Германия е свързан в значителна степен с необичайно горещото и слънчево лято. Производството на електроенергия от слънчеви колектори наистина е нараснало за първите девет месеца с почти 16 процента до 41 милиарда киловатчаса. Ключова роля обаче е изиграл вятърът. Издигнатите на сушата ветрогенератори са произвели почти 63 милиарда киловатчаса, което представлява ръст от 13 процента в сравнение със същия период на миналата година. По този начин ветрогенераторите в Германия за първи път са произвели повече електричество от газовите електроцентрали. Ако към тях се прибавят и разположените в морето ветрогенераторни паркове, става ясно, че за германската електроенергетика вятърът вече е много по-важен от природния газ.  Намаленото използване на природен газ за производство на електроенергия води до това, че за \"Газпром\" от все по-голямо значение придобива пазарът за отопление. В резултат на това бизнесът на руската компания в Германия става все по-сезонен и все по-зависим от метеорологичните условия. По-точно казано, - от студеното време. За съжаление вероятността за мразовити зими в условията на глобалното затопляне намалява. Но на какво тогава се дължи високият ръст на износа на руски природен газ за Германия  - цели 11,2 процента, както съобщи \"Газпром\" в навечерието на срещата на президента Путин с представители на деловите среди от Германия? Едно от възможните обяснения е, че е имало засилено инжектиране на природен газ в многото германски подземни хранилища. Впрочем, на 2 ноември агенция Интерфакс съобщи, позовавайки се на статистиката на \"Газпром\", че през октомври общият износ на природен газ за цяла Европа е намалял с 6 процента след осем месеца непрекъснат ръст. Работата обаче не е в метеорологичните колебания. Ценното на данните, публикувани от BDEW и ZSW, е в това, че нагледно илюстрират и потвърждават средносрочните и дългосрочните тенденции в германската електроенергетика. Затова и \"Газпром\" не се радва на хубавото време в Германия.", "date": "2018.11.03", "title": "Лошо време за \"Газпром\" в Германия"}
{"url": "https://www.faktor.bg/bg/articles/novini/svyat/iztekoha-lichni-danni-na-hilyadi-bogati-moskovchani-v-internet", "text": "Имената, адресите и мобилните номера на хиляди богати московчани, които са абонати на местен интернет провайдер са били публикувани онлайн в резултат на изтичане на данни от провайдера - компанията \"Акадо Телеком\" - мощна телекомуникационна мрежа, която е собственост на руския олигарх милиардер Виктор Векселберг, предаде Ройтерс.  Той заяви, че е започнало разследване на инцидента.  Руските власти следят внимателно подобни инциденти след предишни изтичания, които доведоха до публикуването на информация за агенти на военното разузнаване, обвинени в съпричастност към атаката с нервнопаралитично вещество срещу бившия руски шпионин Сергей Скрипал във Великобритания през март т.г.. След новото изтичане Ройтерс е видял неколкостотин досиета с лични данни, появили се в международна база данни. Сред тях били мобилните телефони и адреси на високопоставен руски правителствен служител, на широко известен кинорежисьор и на роднина на крупен руски бизнесмен. Всички тези данни били качени на сайта RIPE NCC - благотворително регионално интернет сдружение-регистър, съдържащ база данни за Европа, Близкия изток и части от Централна Азия. Това е съобщил експертът по информационни технологии Владислав Здолников - основател на частна виртуална сървис система (VPN) за сигурна онлайн връзка - TgVPN, предлагаща VPN услуги на ползвателите на приложението за размяна на съобщения Telegram.  RIPE NCC поддържа публична база данни чрез списък, показващ IP адреси и интернет операторите, които ги обслужват. Компанията \"Акадо телеком\" също е член на този регистър и веднага обяви, че започва вътрешно разследване за изтичането на личните данни на нейните клиенти, но не каза дали самата компания е предоставила тези данни на регистъра. Според Здолников \"Акадо телеком\" оперира три подмрежи с общо 24 500 IP адреса на индивидуални ползватели, повечето от които живеят в луксозните райони на руската столица.", "date": "2018.11.03", "title": "Изтекоха лични данни на хиляди богати московчани в интернет"}
{"url": "https://www.faktor.bg/bg/articles/novini/balgariya/tasko-ermenkov-za-29-godini-izkrivihme-protestite-obezverihme-horata-koito-ni-narichat-maskari", "text": "\"БСП се концентрира в социално-либералния модел. За 29 години ние не обърнахме внимание, че в икономиката нещата стават страшни\". Това заяви пред BgonAir депутатът Таско Ерменков. Социалистът обвини за проблемите в страната управлението на СДС и раздържавяването на предприятията по времето на Иван Костов.  Социалистът допълни, че с \"Визия за България\" \"столетницата\" се опитвала да започне закъснелия политически разговор, който е трябвало да бъде проведен в началото на прехода. Ерменков разкритикува бизнеса, който застана зад Валери Симеонов и настоя да не подава оставка. Според депутата, имало опасност, ако бизнесмените изкарат 20 000 души срещу протестиращите майки на деца с увреждания, да се стигне до гражданска война. Ерменков коментира, че визията на БСП не е предизборна платформа, а картина, която всички политици да нарисуват за бъдещето на страната.  \"Всички политици успяха да обезвери хората, да ги направим апатични и да казват, че сме \"маскари\". Площадите трябваше да са пълни с протестиращи заради майките с деца. Докарали сме протестите до изкривеност. Журналистите имат също вина\", каза още Ерменков.", "date": "2018.11.03", "title": "Таско Ерменков: За 29 години изкривихме протестите, обезверихме хората, които ни наричат \"маскари\""}
{"url": "https://www.faktor.bg/bg/articles/obshtestvo/menda-stoyanova-predlaga-tavan-ot-20-000-lv-za-zaginal-pri-katastrofa", "text": "Таван от 20 000 лева обезщетение за близките на починал при катастрофа, предлага депутатката от ГЕРБ Менда Стоянова с промени в Кодекса за застраховане между първо и второ четене. Сумата ще се изплаща на съпруг, съпруга, на човек, живеещ на семейни начала, на дете и на родител. Братът и сестрата на починалия може да получат 15 000 лева, а 5000 лева обезщетение по изключение ще се дава на други лица, които са създали емоционални отношения с починалия. Същите размери обезщетения да бъдат определяни и от застрахователя на виновния водач или по съдебен ред при смърт или телесно увреждане на човек, предвижда друго предложение на Стоянова. Тя иска сумите на обезщетенията да важат и за застрахователни събития, настъпили преди влизането в сила на измененията на Кодекса за застраховане, съобщи \"24 часа\". Предложението за таван идва след решение на Върховния касационен съд, с което бе разширен кръгът на роднини с право на обезщетение. Заради това цената на задължителната “Гражданска отговорност” се вдигна с близо 40% през тази година.", "date": "2018.11.03", "title": "Менда Стоянова предлага таван от 20 000 лв. за загинал при катастрофа"}
{"url": "https://www.faktor.bg/bg/articles/obshtestvo/zakon-i-red/marin-markovski-viktorio-nyama-da-poluchi-poveche-ot-30-g-zatvor-zaradi-samopriznaniya", "text": "\"В юридически факти няма никакви затруднения по случая с двойното убийство на Викторио. Ще се иска най-тежката присъда, но сигурно ще получи 30 години. Това, че казва, че не помни за действията си, е примитивен опит да се отърве\". Това заяви пред Нова ТВ адвокат Марин Марковски.  \"Замяна на доживотен затвор с 30 години е подходяща за Лихтенщайт и Швейцария. Целта на закона е да ни мази от лошотията. Двете вълшебни думички са \"признавам фактите\", за да не си осъден до живот. Да речем, че Викторио е бил предизвикан от приятелката си, за да ѝ посегне в момент на афект. Но с какво е бил провокиран от детето си, за да го убие?\", попита Марковски. Таксиметровият шофьор, който е карал Викторио съжалява, че не е спасил детето. \"За да се прецени, дали е направил нещо лошо или престъпление, трябва да се направи усилие и да се разбере какво е станало. В разпита трябва да участва и убиецът, макар че той ще лъже. Таксиметровият шофьор може да бъде наказан в бездействие и да получи пробация\", коментира Марковски.", "date": "2018.11.03", "title": "Марин Марковски: Викторио няма да получи повече от 30 г. затвор заради самопризнания"}
{"url": "https://www.faktor.bg/bg/articles/obshtestvo/zakon-i-red/mladen-marinov-razkri-s-kakvi-merki-shte-bori-prestapnostta", "text": "\"Първата ми среща като министър с органите на местното самоуправление е в Стара Загора, а поводът бяха случаите в последно време в Мъглиж и Гълъбово, при които бе оказана съпротива срещу служителите на МВР, имаше и пострадали полицаи\". Това обяви вътрешният министър Младен Маринов на срещата в Стара Загора. \"Обърнахме внимание, че първото нещо, което трябва да се направи е да има комуникация на ниво общности, тъй като във всяка една община Общността е най-силното нещо, което може да определи състоянието на обществения ред в самото населено място. Полицията се намесва тогава, когато има някакъв проблем. За това е необходимо да се работи повече с лидерите на тези общности и дори да се случи такава ситуация като в Гълъбово или Мъглиж, още на другия ден да бъдат организирани срещи и да се разясни, че законът е закон и той трябва да се спазва от всички. В този смисъл делим хората единствено по това дали те спазват, или не спазват закона\", обобщи министър Младен Маринов. Обърнато е внимание на необходимостта да се даде фокус върху малките нарушения, защото след себе си те водят до по-големи, които някъде преминават и в престъпление. Вътрешният министър уточни, че въпросите, дискутирани на срещата, са били конкретни и свързани с противодействие и превенция на престъпността, както и добри практики, които се прилагат за намаляването й. \"Говорихме за това, че трябва да се развива системата за видеонаблюдение в малките населени места. Това е бъдещето, системата дава възможност за по-ефективни действия и компенсира липсата на полицаи\", добави той. В рамките на срещата са дадени и предложения за законодателни промени. В този смисъл вътрешният министър изрази категоричната си позиция, че е по-важно енергията да се фокусира и да се работи върху това какво можем да направим в този момент при сега действащите закони. По думите му \"най-лесно е да стигнем до извода, за това че трябват законодателни промени, но честата смяна на законите не води до решаване на проблема\". Министър Маринов коментира и въпросът за исканата пълна забрана за движение на каруците по пътната републиканска мрежа. \"Този въпрос е на дневен ред не само в малките населени места, той съществува дори и в столицата\", добави още Маринов. Според него е необходимо да се помисли как това да се регламентира във връзка със закона за движение по пътищата и общински наредби и определени части от урбанизираната територия да бъдат забранени за движението на този тип превозни средства. \"И сега е забранено, но няма механизъм, по който да се установява собственост и изземва\", уточни още вътрешният министър. Срещата на министър Маринов с кметовете на областта се проведе в сградата на Областната управа на Стара Загора. На нея присъстваха директорът на ГДНП гл. комисар Христо Терзийски, директорът на ОДМВР-Стара Загора ст. комисар Георги Хаджиев, началниците на районните полицейски управления, окръжният прокурор Дичо Атанасов и районни прокурори, депутатът Маноил Манев, кметът на Стара Загора Живко Тодоров, областният управител Гергана Микова. Участниците отбелязаха постигнатото високо ниво на доверие и взаимодействие с полицейските структури в региона.", "date": "2018.11.03", "title": "Младен Маринов разкри с какви мерки ще бори престъпността"}
{"url": "https://www.faktor.bg/bg/articles/obshtestvo/ulitsata/na-zadushnitsa-18-godishen-shofyor-pomete-vazrastni-zheni-do-grobishtata", "text": "Трагедия по време на Задушница се разигра в гр. Карнобат. Автомобил е преминал с несъобразена скорост през тясна уличка, водеща към гробищния парк, изобщо не е правил опит да намали скоростта и е връхлетял върху група възрастни жени. Те отивали да почетат паметта на починалите си близки, когато ги е сполетяло най-голямото нещастие. „Не можем да кажем колко са загиналите, защото има пръснати части от тела, на разстояние 20-30 метра. Все още има дишащи сред ранените”, каза очевидец пред Флагман.бг. Шофьорът, който окървави Задушница в Карнобат е едва 18-годишен и с едномесечен шофьорски стаж. Управлявал е \"Мерецедес\". Името му е Алекс Димов. Пробата му за алкохол е отрцателна, но предстои тестеване за употреба на наркотици. Има загиинала жена чиято самоличност се установява, уточняват от ОД на МВР - Бургас. В шокова зала на УМБАЛ- Бургас е откарана 84-годишната Каля която вече е изпаднала в кома. Загиналата е Ганка Николова, на 70 години, от Карнобат.", "date": "2018.11.03", "title": "На задушница 18-годишен шофьор помете възрастни жени до гробищата"}
{"url": "https://www.faktor.bg/bg/articles/petak-13/skandal-pravoslavnata-tsarkva-krie-milioni-dolari-v-tayni-ruski-smetki-kiril-moskovski-chast-ot-zaverata", "text": "Българската православна църква е изнесла от страната и укрила тайно в руски банки, контролирани от Московската Патриаршия, няколко милиона долара. Това показват документи, които източници от Синодалната палата предоставиха на Faktor.bg. Те са укривани повече от 20 години от вярващите и духовенството. Финансовата афера с участието на Църквата обхваща периода 1997-2000 година. През този период и българският съд, и българското правителство на ОДС признават официално Синода на дядо Пимен, но основната част от църковните имоти са във владение и разпореждане на Синода на покойния патриарх Максим. В паника, че имотите и парите по сметките ще им бъдат отнети в полза на така наречените разколници, духовниците около патриарх Максим взимат тайно решение да изнесат и укрият крупни суми в чужди банки. Обсъждат се варианти да прехвърлят парите в гръцки, кипърски или руски банки, но надделява разбирането, че в Русия е по-сигурно за \"нашите\" владици. Главно действащо лице в църковната афера се оказва несъществуващата вече Българо-руска инвестиционна банка(БРИБ) и босът й – показно разстреляният в София банкер Емил Кюлев. От страна на определяния тогава като комунистически синод  отговорник е  протосингелът на Софийската Света Митрополия архимандрит Гавраил, който днес е Ловчанският владика и един от най-изявените претенденти за бялото патриаршеско було. Гавраил е изключително подходящ  за акцията, защото 12 години преди това е официалният представител на БПЦ в съветска Москва. Банката на Кюлев ползва сгради, собственост на Митрополията в София срещу доста тлъст наем, отдадени за период от 10 г. На няколко транша банката изплаща авансово наема на Митрополията, който се равнява на почти 2 млн. щатски долара. Отделно Църквата заделя 30 хил. долара от тези пари, с които иска да стане съдружник на дялове от БРИБ. Но вместо колосалната за онези години сума да остане в софийските църковни сметки, е прехвърлена и потъва в руски. Дядо Максим лично потвърждава по телефона на банкера Кюлев, че е благословил операцията, казва наш източник, присъствал на разговора. Като основание за финансовата схема първо е подписан Протокол за намерения за съвместни дейности между Отдела за външни църковни отношения на Московската Патриаршия и Софийската Света Митрополия (Българска православна църква). От руска страна документът е парафиран лично от Смоленския и Калининградски митрополит Кирил, който по това време е шеф на Отдела, а днес - Патрирах на Русия (виж документите - б.р.). За БПЦ подпис поставя митрополит Гавраил, тогава архимандрит. Според въпросния таен протокол Софийската митрополия трябва да закупи на стойност 2 млн. щатски долара църковни художествено-ювелирни произведения и утвар от Руската православна църква. Естествено основанието е напълно формално и абсурдно, но целта е да се оправдае огромният валутен превод. Малко по-късно е подписан и втори Протокол, пак между същите страни на двете Православни църкви, но този път от заместника на Кирил – Калужския и Боровски архиепископ Климент. Седмици по-късно вече първоначалните намерения между София и Москва са скрепени с автентичен Договор между Софийската митрополия и Външния отдел на Московската Патриаршия. Подписите отново са на Гавраил и Климент, в качеството си на заместник на Кирил Гундяев. В официалния Договор закупуването на църковна утвар е заменено с „...ремонти и преустройство на здания, явяващи се собственост на Митрополията (Софийската) и намиращи се на територията на Русия.” Освен това съвместните инициативи, за които БПЦ превежда авансово 2 млн. долара в руски банки, предвиждат просветителска, издателска и научна дейност сред населението - пък обаче на България, включително в учебните заведения. В същото време обаче Външният отдел на Московската патриаршия, представляван от неговия заместник-председател Калужски и Боровски архиепископ Климент, живеещ по някаква случайност на ул. „Библиотечная” (неволна асоциация с нашите библиотекари), дава специално  изписан и с цивилното си име – Цветан Методиев Динев, както и на софийския свещеник Николай Василев Коцев (днес предстоятел на храм \"Св. Седмочисленици\" - б.р.). Руският документ е заверен срещу 143 рубли и 60 копейки от нотариус Б. Н. Големинов, под №21 от 24 януари 2000 г., но отваря истински материален рай пред българския висш духовник, какъвто не е предоставян на никой друг клирик от България. В специалното пълномощно изрично е посочено, че Гавраил и отец Коцев могат: „- Да се разпореждат със сметка в български левове № 1000072717; сметка в щатски долари №1172710, депозити в щатски долари №2100072728 и №2100072712, открити в „Българо-руска инвестиционна банка“ АД (става дума за сметки на Руската църква в БРИБ, б.р.); - Да откриват в „Българо-руска инвестиционна банка“АД или в друга банка по тяхно усмотрение сметка на отдел „Външно-църковни отношение“ към Московската Патриаршия, в български левове или щатски долари, или друга валута по тяхно усмотрение, с които да се разпореждат лично; - Освен това, всеки един от упълномощените по-горе лица има право въз основа на горепосоченото пълномощно да закриват сметки, съгласно датата, на която  изтича настоящото пълномощно, както и да закрива открити от тях сметки; - Да наемат сейф от името на отдел „Външно-църковни отношения“ към Московската Патриаршия, с който да се разпореждат в съответствие с условията на договора;” и т.н. Служители и духовници от Синодалната палата в София са категорични, че никога от Русия в България не е пристигала църковна утвар, която за обявената стойността от 2 млн. долара би следвало да е няколко влакови композиции, както и че никога не са ремонтирани сгради на БПЦ в Русия, защото тя не разполага там със своя собственост. Най-вероятно зад фиктивното основание на Договора и протоколите между двете църкви е имало неофициална договорка - преведените от България милиони долари да бъдат връщани по сметки на Московската патриар шия в БРИБ, от които с пълномощно Гавраил може да тегли суми. Извън съмнение е, че руснаците, колкото и да ни се правят на братушки, няма безвъзмездно да вършат финансовата услуга на БПЦ. Финансовата афера с милионите, прехвърлени в Русия, не остава скрита. Операциите на БРИБ са засечени от БНБ, а Министерство на финансите е сигнализирано за трансферите. През лятото на 2000 година Столичното управление „Държавен финансов контрол” извършва финансова ревизия на Софийска митрополия за периода от януари 1996 до 30 юни 2000 г.( ) Ревизорите Любомир Гърков и Станимир Соколов установяват един куп нередности, включително и неправомерното прехвърляне на долари в Русия. При ревизията става ясно, че през април 1997 г. Руската православна църква открива своя сметка в БРИБ и я захранва с 1 100 000 щатски долара, като митрополит Гавраил има пълномощно да се разпорежда с тези пари.  които най-вероятно са отишли за „мерси” или комисионна за \"православните\" другари - водещи офицери в расо в Москва. А напълно възможно е крупната сума да е попаднала и в джоба на Гундяев (патриарх Кирил), тогава шеф на Външния отдел на Московската Патриаршия или с нея да се е облажил и някой наш владика, подчинен на Кремъл. Познаващите Гундяев твърдят, че никак не бил чужд на финикийските знаци и разкоша. В счетоводните сметки на Софийска митрополия и БПЦ обаче няма документи, свидетелстващи, че тези милиони от руската сметка по някакъв начин са се върнали отново в Църквата в България, нито пък яснота как и в какви размери са теглени, както и за какво са разходвани. Под съмнение остава и въпросът – дали е нямало и други подобни тайни преводи към Русия?! В края на лятото на 2000 г. Министерство на финансите изпраща Ревизионния акт с нарушенията на Софийска градска прокуратура, но  Само година по-късно тогавашният главен прокурор Никола Филчев заедно с правителството на Симеон Сакскобургготски проведоха операция „Расо”, която по насилствен път сложи край на т.нар. разкол в Църквата, обслужващ единствено нейния ръководен апарат под пагон. Официално чрез Закон бе признат Синодът на дядо Максим, а опонентите им бяха бити и изхвърлени от църкви и манастири. На червените владици повече не им се налага да крият милиони по руски банки, както и да се оправдават за старите си финансови прегрешения. Днес Ловчанският владика Гавраил е единственият пазител на тези тайни финансови машинации с руснаците. Вероятно давностният срок за евентуални  нарушения е изтекъл, но за морала -владишки и синодален – давност няма. Специалната роля на Гавраил в аферата обяснява до голяма степен и изключителната му преданост  към московските интереси и налагането им в нашия Синод през последните години. Неслучайно Ловчанският владика е сочен като най-верният на Московската патриаршия духовник у нас, предвождащ отявлената проруска група с Йоан Варненски и Данаил Видински. Това доверие вероятно е благословено и заради финансовите игри, които е завъртял преди повече от 20 години с Кирил Гундяев, който днес е не само патриарх на Русия, изключително доверен на президента Путин, но и претендиращ да е баща на световното православие. Именно Ловчанският владика бе един от прътите в църковното колело БПЦ да не стане Църква-майка на Македонската, обслужвайки по този начин руски и сръбски интереси. Той бе инициатор и на макар лишената от канонично основание идея да се свика Всеправославен църковен събор, който да се произнесе за Украинската църква, както и срещу решението на Вселенския патриарх Вартоломей да я признае за автокефална. В духовните среди се твърди, че верността му към Русия е изпитана лично от вече покойния Волколомски митрополит Питирим, известен като генерал-лейтенант от КГБ, но и като духовен наставник на Гавраил по време на престоя му в Москва. Финансовата афера вероятно е сред малкото осветени, но не единствени игри на висшия  клир. Тя се оказва оръжие за прокарването на  чужда зависимост, която, превръща Църквата ни във васал на Руската и я обезличава пред православния свят. На 5 ноември Св. Синод ще има съдбоносно заседание, на което основна тема ще бъде дали да признае независима Украинска църква и решението на патриарх Вартоломей да й даде Томос, или да застане на страната на разколващите се от Московската патриаршия и Кирил Гундяев.  Извън съмнение е, че групата на Гавраил ще брани руските интереси, а за българските – Бог да ни е на помощ!", "date": "2018.11.03", "title": "Скандал! Православната църква крие милиони долари в тайни руски сметки, Кирил Московски – част от заверата"}
{"url": "https://www.faktor.bg/bg/articles/obshtestvo/alma-mater-otvarya-filial-v-burgas", "text": "В ход е процедура за разкриване на филиал на Софийския университет „Св. Климент Охридски“ в Бургас. Решението е взето на заседание на Академичния съвет в сряда. За целта са внесени необходимите документи в Националната агенция по оценяване и акредитация. Във филиала на Алма матер ще се обучават студенти магистърска степен по професионалните направления \"Икономика\" и \"Администрация и управление\" в редовна и задочна форма. Филиалът ще бъде единствената териториално изнесена структура на университета в Източна България. В нея ще работят над 60 преподаватели от София. Част от магистърските програми, по които студентите ще могат да се обучават са \"Бизнес администрация\" и \"Икономика и финанси\", заявиха от висшето учебно заведение пред БНР. Община Бургас ще предостави сграда за бъдещия филиал.", "date": "2018.11.03", "title": "Алма Матер отваря филиал в Бургас"}
{"url": "https://www.faktor.bg/bg/articles/obshtestvo/ulitsata/v-dobrich-otnovo-protestirat-sreshtu-visokite-tseni-na-gorivata", "text": "Пореден протест в Добрич заради скъпото гориво. С автошествие протестиращите казват „Не” на постоянно увеличаващите се цени на горивата у нас.  Колоната от автомобили ще премине по три от основните булеварди в града, като крайната точка е изходът за Варна. Според недоволните, цените у нас са необосновано високи, качеството на горивото е лошо, а много често се случва и да бъдат излъгани в количеството, което зареждат. Хората заявяват, че след като на световния пазар цената на барел петрол е между 70 и 80 долара, бензинът у нас трябва да е около 1.69 лв., дизелът – 1.79 лв. и газта – 0.80 лв. Протестиращите обявиха, че шествието ще бъде мирно, но шумно.", "date": "2018.11.03", "title": "В Добрич отново протестират срещу високите цени на горивата"}
{"url": "https://www.faktor.bg/bg/articles/obshtestvo/mrasniyat-vazduh-u-nas-ubil-15-000-dushi-za-godina-spored-prouchvane", "text": "Мръсният въздух е причината за преждевременната смърт на близо 15 хиляди българи само за една година. Това сочат данните на Европейската агенция по околната среда. Според изследването замърсяването на въздуха с фини прахови частици е довело до преждевременната смърт на 14,2 хил. души в България през 2015 година. Други 640 случая на преждевременна смърт са свързани с превишаващата допустима норма концентрация на азотен диоксид, който се свързва със замърсяването от колите. Според доклада над 420 хил. случая на преждевременна смърт в 41-на европейски държави са свързани със замърсяването на въздуха с фини прахови частици, които са твърде малки, за да бъдат видeни или помирисани, но имат изключително вреден ефект и могат да причинят рак на белите дробове, астма и сърдечни болести. Само в страните от Европейския съюз броят на тези случаи е 391 хиляди. Регионите с най-лоши нива на фини прахови частици са в източноевропейски държави като България, Полша и Словакия. Други страни над допустимите норми са Хърватия, Сърбия, Албания и Босна. Македония се представя най-зле от всички държави, отбелязва Bulgaria ON AIR.", "date": "2018.11.03", "title": "Мръсният въздух у нас убил 15 000 души за година според проучване"}
{"url": "https://www.faktor.bg/bg/articles/obshtestvo/ulitsata/pochina-i-vtorata-zhena-koyato-18-godishniyat-shofyor-v-karnobat-blasna", "text": "Починала е и втората жена, която беше блъсната на тротоар в Карнобат. Това каза за \"Фокус\" Юлия Андреева, говорител на УМБАЛ - Бургас. В ранните часове на днешния ден 18-годишен шофьор блъсна две жени в Карнобат, едната от които почина на място, а другата беше откарана в болницата в Бургас в кома. Двете жени бяха ударени до гробищата, когато са отивали заради днешната задушница.", "date": "2018.11.03", "title": "Почина и втората жена, която 18-годишният шофьор в Карнобат блъсна"}
{"url": "https://www.faktor.bg/bg/articles/obshtestvo/zakon-i-red/obshtinskiyat-savetnik-lazar-vlaykov-ot-septemvri-vleze-v-zatvora", "text": "Общинският съветник и бивш председател на ОбС в Септември Лазар Влайков, с чийто пистолет “Глок 21“ бе прострелян смъртоносно собственикът на ресторант в с. Виноградец Наско Тонкев, вече е приведен в затвора. Това стана 2 дни, след като на 29 октомври окръжните магистрати в Пазарджик потвърдиха присъдата от 4 години ефективно лишаване от свобода срещу Влайков и наказанието е окончателно. Първоначално 45-годишният Лазар е бил въведен в приемното отделение, откъдето вероятно ще бъде преместен в някое от двете затворнически общежития. До произнасяне на присъдата Влайков беше пуснат под парична гаранция от 8 000 лв. Според обвинителния акт тогавашният първи общинар на Септември  отишъл на рождения ден на 6-годишния Юри и оставил в чантичката си в колата оръжието си. Към него имало и  45 патрона. По едно време в полунощ, когато започнали да се изстрелват фойерверките, Влайков решил да се похвали с оръжието си и го взел от колата. Първо стрелял той, после го дал и на други гости да го пробват. Най-вероятно пистолетът е бил оставен на масата без надзор и така попаднал в ръцете на невръстния рожденик, който произвел фаталния изстрел, а ресторантьорът загинал на място.На първа инстанция съветникът получи 3 години и 4 месеца затвор при първоначален общ режим, припомня \"Монитор\". Присъдени му бяха и разноските по делото в размер на 7000 лева. Държавното обвинение протестира присъдата и поиска максимално допустимите по Наказателния кодекс 6 години, редуцирани заради съкратеното следствие до 4 години. Към това искане се присъединиха съпругата и дъщерята на загиналия – Павлина и Деница Тонкеви. Тричленен състав от Окръжен съд-Пазарджик постанови 4 години ефективно лишаване от свобода.", "date": "2018.11.03", "title": "Общинският съветник Лазар Влайков от Септември влезе в затвора"}
{"url": "https://www.faktor.bg/bg/articles/novini/balgariya/parvan-simeonov-dps-e-vzela-seriozno-na-mushka-karakachanov-i-simeonov", "text": "\"Арестите в ДАБЧ са опит на ДПС да постави ГЕРБ в по-голяма зависимост от себе си\". Това каза пред „Фокус“ политологът Първан Симеонов. \"Прокуратурата трябва да затвърди общественият си авторитет. Освен това тук има съвпадение на интереси с ДПС. Много пъти от ДПС са замахвали, но обикновено нищо не е ставало. По този начин само са укрепвали противниците си. Важно беше да наблюдаваме, дали този път са сериозни. Ако съдим и по действията им с кворума, са сериозни. ДПС намериха удобен момент да ударят и вицепремиера Валери Симеонов, който държи този ресор и частично Красимир Каракачанов, който пък наскоро го подкрепи. Партията на Карадайъ държи във все по-голяма зависимост самото правителство“, обясни той. Според Първан Симеонов и ДПС, и ГЕРБ имат полза от политическата ситуация след арестите. За пороците в издаването на българско гражданство се знае от години, каза още той и допълни, че отиване в другата крайност за лишаване от българско гражданство е рисковано България да бъде дискредитирана сред общностите ни в чужбина.", "date": "2018.11.03", "title": "Първан Симеонов: ДПС е взела сериозно на мушка Каракачанов и Симеонов"}
{"url": "https://www.faktor.bg/bg/articles/novini/svyat/razsledvat-finlandski-ostrov-sobstvenost-na-ruski-biznesmen-prevarnat-v-baza-na-ruskoto-razuznavane", "text": "Финландия започна разследване и специална операция срещу руска частна компания, закупила финландски остров. В операцията участват и военни, съобщава thedrive.com. Официално се говори за разследване за пране на пари срещу фирмата на руски бизнесмен, но има съмнения, че островът е използван за нуждите на руското разузнаване и вероятно за подготовка на паравоенни. Не е тайна, че руският \"частен\" бизнес в чужбина е поставен в услуга на Кремъл.  Възможно е дейността на фирмата на острова да се използва като прикритие за прехвърляне на руски специални части във Финландия по време на криза.  По време на война островът има голяма стратегическа стойност. Разследваната руска компания от основаването си през 2007 г. официално никога не е била на печалба... По всичко личи, че това са част от средствата, използвани в руската хибридна война против Запада. Аферата с финландския остров много напомня за базата на „Лукойл” в Росенец. Пристанището от години е превърнато в руски анклав и е забранена територия за българските институции.", "date": "2018.11.03", "title": "Разследват финландски остров, собственост на руски бизнесмен, превърнат в база на руското разузнаване"}
{"url": "https://www.faktor.bg/bg/articles/novini/svyat/erdogan-hashogi-e-ubit-hladnokravno-ot-eskadron-na-smartta", "text": "Турският президент Реджеп Тайип Ердоган заяви в статия, публикувана във в. \"Вашингтон пост\", че заповедта за убийството на саудитския журналист Джамал Хашоги е дошла от \"най-висшите нива на саудитското правителство\". Той обаче също така каза, че не вярва отговорност за тази заповед да носи саудитския крал Салман, предадоха световните агенции. \"Искам да подчертая, че Турция и Саудитска Арабия поддържат приятелски отношения\", допълни Ердоган. \"И за една секунда не съм повярвал, че крал Салман, пазителят на светите джамии, е заповядал удара срещу Хашоги\", добави турският президент.  \"Ние знаем, че извършителите на убийството са сред 18-те заподозрени, задържани в Саудитска Арабия. Ние знаем също, че тези хора са дошли, за да изпълнят заповедите, които са им били дадени - да убият Хашоги и да заминат. И накрая ние знаем, че заповедта за убийството на Хашоги е дошла от най-висшите нива на саудитското правителство\", пише Ердоган в статията. В нея той допълва, че турското приятелство с Рияд не означава, че Турция може да си затвори очите за убийството на журналиста, станало миналия месец в консулството на Саудитска Арабия в Истанбул. Ердоган казва, че през изминалия месец Турция е направила всичко по силите си, за да хвърли светлина върху всички аспекти на случая. Тези усилия са разкрили, че Хашоги е бил убит \"хладнокръвно от ескадрон на смъртта\", пише Ердоган и допълва, че е било установено, че убийството е било предумишлено. Президентът добавя, че остават без отговор други значими въпроси, като това къде е тялото на Хашоги и кой е \"местният сътрудник\", на когото саудитски представители твърдят, че са предали останките на Хашоги.  По-рано днес годеницата на Джамал Хашоги призова американския президент Доналд Тръмп да подкрепи турското разследване и усилията на Анкара за намиране на тялото на Хашоги. Призивът бе отправен в послание, излъчено по време на церемония в памет на журналиста, състояла се във Вашингтон, припомня Франс прес. На пресконференция във Варна пък израелският премиер Бенямин Нетаняху определи убийството на Хашоги като \"ужасяващо\", като същевременно подчерта, че стабилността на Саудитска Арабия е важна за стабилността за Близкия изток и за света, предадоха световните агенции. \"Онова, което се случи в консулството в Истанбул е ужасяващо и трябва да бъде надлежно разрешено\", каза Нетаняху, допълвайки, че \"същевременно е много важно за стабилността на света и на региона Саудитска Арабия да остане стабилна\". \"Мисля, че трябва да намерим начин, за да постигнем тези две цели\", допълни той.", "date": "2018.11.03", "title": "Ердоган: Хашоги е убит хладнокръвно от ескадрон на смъртта"}
{"url": "https://www.faktor.bg/bg/articles/novini/balgariya/blizki-na-ubitata-darina-viktorio-neprekasnato-ya-sledeshe-i-ya-zaplashvashe", "text": "Близките на убитата Дарина предполагат, че обвиненият за престъплението Викторио Александров отдавна го е планирал. „В петък той публикува две жалейки на профила си – предполагам, че за него и за Дарина, не за детето. Oставил си е униформата за работа в жилището и я следил три дни преди това. Дочух, че е оставил и писмо до родителите си колко си обичал детето. Това доказва, че е планирано”, заяви пред БТВ Валерия Филкова, приятелка на семейството на Дарина. 26-годишният мъж е обвинен и за убийството на дъщеричката им Никол. Според близките на младата жена Дарина не е подала жалба в полицията за тормоза, защото се е страхувала.  По думите на Валерия Филкова Викторио е пуснал жалба срещу Дарина с идеята да заведе дело и да вземе детето, като лиши майката от родителски права. В понеделник сутринта, преди убийството ѝ, трябваше да му бъде връчена нотариалната покана за взаимно споразумение за поделяне на родителските права и часовете, в които той да вижда и да взима детето, каза още Филкова. Викторио непрекъснато е следял майката на детето си, чупел е телефоните ѝ, защото не е искал тя да разговаря с никого, разказа още Филкова. Той е заплашвал Дарина и близките ѝ, казвал е, че може да отвлече детето, да инсценира катастрофа или да поръча някой да го пребие, след което да обвини нейните родители.    „Преди да се запознае с Викторио, Дарина беше усмихнато, отговорно и тихо дете. Имаше много големи амбиции да стане добър фотограф. Обичаше да танцува, рисуваше много хубаво”, допълни близката на почерненото семейство. Тя разказа също, че в началото на връзката си с Викторио Дарина е забременяла, но той не е искал детето. „Казал ѝ е, че ако иска да бъдат заедно, трябва да го махне, защото им било рано”, отбеляза Филкова. Дарина я е помолила да я придружи, за да направи аборт. 2 години по-късно се е появила Никол.", "date": "2018.11.03", "title": "Близки на убитата Дарина: Викторио непрекъснато я следеше и я заплашваше"}
{"url": "https://www.faktor.bg/bg/articles/novini/svyat/iran-startira-masovo-proizvodstvo-na-sobstven-iztrebitel", "text": "По време на Българското председателство на Съвета на ЕС европейското бъдеще на страните от Западните Балкани се върна трайно в дневния ред на Европа след 15-годишно отсъствие. Това не бе успех на Бойко Борисов или ГЕРБ, това бе успех за цяла България. Каква бе оценката на БСП и президента Румен Радев – те неглижираха целия принос на България за осигуряването на европейска перспектива за страните от региона. Това заяви председателят на ПГ на ГЕРБ и зам.-председател на партията Цветан Цветанов по време на откриването на седмата политическа академия на Жени ГЕРБ „Национално управление и сигурност. Политика на европейска свързаност в контекста на присъединяването на Западните Балкани“. Форумът се провежда във Велинград и се организира съвместно от Жени ГЕРБ, Фондация „Конрад Аденауер“ и Сдружение „Граждани за европейско развитие на България“. „Когато в началото на европредседателството заложихме темата за Западните Балкани като наш основен приоритет, много хора бяха скептични за реализирането на тази амбициозна цел. След като обаче Европа възприе виждането, че тя се нуждае от приобщаването на този регион, темата за Западните Балкани се настани трайно в дневния й ред“, обясни Цветанов, като отбеляза, че щом тази тема продължава да бъде актуална в рамките на австрийското председателство и ще бъде сред приоритетите и на румънското – то това значи, че България си е свършила добре работата. По думите на председателя на ПГ на ГЕРБ България е доказала лидерските си качества и се е превърнала в много сериозен фактор както на Балканите, така и в ЕС. „Вчерашната среща в Евксиноград е доказателство за думите ми. Бяха направени изключително сериозни послания за по-голяма свързаност между участниците в срещата. Тази свързаност на свой ред означава – повече бизнес, повече туризъм, повече приходи и по-голяма заетост“, подчерта той. Пред дамите от ГЕРБ, Цветанов сподели мнението си, че хубавите новини в България остават в сянката на дори най-малките проблеми и подчерта, че е важно да променим мисленето си и да имаме очи за хубавите неща, които се случват, а те не са малко. „БСП предлагат само скандали, агресия, фалшиви новини, но не и алтернатива. Това не подхожда на една опозиция“, коментира зам.-председателят на ГЕРБ. Той сподели учудването си как една партия може да претендира, че е алтернатива при положение, че отсъства от дебатите в Народното събрание, където има възможността да задава своите въпроси и към изпълнителната власт. „БСП имат тежки вътрешнопартийни проблеми. Вече дори се правят подписки срещу лидера Корнелия Нинова и нейното еднолично управление и афинитет към конфронтацията. Стигна се дотам, че хората с различно мнение в БСП да се нарочват като симпатизанти на ГЕРБ“, каза Цветанов. По думите му практиката депутати от БСП да представят „Визия за България“ в области, от които те не са избрани, е странна. „На депутатите от БСП проблемите на местните хора са им чужди“, уточни той. Цветан Цветанов изтъкна, че днес държавата е стабилна и това личи ясно от бюджета за 2019 г. „В управленската ни програма бе заложено в края на мандата през 2021 г. БВП да достигне 120 млрд. лв. Само за следващата година той ще бъде 116 млрд. лв., а очакванията са през 2021 г. да е 130 млрд. лв. Това говори от една страна за добре работеща икономика, а от друга за отлична събираемост на приходите“, отбеляза председателят на ПГ на ГЕРБ и допълни, че в бюджета за 2019 г. са заложени повече средства във всички сектори. Зам.-председателят на ГЕРБ бе категоричен, че европейските избори догодина ще покажат какво ще е бъдещето на Европа. „Ние сме част от политическото семейство на ЕНП, защото това е партията, която е отговорна и прави реални политики в интерес на гражданите“, уточни Цветанов. Той попита защо Корнелия Нинова вече не говори за кохезионна политика и не призовава да подражаваме на страните от „Вишеградската четворка“ и обвърза този факт с изнесените данни, че въпреки по-ниския бюджет на ЕС за кохезионна политика, България ще получи с 8% повече. „Важно е на европейските избори да запазим водещата си позиция и това ще ни помогне за нова победа на местния вот. След победата ни през 2015 г. българските общини се превърнаха в строителни площадки благодарение на европейската солидарност и добрата екипна работа на местната власт със законодателната и изпълнителната“, подчерта зам.-председателят на ГЕРБ. Цветан Цветанов сподели, че за него винаги срещите с ЖГЕРБ са много вълнуващи, защото за съвременното общество жените са най-важни. „Вие дарявате живот, пазителки сте на дома и имате способността да взимате най-правилните решения“, изтъкна той.", "date": "2018.11.03", "title": "Цветанов: Европейската перспектива на Западните Балкани е успех за цяла България, а БСП и президентът го неглижираха"}
{"url": "https://www.faktor.bg/bg/articles/novini/balgariya/prez-uikenda-ostava-toplo-za-sezona", "text": "През следващото денонощие в Източна България и повечето равнинни райони на страната ще има ниска облачност или мъгла, като временни разкъсвания и подобрения на видимостта ще има в следобедните часове.  Над останалата част от страната облачността ще е предимно висока и през деня ще има и слънчеви часове. Ще духа слаб източен вятър. Минималните температури ще са между 7 и 12 градуса, максимални - между 17 и 22 градуса, малко по-високи в крайните югозападни райони. В неделя температурите ще се понижат с до 3-4 градуса, но отново ще остане топло за ноември с температури до 19-20 градуса на места в Южна България.", "date": "2018.11.03", "title": "През уикенда остава топло за сезона"}
{"url": "https://www.faktor.bg/bg/articles/novini/balgariya/tsvetanov-ogranichavame-deputatskite-komandirovki-za-da-raboti-parlamentat", "text": "\"В сряда и четвъртък имахме проблеми с кворума в парламента. Ще успеем да го разрешим. Имаше хора в болнични и в командировка. Сега ще ограничим командироването, за да има кворум. Аз също отсъствах, тъй като бях във Велико Търново. В аулата на университета направихме среща с едно момиче, което 8 години е било сексуално малтретирано\". Това заяви пред Нова ТВ Цветан Цветанов.  \"Въпросът за \"Истанбулската конвенция\" трябва да се отнесе към Корнелия Нинова и партията ѝ, които промениха позицията си през 2017 г. ГЕРБ се съобрази с общественото мнение. Цвета Караянчева внася законови промени, свързани с насилието над жени. Надявам се и опозицията да ни подкрепи. Не я обвинявам за липсата на кворум, защото това е отговорност на управляващото мнозинство. Няма обществено настроение за предсрочни парламентарни избори. Ние сме поели ангажимент към майките с децата и мисля, че го изпълним\", каза още Цветанов.  \"Димитър Главчев сам подаде оставката си. Предстоеше гостуване на г-н Таяни в навечерието на европредседателството ни. Нямаше как да му покажем полупълен парламент. Не бих изрекъл думите на Валери Симеонов, но нека да го оценяваме и по действията. Аз съм свидетел, че е работил в полза на тези майки\", коментира исканата оставка на вицепремиера и протестите председателят на ПГ на ГЕРБ.  \"За да се получи българско гражданство, има много процедури, които минават през различни институции. Последният подпис е на вицепрезидента. В момента работят компетентните органи. Политическа отговорност може да има, ако има прикриване, а в случая виждаме, че такова няма\", каза още Цветан Цветанов по отношение на сигнала за нелегално издаване на лични документи с участието на ВМРО.", "date": "2018.11.03", "title": "Цветанов: Ограничаваме депутатските командировки, за да има кворум в парламента"}
{"url": "https://www.faktor.bg/bg/articles/novini/svyat/tuitar-iztri-10-000-akaunta-zaradi-izborite-v-sasht", "text": "Туитър изтри над 10 000 автоматични акаунта, в които се постваха призиви за отказване на американците да гласуват на междинните избори за Конгрес на 6 ноември и невярно се посочваше, че принадлежат на демократи. Те бяха изтрити, след като Демократическата партия сигнализира pd заблуждаващите туитове на социалната мрежа, предаде Ройтерс. Акаунтите са били изтрити в края на септември и началото на октомври. Туитър е изтрил милиони акаунти, за които е преценено, че са отговорни за разпространяване на дезинформация по време на президентските избори от 2016 г., припомня Ройтерс.", "date": "2018.11.03", "title": "Туитър изтри 10 000 акаунта заради изборите в САЩ"}
{"url": "https://www.faktor.bg/bg/articles/novini/balgariya/volen-siderov-ako-patriotite-i-gerb-ne-se-svalyat-sami-ot-vlast-nyama-koy-da-go-napravi", "text": "\"Ако ГЕРБ и Обединените патриоти не се свалят сами от власт, няма кой да го направи. Българският избирател е приел сегашната коалиция на „Атака“ с ГЕРБ, след като години наред е искал да го управлява Борисов и ГЕРБ, а не Сидеров и „Атака“. Това заяви пред \"Фокус\" Волен Сидеров.  \"Едно обаче е да паднеш от власт заради неразбирателство между патриотите, а друго – защото си уличен в тежка корупция или нечовешко отношение към хората. „Аз мисля, че сега е моментът – точно във връзка с тези скандали, да се преосмисли поведението и на моите партньори. Аз съм им го казвал и в очите, рискувайки пак да бъда острият камък, който не мели брашно, но трябва да им го казвам, защото властта успива. Всъщност тя е най-големият тест. Стигнеш ли на някаква властова позиция, тогава се проверява що за човек си. Ако се самозабравиш, ако решиш, че трябва да подмяташ и подритваш хората, рано или късно приключваш. Дали смяташ, че си голямата работа, защото си там някъде, и че си безсмъртен, защото си просто във властта – не. А в изпълнителната власт трябва в коридорите над всяка стая да се сложи старият латински надпис “Memento mori”, което означава „Помни, че си смъртен“. Може пък и да помогне”, коментира Волен Сидеров.  Той определи като типично за нашето общество да се превръща в маса от пластилин, който лесно може да бъде мачкан. Но ако то се втвърди и стане тухла, няма как да бъде мачкано, уточни лидерът на „Атака“. Според него перспективите пред България са да се възпита поколение с по-самостоятелно мислене, защото без събуждане на духа, системата ще възпроизвежда „бели мишки в лаборатория“, а не мислещи хора.", "date": "2018.11.03", "title": "Волен Сидеров: Ако патриотите и ГЕРБ не се свалят сами от власт, няма кой да го направи"}
{"url": "https://www.faktor.bg/bg/articles/kakvi-dosieta-sa-unishtozhavani-v-darzhavna-sigurnost-vednaga-sled-10-noemvri-1989-g", "text": "Унищожаването на досиета в Държавна сигурност е започнало по места в Окръжните управления на МВР-ДС веднага след принудителното оттегляне от власт на генералния секретар на Политбюро на ЦК на БКП на 10 ноември 1989 г., което е началото на края на тоталитарното комунистическо управление в България. Това разкрива архивен документ от 11 ноември 1989 г. на Областно управление на МВР-ДС в Пловдив, който   публикува онлайн. Той представлява строго секретен протокол №1 на експертна комисия, назначена от началника на Областното управление на МВР-ДС, с предложение за унищожение на конкретни дела с мотива, че нямат научно-историческа или оперативна стойност. Изброени са шест дела (досиета), всичките заведени на лица, които са били обекти на Държавна сигурност и са следени или разработвани от репресивния апарат на БКП. По нито едно от делата няма санкция на съдебен орган, тоест деянията, за които хората са попаднали под ударите на ДС не са стигнали до съд и очевидно преследването на конкретни жертви без те да са осъдени е бил основния мотив за унищожаване на въпросните досиета. По смисъла на Закона за личните данни Комисията по досиетата е аномизирала (заличила) имената на обектите по конкретните дела, но резюмираната информация към тях дава представа за профила на преследваните от ДС хора. Един от проверяваните е разработван под псевдонима „ЛАБОРАНТА” през 1972 г. заради контакти с представители на западни фирми и е закупувал препарати за лабораторията, в която е бил старши научен сътрудник. Човекът е бил профилактиран (принуден да подпише декларация за преустановяване на действия, които ДС е намирала за нередни, б.а.). По друго групово дело за оперативна разработка под псевдоним „БУХАЛИТЕ” ДС през 1975 г. е следяла трима души, които на семейни тържества и сватби са пеели... „националистически македонски песни”. Обектите са също профилактирани. По дело за оперативна проверка от 1975 г. под псевдоним „ГАВРОША” е разработван войник, за който са открити данни в бележника му, че се готви да избяга зад граница поради тежка служба. Той обаче не е бил предприел нищо и ДС е установила, че е образцов войник. Друго дело за оперативна проверка „ГОРИЛА” ДС е завела на лице, което пред 1975 г. „по агентурни данни” бил заплашил с убийство активен борец (против фашизма и капитализма, б.а.). Обектът е бил изпратен на противоалкохолно лечение, малко след което починал. Друга разработка „МОШЕНИК” е била образувана през 1974 г. срещу човек, който е поддържал връзка с двама избягали от НРБ българи. ДС установила, че лицето е лекувано от „психопатия и социопатия”. Последната унищожена разработка е под кодовото име „КОРЕСПОНДЕТКАТА”, също открита през 1975 г. Тя е била образувана срещу лице, което е поддържало връзка с френски гражданин. Прави впечатление, че предложението на комисията за унищожаване на досиетата е от 11 ноември 1989 г., само ден след началото на политическите промени, довели до края на тоталитарното управление на БКП. Документът е изведен от Областното управление на МВР-ДС на 7 март 1990 г., а утвърден от началника на отдел 03-ДС (архива на Държавна сигурност) ген. Петко Кипров на 6 юни 1990 г., 4 дни преди първите демократични избори (на документа тази дата е изписана като 6 юни 1989 г., но година е сгрешена, тъй като през лятото на 1989 г. на началник на архива е ген. Нанка Серкеджиева). За начало на официалното прочистване на досиетата се счита датата 29 януари 1990 г., когато тогавашният министър на вътрешните работи утвърждава строго секретна от особена важност докладна за прочистването на архива на ДС ( ). Документът е включен в документалния сборник   на Комисията по досиетата, 2011 г.", "date": "2018.11.03", "title": "Какви досиета са унищожавани в Държавна сигурност веднага след 10 ноември 1989 г."}
{"url": "https://www.faktor.bg/bg/articles/obshtestvo/bebe-na-16-dena-pochina-na-pat-za-bolnitsata-v-haskovo", "text": "Бебе на 16 дни е починало вчера следобед в отделението за недоносени деца на хасковската болница, съобщиха от лечебното заведение. Момченцето е било докарано по спешност в отделението в критично състояние. Сигналът е бил подаден на телефон 112 от бащата на детето, който го е предал на екип с линейка на бензиностанция в Харманли. На път за хасковската болница детето е било реанимирано. Въпреки усилията на лекарите в отделението, бебето е починало. Според медиците детето е починало от лошо гледане. То е било инфектирано, охладено и най-вероятно задавено, съобщава haskovo.info. От полицията и Регионалната дирекция “Социално подпомагане” работят по случая.", "date": "2018.11.03", "title": "Бебе на 16 дена почина на път за болницата в Хасково"}
{"url": "https://www.faktor.bg/bg/articles/novini/svyat/barak-obama-ostro-razkritikuva-donald-tramp-zakanata-sreshtu-migrantite", "text": "В навечерието на важните междинни избори Барак Обама остро разкритикува Доналд Тръмп, съобщава Deutsche Welle. Бившият президент призова за благоприличие и почтеност. Това бе отговорът му на плана на сегашния президент Доналд Тръмп да изпрати няколко хиляди войници на американската граница, в отговор на онова, което Тръмп нарича мигрантска „инвазия“. В петък той призова избирателите да гласуват за „почтена“ и „честна“ политика в навечерието на междинните избори за Конгрес.  \"Вие може да гласувате за политика, която е порядъчна, за политика, която е честна, за политика, която е законна“, е казал Обама в реч по време на митинг в Джорджия в защита на Стейси Ейбрамс. Кандидатката на демократите може да стане първата чернокожа жена губернатор. В петък Обама е говорил и във Флорида.", "date": "2018.11.03", "title": "Барак Обама остро разкритикува Доналд Тръмп за заканите срещу мигрантите"}
