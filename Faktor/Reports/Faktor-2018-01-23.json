{"url": "http://www.faktor.bg/bg/articles/novini/svyat/borisov-otiva-pri-tramp-pazyat-v-tayna-dali-shte-razgovaryat", "text": "Българският премиер Бойков Борисов ще бъде на лекцията на американския президент Доналд Тръмп в Давос. След 13 години страната ни отново е поканена на световния икономически форум.  Дали Тръмп и Борисов ще разговарят все още се пази в тайна, съобщи Би Ти Ви. Световният икономически форум в Давос започна днес. Заради обилния сняг властите забраниха всякакви демонстрации и протести. Въпреки това днес имаше протестиращи срещу участието на Тръмп във форум", "date": "2018.01.23", "title": "Борисов отива на лекция на Тръмп, пазят в тайна дали  ще разговарят"}
{"url": "http://www.faktor.bg/bg/articles/novini/svyat/strelba-v-uchilishte-v-sasht", "text": "Един човек е загинал, а много други са ранени при стрелба в гимназия в американския град Бентън, щата Кентъки. Стрелецът вече е задържан, съобщи в Twitter губернаторът на щата Мат Бивин. Всички ученици са били изведени от сградата веднага след стрелбата, а учебните часове са прекратени.  Районът около гимназията е отцепен", "date": "2018.01.23", "title": "Стрелба в училище в САЩ"}
{"url": "http://www.faktor.bg/bg/articles/novini/balgariya/tsveta-karayancheva-glasuvaneto-na-vota-na-nedoverie-kam-kabineta-borisov-3-shte-se-provede-na-25-yanuari", "text": "Гласуването на вота на недоверие към кабинета \"Борисов\" 3 ще се проведе на 25 януари. Това обяви председателят на Народното събрание Цвета Караянчева от трибуната на Народното събрание, предаде  Агенция „Фокус“. Гласуването по вота ще бъде първа точка от дневния ред на заседанието на парламента в четвъртък.", "date": "2018.01.23", "title": "Цвета Караянчева: Гласуването на вота на недоверие към кабинета \"Борисов\" 3 ще се проведе на 25 януари"}
{"url": "http://www.faktor.bg/bg/articles/novini/balgariya/reks-tilarsan-rusiya-nosi-otgovornost-za-poslednite-zhertvi-na-himichesko-orazhie-v-siriya", "text": "Американският държавен секретар Рекс Тилърсън заяви във вторник, че Русия носи отговорност заради скорошните нападения с химическо оръжие в сирийската провинция Източна Гута, предава AFP, цитирана от агенция „Фокус“.  По думите на Тилърсън, направени по време на среща к във френската столица, „скорошните атаки в Източна Гута повдигат сериозни притеснения, че режимът на Башар Асад може би продължава да използва химически оръжия срещу своя собствен народ“. Държавният секретар подчерта, че „Русия носи отговорността за жертвите в Източна Гута“.  Агенция „Фокус“ припомня: На 13 януари жители на обсадения регион Източна Гута съобщиха за миризма на газ след пореден ракетен удар. По данни на медицински лица, шестима души са потърсили лекарска помощ заради проблеми с дишането, причинено от евентуално нападение с химическо вещество. От началото на сирийската гражданска война има няколко съобщения за атака с химически оръжия, като цивилните жертви варират според различните източници на информация.", "date": "2018.01.23", "title": "Рекс Тилърсън: Русия носи отговорност за последните жертви на химическо оръжие в Сирия"}
{"url": "http://www.faktor.bg/bg/articles/borislav-tsekov-namesi-bog-i-ekstremizma-v-izmisleniya-dzhendar-problem", "text": "Обсъждането на Истанбулската конвенция е пример за неефективност. Това се прави постфактум. Големият укор е към Министерство на правосъдието. Те са търсили тясна дискусия по проблема. Това каза Борислав Цеков - д-р по Конституционно право в предаването \"Още от деня\" по БНТ. \"Обсъждането не е закъсняло. То е нужно. Подобни обсъждания имаше и преди време. Сега се чу по един погрешно интерпретиран начин от английски език на думата \"джендър\". Това заяви социлогът доц. Алексей Пампоров, член на правните съвети при президента и омбудсмана. Проблемът е в състава на понятието \"джендър\" и по специално в екстремисткото му използване. Човекът се превръща в Бог и разкъсва половото деление на хората. В конвенцията тази идеология не е отречена и това поражда опасения\", поясни Борислав Цеков. \"Конвенцията работи с медицинското понятие според СЗО. В нея е казано билогичен пол, а не социален. В традиционното разбиране се има превид полов акт. Понятието \"джендър\" може да се преведе като полова специфичност. Начинът, по който сте облечен вече е социален стериотип\", подчерта доц. Пампоров. \"Истанбулската конвенция се бори с половите стереотипи\", подчерта доц. Алексей Пампоров. Тази конвенция е близка по смисъл с борбата с трафика на хора. Нужно е да се изработи механизъм за справяне с този проблем. \"Тази конвенция не разкъсва разбирането на биологичните полове. Има един сериозен проблем у нас - домашното насилие\", допълни Цеков.\"ЕС се опитва да ни наложи едни нови типове законодателни текстове, които така или иначе съществуват\", каза още юристът.", "date": "2018.01.23", "title": "Борислав Цеков намеси Бог и екстремизма в измисления \"джендър\" проблем"}
{"url": "http://www.faktor.bg/bg/articles/novini/balgariya/zaradi-denyat-zapochva-s-kultura-sem-shte-nablyudava-pluralizma-v-bnt", "text": "Съветът за електронни медии ще извърши наблюдение на плурализма в програмите на БНТ. От СЕМ са обсъдили с Управителния съвет на БНТ казуса с предаването \"Денят започва с култура\".  Ще бъде наблюдавана цялата програма на БНТ един месец назад и един месец напред спрямо днешна дата.", "date": "2018.01.23", "title": "Заради \"Денят започва с култура\": СЕМ ще наблюдава плурализма в БНТ"}
{"url": "http://www.faktor.bg/bg/articles/novini/balgariya/v-goranov-do-shest-mesetsa-shte-imame-patna-karta-za-prisaedinyavaneto-kam-evroto", "text": "\"В рамките на първата половина на годината ще направим ясна пътна карта за членство в валутния механизъм ERM II, който предшества въвеждането на еврото\", заяви в Брюксел министърът на финансите Владислав Горанов след заседанието на Съвета на ЕС по икономически и финансови въпроси, пише \"Труд\".  \"Водят се разговори с Европейската централна банка, Европейската комисия и лидерите в еврозоната за присъединяване към механизма ERM II, известен като чакалнята за еврото\", каза министър Горанов.  Той добави, че от 20 години курсът на лева е фиксиран към еврото, имаме приличен фискален резерв, бюджетът през последните години е с излишък, а дългът на страната е под 30% от БВП и се очаква да падне под 20%, което ни нарежда на трето място в ЕС по най-малка задлъжнялост.", "date": "2018.01.23", "title": "В. Горанов: До шест месеца ще имаме пътна карта за присъединяването към еврото"}
{"url": "http://www.faktor.bg/bg/articles/novini/svyat/amerikanskiyat-ministar-na-pravosadieto-e-bil-razpitan-nyakolko-chasa-za-ruska-namesa-v-prezidentskite-izbori", "text": "Американският министър на правосъдието Джеф Сешънс е бил разпитан в продължение на няколко часа миналата седмица във връзка с разследването по евентуална руска намеса на президентските избори в САЩ. Това са потвърдили от министерството на правосъдието, пише на първите си страници вестник The New York Times, цитиран от \"Фокус\".  Това е първият път в който воденото от Робърт Мюлер разследване провежда разпит на лице от кабинета на Доналд Тръмп, отбелязва още изданието. Според говорителя на ведомството Сара Флоуръс, по време на разпита Сешънс е бил придружен от своя адвокат.  По-рано стана ясно, че Сешънс, който е един от ранните поддръжници на президента Доналд Тръмп, е имал две срещи с тогавашния руски посланик в САЩ Андрей Кисляк, по време на кандидатпрезидентската кампания.  Министърът е един от групата официални лица, които Мюлер е включил в списъка с предполагаеми подлежащи на разпит, коментира изданието. За Мюлер, Сешънс представлява ключов свидетел по две от главните точки по воденето от бившия директор на ФБР разследване. Макар да не е разкрито с какво е бил свързан разпитът на Сешънс, авторитетното издание смята, че министърът на правосъдието би могъл да даде информация относно евентуалните връзки между кандидатпрезидентската кампания на Тръмп и Русия и дали президентът се е опитвал да пречи на разследването. Вестникът припомня, че Сешънс бе завеждащ екипа за външна политика към предизборния щаб на Тръмп. Официален коментар от Белия дом все още няма, но изданието припомня в последните редове на статията, че в началото на януари Мюлер проведе разпит и със Стивън Банън, бивш член на администрацията на Тръмп.", "date": "2018.01.23", "title": "Американският министър на правосъдието е разпитван с часове за руска намеса в президентските избори"}
{"url": "http://www.faktor.bg/bg/articles/novini/svyat/vladimir-chukov-ima-informatsiya-che-erdogan-e-govoril-s-putin-i-tramp-saobshtil-e-che-turtsiya-nyama-da-vliza-v-afrin", "text": "Турските въоръжени сили са навлезли в сирийския анклав Африн. Това се случва ден, след като страната нанесе въздушни удари в региона срещу подкрепяните от САЩ кюрдски милиции Сили за защита на народа.  Операцията \"Маслинова клонка\" ще се осъществи в четири етапа и с нея Турция цели да създаде 30-километрова \"зона за сигурност\" в Северна Сирия, където живеят около 1,500 млн. сирийски кюрди. Арабистът Владимир Чуков вижда патриотични нотки в тази операция, дори приповдигнато настроение. В студиото на \"Денят ON AIR\" той заяви обаче, че от неофициална информация е станало ясно, че президентът Ердоган е провел разговор в Путин и Тръмп, на които е съобщил, че Турция няма да влиза в Африн. \"Големият въпрос е дали Сирийската свободна армия ще бъде допусната до града, но май няма да се случи, тъй като Африн е кюрдски бастион\", смята гостът на телевизията. Информацията по събитията в Северна Сирия остава противоречива, особено след мнението на другия гост на Bulgaria ON AIR политическият анализатор Мартин Табаков. По думите му това, което преля чашата на търпението на турската страна е информацията, че САЩ подготвя създаването на нещо като армия от 30 хил. души, които са предимно кюрдски, но и арабско конструирани. \"Турция издаде 15 точки, които адресира до турските медии, които, според нея, не отразяват процеса така, че турската медийна среда не е тази, от която можем да черпим обективна информация\", вярва Табаков. Според него Ердоган не би си позволил тази своя \"поредна авантюра\" в Северна Сирия, ако нямаше разрешението на Русия.", "date": "2018.01.23", "title": "Владимир Чуков: Има информация, че  Ердоган е говорил с Путин и Тръмп, съобщил е, че Турция няма да влиза в Африн"}
{"url": "http://www.faktor.bg/bg/articles/hilyadi-bezhantsi-sled-turskata-ofanziva-v-siriya", "text": "Около 5 хиляди жители на Африн са били прокудени от домовете си в първите три дни от операцията на турската армия в северната сирийска област, съобщи ООН. Служители на световната организация подготвят хуманитарна помощ, която ще стигне за 80 хиляди души в случай на по-голяма бежанска вълна, предаде БНР. Днес е четвъртият ден от офанзивата. По данни на Сирийския център за наблюдение на човешките права са загинали най-малко 28 мирни жители в района на бойните действия. В реч при погребението на първия турски войник, загинал в боевете, президентът Реджеп Таип Ердоган повтори, че операцията срещу кюрдските милиции ще продължи, а външният министър Мевлют Чавушоглу призова САЩ да прекратят подкрепата си за сирийските кюрди.", "date": "2018.01.23", "title": "Хиляди бежанци след турската офанзива в Сирия"}
{"url": "http://www.faktor.bg/bg/articles/vtori-falstart-na-deloto-ktb-v-spetssada", "text": "За втори път делото за източване на над 2,5 млрд. от КТБ не започна в спецсъда. Причината пак се оказа нередовното призоваване на основния подсъдим - банкера Цветан Василев, който е в Сърбия, предаде \"24часа\". Съдия Виржиния Петрова обяви пред прокуратурата и адвокатите на останалите 17 подсъдими, че отговор от Сърбия няма. Сръбските власти имат задачата да връчат на Василев документи по делото, за да разбере, че то вече е в съдебна фаза. Съдийката попита за пореден път дали адвокатите на банкера Константин Симеонов и Лазар Карадалиев ще поемат ангажимента да уведомят клиента си за делото. Карадалиев поклати отрицателно глава. Те отказаха да предоставят на съда актуални телефони и електронни пощи на Василев. На днешното съдебно заседание не се яви и друг от подсъдимите - Георги Христов. По данни на адвоката му той е болен. Делото продължава през февруари, когато ще се очакват отговори от Сърбия за призоваването на Василев.", "date": "2018.01.23", "title": "Делото за КТБ - отново провал на старта"}
{"url": "http://www.faktor.bg/bg/articles/es-izvadi-panama-i-oshte-sedem-darzhavi-ot-cherniya-spisak-za-danachni-ubezhishta", "text": "Министрите на финансите от Европейския съюз извадиха осем страни, сред които Панама и ОАЕ, от черния списък с данъчни убежища, предадоха \"Франс прес\" и \"Ройтерс\", цитирани от \"Фокус\". Останалите страни са Южна Корея, Тунис, Монголия, Макао, Гренада и Барбадос.Те бяха предложени, след като изразиха готовност да поемат задължение да изменят данъчните си правила. Сега остават само девет страни в черния списък, приет на 5 декември 2017 година. Според източник на \"Франс прес\" осемте страни ще останат под строго наблюдение. Те ще бъдат прехвърлени в \"сивия списък\" с държави, поели ангажименти за спазване на данъчните споразумения и поставени под наблюдение, уточнява източникът. На 5 декември 2017 година 28-те страни от ЕС приеха за първи път в историята си списък от 17 юрисдикции извън ЕС, определяни като данъчни убежища. След изваждането на осемте страни, в него ще останат: Бахрейн, Гуам, Маршаловите острови, Намибия, Палау, Американска Самоа, Сейнт Лусия и Тринидад и Тобаго. Приемането на списъка беше решено след поредица скандали за укриване на данъци - \"Лукслийкс\" в края на 2014 година, \"Панама пейпърс\" през април 2016 година и \"Парадайз пейпърс\" през ноември 2017 година, припомня \"Дневник\". Пред АФП експертът от неправителствената организация \"Оксфам\" (Oxfam) Орор Шардоне изрази безпокойство от това, че едва месец след приемането на списъка от него се изваждат страни. Според нея така се \"отслабва доверието в списъка\". При приемането му през декември 28-те страни членки не постигнаха споразумение за евентуални санкции срещу страните от черния списък, отбелязва АФП.", "date": "2018.01.23", "title": "ЕС извади Панама и още седем държави от \"черния списък\" за данъчни убежища"}
{"url": "http://www.faktor.bg/bg/articles/tvortsi-i-obshtestvenitsi-podkrepiha-denyat-zapochva-s-kultura-po-bnt", "text": "Професионални организации и творчески съюзи като Съюза на художниците, на журналистите и \"Музикаутор\" излязоха с декларации в подкрепа на предаването \"Денят започва с култура\" по обществената БНТ. Вчера екипът му се оплака, че е обект на натиск от страна на програмния директор Емил Кошлуков. \"В последните дни сме свидетели на тревожни сигнали в пресата, свързани със съдбата и бъдещето на едно уважавано от нас предаване, знаково за Българската национална телевизия. В тази връзка ръководството на Съюза на българските художници (СБХ) се обявява в подкрепа на екипа, концепцията и мисията на \"Денят започва с култура\". Предаването е уникално по рода си в телевизионния ефир на нашата страна и в дълбочина отразява явленията, процесите и тенденциите във всички сфери на изкуствата и културата. Широкият му фокус обхваща ключови събития от национално и международно значение, но наред с това популяризира прояви с по-камерен или регионален характер, експериментални форми и артистични дебюти\", пишат от Съюза на художниците (СБХ). \"Не на последно място, СБХ цени особено високо \"Денят започва с култура\", тъй като това е единственото предаване, което всекидневно представя пред максимално широка аудитория организираните от нас изложби и стимулира дискусионна среда по различни въпроси, свързани с проблемите на съвременното изобразително изкуство\", отбелязват от СБХ. Те призовават други творчески съюзи и културни организации също да го подкрепят. Освен Асоциацията на европейските журналисти вчера с позиция излезе и Съюзът на журналистите. Оттам призовават генералния директор на БНТ Константин Каменаров да защити свободата на словото и плурализма на мненията, а Съветът за електронни медии да се произнесе по реда на Закона за радиото и телевизията. Писмо в подкрепа на предаването изпратиха и от организацията за колективно управление на права \"Музикаутор\", които имат съвместна рубрика с предаването, посветена на авторското право. \"Като организация, представляваща близо 3000 български творци, \"Музикаутор\" изразява подкрепата си към мисията на предаването на Българската национална телевизия \"Денят започва с култура\", пишат оттам. \"За нас е от ключово значение в България да има ефир, чрез който да бъдат промотирани идеите и ценностите на културните и обществените ни дейци. Мисията, заради която съществува предаването, обаче е важна не само за културата, а за цялото общество. Запазването на този остров в националния ни ефир гарантира, че българските ценности няма да се размият в комерсиалното, а напротив – че \"Денят започва с култура\" ще продължи да показва достиженията и истинските проблеми пред българската култура, независимо колко са популярни те за обществото\", гласи тяхното становище.", "date": "2018.01.23", "title": "Творци и общественици подкрепиха \"Денят започва с култура\" по БНТ"}
{"url": "http://www.faktor.bg/bg/articles/zapochvat-snimkite-na-noviya-igralen-film-pisma-ot-antarktida", "text": "Утре, 24 януари, в каб. 300 на Софийски университет „Св. Кл. Охридски“, където се помещава Българският антарктически институт, както и в Музея по палеонтология на Геолого-географския факултет, ще се проведе първият снимачен ден на новия игрален филм „Писма от Антарктида“. Това съобщиха от Българския антарктически институт.  Сценаристи са Теодора Маркова, Георги Иванов и Невена Кертова, режисьор е Станислав Дончев, а главните роли се изпълняват от Ирмена Чичикова, Иван Стаменов и малкия Симеон Ангелов.  Сюжетът на филма е свързан с българските антарктически експедиции и една част от него вече е заснета на базата ни на о-в Ливингстън. Любопитен факт от кухнята на филма е, че проф. Христо Пимпирев ще се превъплъти в ролята на себе си като ръководител на експедицията.", "date": "2018.01.23", "title": "Започват снимките на новия игрален филм „Писма от Антарктида“"}
{"url": "http://www.faktor.bg/bg/articles/grigor-dimitrov-otpadna-ot-australian-open", "text": "Григор Димитров загуби от Кайл Едмънд на четвъртфинала на откритото първенство на Австралия. На централния корт в Мелбърн българинът отстъпи с 1 на 3 сета от британеца в двубой, продължил два часа и 49 минути. Въпреки загубата, Григор ще запази 3-та си позиция в световната ранглиста. Димитров: \"Нормално е да съм разочарован, но Кайл заслужаваше да спечели\" Поставеният под номер 3 Димитров претърпя поражение с 4:6, 6:3, 3:6, 4:6 от британеца Едмънд, който за първи път в кариерата си достигна до полуфинал в турнирите от Големия шлем. \"Кайл работи толкова здраво в последните месеци. Видял съм го с очите си, играх няколко пъти срещу него. Поемам отговорността за представянето ми и днес. Не мога да кажа точно в какво сбърках, мога да седна и да говоря за всяко мое решение на корта, но сега той заслужава цялото внимание. Той е победителят\", заяви Димитров, който през миналия сезон игра полуфинал в Мелбърн.", "date": "2018.01.23", "title": "След два часа и 49 минути игра Григор Димитров отстъпи победата на британеца Кайл Едмънд"}
{"url": "http://www.faktor.bg/bg/articles/izprashtame-19-sportisti-v-pyongchang-znamenosets-shte-bade-radoslav-yankov", "text": "19 квоти спечелиха българските спортисти за зимните олимпийски игри в ПьонгЧанг 2018, които започват на 9 февруари. Групата ни бе утвърдена днес по време на общото събрание на Българския олимпийски комитет (БОК).  Допълнително в състава ни могат да бъдат включени и други спортисти, които спечелят квоти до края на месеца, когато изтича крайният срок.  Почти сигурно в групата ще влезе още и Теодора Пенчева, която очаква да получи потвърждение за спечелена квота в паралелните дисциплини на сноуборда в близките дни. Страната ни ще има представители в шест спорта - биатлон, сноуборд, ски алпийски дисциплини, ски скокове, ски бягане и спускане с шейни.  Най-много квоти имаме в биатлона - 10, където за първи път от игрите в Албервил 1992 ще бъдем в пълен състав - 5 мъже и 5 жени. Това са Красимир Анев, Владимир Илиев, Антон Синапов, Димитър Герджиков и Михаил Клечоров. При дамите: Емилия Йорданова, Десислава Стоянова, Стефани Попова, Даниела Кадева и 20-годишната Милена Тодорова. В състезанията по сноуборд ще разчитаме на Радослав Янков и Александра Жекова. В ски скока на Владимир Зографски, а в алпийски ски - на Алберт Попов и Мария Киркова.  Имаме 1 квота за спускането с шейни и тя е за Павел Ангелов и три за ски бягането - Веселин Цинзов, Йордан Чучуганов и Антония Григорова. Деветима са дебютантите в българския състав за ПьонгЧанг 2018. С най-много участия в родната делегация са Жекова и Киркова, за които това ще бъде четвърта поредна олимпиада. В Сочи 2014 България бе представена от 18 спортисти, а във Ванкувър през 2010 г. - от 19. С най-голяма делегацията на зимни олимпийски игри страната ни е била в Албервил през 1992 г. - 30 състезатели.", "date": "2018.01.23", "title": "Изпращаме 19 спортисти в Пьонгчанг, знаменосец ще бъде Радослав Янков"}
{"url": "http://www.faktor.bg/bg/articles/sport/nadal-se-otkaza-poradi-kontuziya", "text": "Хърватинът Марин Чилич се класира за полуфиналите на Откритото първенство на Австралия по тенис, след като в решителния пети сет на четвъртфиналната му среща с Рафаел Надал испанецът се отказа заради травма. Така в спора за място на финала поставеният под номер 6 в основната схема Чилич ще играе с Кайл Едмънд, който по-рано днес победи Григор Димитров. В началото на четвъртия сет се появиха и проблемите на Надал, а испанецът поиска медицинско прекъсване при 3:1 в позла на Чилич. Световният номер 1 се завърна на корта, но си личеше, че играта му вече не е същата. В началото на петия сет болките на Надал в левия крак станаха още по-силни и испанецът явно куцаше по корта. Без особени проблеми Чилич взе първите два гейма в сета, което накара Надал да предаде мача след почти 4 часа игра. Преди този мач Надал бе спечелил последните си пет мача с Чилич.", "date": "2018.01.23", "title": "Надал се отказа поради контузия"}
{"url": "http://www.faktor.bg/bg/articles/sport/pomoshtnik-na-putin-preporachal-na-ruskite-spartisti-da-se-otkazhat-ot-igrite-v-piongchan", "text": "Неназован помощник на руския президент Владимир Путин  е \"препоръчал\" на руските спортисти да се откажат от участие в зимната Олимпиада в Пионгчан.  Това е станало на среща с ръководителите на зимните спортове, съобщава известният спортен агент Андрей Миткову, цитиран от агенция \"Весь спорт\". Агенцията отбелязва, че помощникът на президента, който отговаря за спорта, е Игор Левитин. Той е и вицепрезидент на Олимпийския комитет на Русия. Тази седмица няколко руски политици призоваха за бойкот на Игрите. Окончателният състав на руската делегация ще бъде определен на 28 януари.", "date": "2018.01.23", "title": "Помощник на Путин \"препоръчал\" на руските спортисти да се откажат от Игрите в Пионгчан"}
{"url": "http://www.faktor.bg/bg/articles/kultura/obyaviha-nominiranite-za-oskar", "text": "Филмът  \"Формата на водата\" на мексиканския режисьор Гийермо дел Торо получи 13 номинации за наградите \"Оскар\", сред които и във водещата категория за най-добър филм, съобщава БТА, позовавайки се на световните агенции. Освен \"Формата на водата\" с номинации за най-добър филм са \"Призови ме с твоето име\", \"Най-мрачният час\", \"Дюнкерк\", \"Бягай!\", \"Лейди Бърд\", \"Призрачна нишка\", \"Вестник на властта\" и \"Три билборда извън града\". Една номинация не достигна на филма \"Формата на водата\", за да се изравни с рекордьорите \"Всичко за Ева\", \"Титаник\" и \"La La Land\", които имат по 14. С осем номинации следва \"Дюнкерк\" на режисьора Кристофър Нолан. Със седем е \"Три билборда извън града\" на Мартин Макдона. Създателката на филма \"Лейди Бърд\" Грета Гъруиг стана едва петата жена в историята на наградите \"Оскар\" след Лина Вертмюлер, Джейн Кемпиън, София Копола и Катрин Бигълоу, номинирана в категорията за най-добър режисьор. Гъруиг ще се съревновава за режисьорския приз с Кристофър Нолан за \"Дюнкерк\", Джордан Пийл за \"Бягай!\", Пол Томас Андерсън за \"Призрачна нишка\" и Гийермо дел Торо за \"Формата на водата\". В категорията за най-добър актьор са номинирани Тимъти Шаламе за \"Призови ме с твоето име\", Даниъл Дей-Луис за \"Призрачна нишка\", Даниел Калуя за \"Бягай!\", Гари Олдман за \"Най-мрачният час\" и Дензъл Уошингтън за \"Роман Дж. Израел\". Носителката на отличието за най-добра актриса ще бъде избрана измежду Сали Хокинс за \"Формата на водата\", Франсис Макдорманд за \"Три билборда извън града\", Марго Роби за \"Аз, Тоня\", Сирша Ронан за \"Лейди Бърд\" и Мерил Стрийп за \"Вестник на властта\".", "date": "2018.01.23", "title": "Обявиха номинираните за \"Оскар\""}
{"url": "http://www.faktor.bg/bg/articles/smetkite-na-bulgargaz-mozhe-da-badat-zaporirani-zaradi-dalg-kam-britanski-investitor", "text": "Международният инвестиционен фонд Worldview е поискал запор на сметките на „Булгаргаз” заради неплащане на задължения, предаде БГНЕС, като цитира публикация в „Туитър” на фонда. Той е основен кредитор на най-големия британски инвеститор у нас – „Петрокелтик”, който държи концесията за добив на природен газ в черноморските блокове „Галата”, „Калиакра” и „Каварна”. От „Булгаргаз” обясниха, че през ноември м.г. са получили запорно съобщение от частен съдебен изпълнител, с което е било забранено на държавната компания да плаща на британския инвеститор по договора му за покупко-продажба на природен газ. От „Петрокелтик” са отправили молба към „Булгаргаз” да държат парите в своя сметка до вдигане на запора. От началото на ноември и доставките на природен газ са били преустановени. Нотариалната покана от Worldview е дошла на 5 януари, като с нея е било поискано да им бъде платено това, което „Булгаргаз” дължи на „Петрокелтик”. Дружеството обаче не е било информирано за отпадане на основанието за запора. „Позицията на „Булгаргаз“ ЕАД е, че се касае за спор между местни търговски дружества и компетентен за неговото разрешаване е българският съд, съгласно действащото в страната законодателство. С оглед на това считаме, че изнесената в пресата информация би могла да създаде излишно напрежение, свързано със сигурността и непрекъснатостта на доставките за страната“, пишат от газовата компания. БГНЕС припомня в материала си, че изпълнителният директор на \"Булгаргаз\" Николай Павлов като служебен министър е глобил \"Петрокелтик\", като след това обаче санкцията е паднала в съда.", "date": "2018.01.23", "title": "Международният инвестиционен фонд Worldview е поискал запор на сметките на „Булгаргаз”"}
{"url": "http://www.faktor.bg/bg/articles/bulgargaz-iznesenaoto-v-presata-mozhe-da-sazdade-izlishno-naprezhenie-za-sigurnostta-i-neprekasnatostta-na-dostavkite-za-stranata", "text": "От начало на месец ноември 2017 г. доставките на природен газ за \"Булгаргаз\" ЕАД от \"Петрокелтик\" ООД са преустановени. Към настоящия момент в \"Булгаргаз\" ЕАД не е постъпила информация за отпадане на основанието за вдигане на запора върху вземанията на \"Петрокелтик\" ООД. Касае се за спор между местни търговски дружества и компетентен за неговото разрешаване е българският съд, съгласно действащото в страната законодателство. Изнесената в пресата информация би могла да създаде излишно напрежение, свързано със сигурността и непрекъснатостта на доставките за страната. Това се посочва в позиция на \"Булгаргаз\" по повод твърденията, че сметките на дружеството може да бъда запорирани.  Ето пълния тест на становището на дружеството:  На 02.11.2017 г. на \"Булгаргаз\" ЕАД беше връчено Запорно съобщение от ЧСИ за налагане на обезпечителна мярка, с което се налага запор върху вземанията на \"Петрокелтик\" ООД, произтичащи от сключения с \"Булгаргаз\" ЕАД Договор за покупко-продажба на природен газ до размера на бъдещите искове, които ще бъдат заведени срещу добивното предприятие от търговец на природен газ. Със същото съобщение на основание разпоредби от Гражданско-процесуален кодекс на \"Булгаргаз\" ЕАД се забранява да предава запорираните от частния съдебен изпълнител суми на длъжника \"Петрокелтик\" ООД. От деня на получаване на Запорното съобщение за \"Булгаргаз\" ЕАД възникна задължението на пазач, спрямо дължимите на \"Петрокелтик\" ООД суми по Договора за покупко-продажба на природен газ. В тази връзка \"Петрокелтик\" ООД уведоми \"Булгаргаз\" ЕАД, че вземанията му по Договора за покупко-продажба на природен газ с настъпил падеж след 02.11.2017 г. до размера на бъдеща искова претенция на търговеца на природен газ са предмет на запора. Със същото писмо добивното предприятие отправя молба към \"Булгаргаз\" ЕАД предстоящите плащания по фактури за доставка да не бъдат плащани на \"Петрокелтик\" ООД, \"а да бъдат задържани по сметка на \"Булгаргаз\" ЕАД до друго нареждане от страна на съдебен изпълнител, съответно вдигане на запора, поради отпадане на основанието за блокиране на сумата\". От начало на месец ноември 2017 г. доставките на природен газ за \"Булгаргаз\" ЕАД от \"Петрокелтик\" ООД са преустановени. На 05.01.2018 г. на \"Булгаргаз\" ЕАД бeше връчена нотариална покана от името на Уърлдвю И Ейч Ес Интернешанъл Мастър Фънд, Уърлдвю Икономик Риковери Фънд и Плутос Ейджънси ЛЛС, дружества регистрирани на Каймановите острови, в качеството им на заложни кредитори на Петрокелтик. С нотариалната покана беше поискано \"Булгаргаз\" ЕАД да извърши плащане по банковата сметка на посочен депозитар. Размерът на сумата представлява вземане на Петрокелтик от \"Булгаргаз\" ЕАД по Договор за покупко-продажба на природен газ, сключен между \"Петрокелтик\" ООД и \"Булгаргаз\" ЕАД, и върху което е вписан особен залог по закона за особените залози. Към настоящия момент в \"Булгаргаз\" ЕАД не е постъпила информация за отпадане на основанието за вдигане на запора върху вземанията на \"Петрокелтик\" ООД. Позицията на \"Булгаргаз\" ЕАД е, че се касае за спор между местни търговски дружества и компетентен за неговото разрешаване е българският съд, съгласно действащото в страната законодателство. С оглед на това считаме, че изнесената в пресата информация би могла да създаде излишно напрежение, свързано със сигурността и непрекъснатостта на доставките за страната.", "date": "2018.01.23", "title": "\"Булгаргаз\": Изнесеното в пресата за запориране на сметки може да създаде излишно напрежение"}
{"url": "http://www.faktor.bg/bg/articles/ikonomika/ikonomist-nyama-da-imame-evropeyski-dohodi-ako-ne-sme-v-evrozonata", "text": "\"Против съм да наричаме валутния механизъм на еврозоната чакалня, тъй като трябва много сериозно да се подготвиш, за да бъдеш там\", коментира пред БНТ бившият зам.-министър на финансите Илия Лингорски.  \"Примерът с Гърция не е универсален. Те влязоха неподготвени, а ние се готвим за това вече 20 години. Много е важна подготовката ни за присъединяването\", коментира той.  \"Много често се задава въпросът какъв ще ни е кярът, ако влезем в еврозоната, но не се пита какво ще изгубим, ако не влезем. Няма как да достигнем европейските доходи, ако не влезем в еврозоната\", смята той.", "date": "2018.01.23", "title": "Икономист: Няма да имаме европейски доходи ако не сме в еврозоната"}
{"url": "http://www.faktor.bg/bg/articles/novini/balgariya/atanasova-stranno-e-che-vnositelite-na-vota-sa-edinstvenite-koito-ne-podpisaha-antikoruptsionniya-zakon", "text": "Не сме имали съмнение, че можем да разчитаме на нашите коалиционни партньори по време на днешния вот на недоверие. Имаме коалиционно споразумение и програма за 4 години, която изпълняваме. Затова не мисля, че ежедневни трусове, са повод за извиване на ръце. Това коментира в студиото на Нова ТВ депутатът от ГЕРБ Десислава Атанасова, която заедно с Желю Бойчев коментираха темата за днешния първи вот на недоверие на БСП към кабинета „Борисов 3“ заради корупцията.  Очаквам днес да се получи един откровен разговор, дължим го на нашите граждани, на нашите европейски партньори. Корупцията е проблемът, който спира нашето развитие, присъединяването на България към Шенген... Инвестициите са достатъчно добър показател в това отношение. Този вот ще бъде тест - ще се види кой е опозиция и кой подкрепя управлението на страната, посочи Желю Бойчев. Аз днес не очаквам особено качествен дебат, видно е и от мотивите за вотап - каза на свой ред Атанасова. Те бяха доста тайнствени до онзи ден. За тях се говори от ноември и се търси подкрепа още от преди това. В един момент обаче се оказа, че БСП се оказа сама. Мотивите са комична компилация от социологически изследвания, вестникарски изрезки и разни мисли на разни хора от така наречения елит на БСП”, заяви от своя страна Десислава Атанасова от ГЕРБ. Бойчев се опита да внесе ясното относно мотивите, с които ще бъде аргументиран този вот на недоверие. Като първи посочи Докладът на ДАНС за информационната акцизна система на Агенция \"Митници\", поискан от БСП в последния момент, в който според тях има сериозен пробив в системата за събиране на приходите и манипулиране на данните.   Кьорфишек се оказа, че има скандален доклад на ДАНС. Нямаме притеснения по отношение работата на която и да е институция. През 2016 г. е направен доклад с констатации, които Финансовото министерство е отстранило поетапно. Има само една констатация, която е в процес на отстраняване заради технически усложнения. Законът за акцизите стана факт през 2007 г. До 2010-а, докато правителството на ГЕРБ не разработи тази система, тя не функционираше. Освен това според главния прокурор няма установени никакви лица, които да са злоупотребили с тази система, отбеляза Десислава Атанасова и уточни: Не я познавам  системата, за да съм категорична, че е перфектна. Но когато говорим за акцизи и приходите – ние имаме рекордна събираемост – 20 млрд. лева са събрани през тази година. А по време на мандата на БСП приходите са в пъти по-малко. През 2014 същата система е действала при управлението на Орешарски. При отстраняването на недостатъците й, очевидно тази система е започнала да работи по-добре, посочи Атанасова.  Тя определи като необясними и атаките на БСП по отношение на антикорупционния закон, върху който президентът Радев беше наложил вето, по-късно отхвърлено в парламента.  Антикорупционният закон е мярка в борбата с корупцията, а странно защо вносителите на вота БСП бяха единствените, които гласуваха против този закон. Ами това говори, че или имат известни притеснения, или не искат да се борят с корупцията, аргументира позицията си Атанасова. Според нея социалистите четат всичко едностранно, а срещите на европейските лидери с Борисов са очевидни и реална оценка за управлението в страната.", "date": "2018.01.23", "title": "Атанасова: Странно е, че вносителите на вота са единствените, които не подкрепиха антикорупционния закон"}
{"url": "http://www.faktor.bg/bg/articles/ekspert-sistemata-na-mitnitsite-e-zatvorena-ne-se-vliza-ot-340-tochki", "text": "За да влиза някой и да трие, означава, че е влязъл в системата, т.е. има право на достъп чрез потребител, парола или друг оторизиращ механизъм. Това заяви експертът по информационна сигурност Борислав Сестримски пред БТВ. Той коментира доклад на ДАНС, от който станва ясно, че има пробойни в акцизната система на Агенция \"Митници\". От БСП смятат, че тя продължава да може да се манипулира като в нея може да се влиза през Скайп или Ай Си Кю. Изпълнителният директор на петролната и газова асоциация Андрей Делчев каза , че само за шест месеца са изчезнали около 300 000 транзакции. Според Сестримски, чрез Скайп може да се изнася информация, но надали може да се манипулира система, защото те не могат да имат пряк достъп до нея, уточни той. Но се застрахова - ако разработчикът не е написал \"плъгин\" за Скайп или Ай Си Кю. В системата се влиза само от информационния отдел на Агенция \"Митници\", което са около 20 души, категоричен бе експертът Тихомир Безлов. Според него 340-те точки на достъп, за които се говори, са всъщност комуникационни устройства, т. е. индустриални сървъри, които събират данните от сензорите от цистерни, контейнери и други. Устройствата, които са в отделните акцизни складове, предават на три групи сървъри – на НАП, на Митниците и още една трета система, т.е. трябва да триете на три места, за да изтриете. Следа от това остава на информационните сървъри на \"Митниците\", заяви Безлов. Според Сестримски \"пробив\" е доста силна дума, но всяка информационна система, освен информационната част, поддържаща бизнес процесите, трябва да има и т. нар. \"identity management\" система, която да контролира достъпа до нея, до \"бекъпите\" и било важно за де установи на колко време са направени те, кой има достъп да връща информация обратно. Когато системата е съставена да работи, тя е обезпечила бизнес процесите и е била достатъчна за извършване на дейностите, свързани с товари, митници, такси и т. н. Тогава, когато някой я е проектирал, по всяка вероятност не му е било възложено да я обезпечи, посочи той. За да влиза някой и да трие, означава, че е влязъл в системата, т.е. има право на достъп чрез потребител, парола или друг механизъм за оторизация, уточни още експертът. Безлов поясни, че влизането в \"интранета\" на Митниците става с т. нар. цифров подпис – чип на картата, и лична парола, т.е. е ясно кой е влязъл и горе-долу какво прави. Проблем винаги ще има, ако нямате независима система за контрол, посочи той. Хубаво е вече при изграждането на системите достъпът да става йерархично и да бъде извършван от система различна от тази за управление на ресурсите, коментира Сестримски. Тя обикновено се контролира от други администратори, т.е. администрират администраторите, контролират създаването на потребителите, правата, които са им създадени и не може някой просто фриволно да променя правилата и да разрешава триене, записване или манипулация на информацията, без да се знае.", "date": "2018.01.23", "title": "Експерт: Системата на митниците е затворена - не се влиза от 340 точки"}
{"url": "http://www.faktor.bg/bg/articles/novini/svyat/prof-chukov-vlastta-v-siriya-pravi-vsichko-koeto-y-kazva-moskva", "text": "В момента сирийското ръководство изцяло прави това, което му казва Москва. Дори сирийската армия не предприема една стъпка без координация на Москва. Няма самолети, така че очевидно нещата са добре координирани. Очевидно е, че кюрдите искат в момента официална руска позиция. Това коментира в ефира на БНТ арабистът проф. Владимир Чуков.  По думите му в  момента виждаме една роля на гарантиращите страни - Турция, Сирия, Иран, т.е. преразпределяне на зоните на влияние в самата Сирия. В момента се водят много ожесточени боеве в провинцията Идлип. Там се забелязва силен напредък на правителствените сили, което нямам как да стане без турско знание и неподкрепа на Турция за бунтовниците. Очевидно става въпрос за преразпределението на влиянието в Сирия, посочи експертът. Арабистът смята, че колкото и силен да е Ердоган, очевидно се усеща една несигурност. От една страна, виждаме подкрепа от Народнорепубликанската партия, но в същото време много силна бездна се е отворила между управляващите и кюрдите, които все повече са изтласкани отвъд турската вътрешна политика, посочи проф. Чуков.", "date": "2018.01.23", "title": "Проф. Чуков: Властта в Сирия прави всичко, което й казва Москва"}
{"url": "http://www.faktor.bg/bg/articles/ivo-hristov", "text": "По повод първата година от началото на мандата на президента Румен Радев началникът на кабинета му Иво Христов даде специално интервю за БНТ, в което отговори на широк кръг от въпроси - от ролята на президентската институция, причината за високия рейтинг на държавния глава през служебното правителство до отношенията с лидера на опозицията Корнелия Нинова и с управляващото мнозинство, модернизация на армията, борбата с корупцията. Президентът бе благоразумен да не дава никакви популистки обещания по време на кампанията. Той остана принципен и достоверен в действията си. Винаги беше верен на кредото, което афишираше: суверенитет, антикорупция, справедливост. Той печели симпатия с личните си качества. Никога не съм бил разочарован от неговата принципност и почтеност. Той сплоти екип около себе си. Нормално е хората да го усещат. С тези думи започна равносметката на Иво Христов за първата година от мандата на президента Румен Радев. На въпрос дали има война между институциите той каза, че противоборство има и то е изцяло в полза на българската демокрация. „Президентът няма призвание да бъде съзвучен с правителството. Напротив – той трябва да коригира всяка отклонение.” Според него трябва да има повече чуваемост в парламентарното мнозинство за тезите на президента. „За съжаление, наблюдаваме механично прегласуване на всяко вето, коментира Христов. „Наблюдаваме алъш-вериш между парламентарните групи, който води до безотказно мнозинство и ветата на президента не се чуват като аргументи.” Според Иво Христов у нас все повече се установява атмосферата на партията-държавата, по силата на която се внушава, че всяко мнение, което не е в съзвучие с управляващите, е с нещо подозрително. В България управляващите държат не само парламентарното мнозинство, те имат влияние в съдебната система. Те имат влияние върху големите национални медии и контролират, по силата на законите, и специалните служби. Хубаво е, че при тази концентрация на власт има един овластен гражданин – президентът, подкрепен от 2 милиона българи, който е контрапункт на всяко отклонение на властта, подчерта гласът на Радев.  По думите на Христов борбата с корупцията е един от приоритетите за президента Радев. „Борбата с корупцията е траен ангажимент на президента. Тя е ключ към българската безизходица в момента. Тя е причина и за бедността, тя ерозира съдебната система, минира държавната администрация, обезсърчава хората. Много често българите емигрират не от бедността, а отчаянието, че не може да пробие тази безизходица”, каза Христов, като подчерта, че трябва общо национално усилие в битката с корупцията. Що се отнася да проблемите в българската армия, това е една от горещите теми, по които трудно вероятно ще бъде постигнат консенсус.  „За модернизацията на армията съгласие няма”, изтъкна Иво Христов. „Дали ще има е трудно да се прогнозира. Но ако не бъде постигнато, ще се лишим от 100-годишната българска авиация. Виждате, че самолетите започват да аварират, голяма част от тях не летят.” По време на интервюто той подчерта положителната оценка на президента при старта на българското председателство на ЕС.  Подкрепихме правителството в неговите приоритети за българското европредседателство. Това е разумен избор. Държа да поздравя г-жа Павлова, която организира добре началото на председателството, заяви Иво Христов.", "date": "2018.01.23", "title": "Иво Христов: Президентът няма призвание да е в съзвучие с кабинета, а коректив на управлението"}
{"url": "http://www.faktor.bg/bg/articles/votat-na-nedoverie-useshtane-za-koruptsiya-bez-konkretni-motivi", "text": "Много обвинения, много забележки на висок глас и малко доводи \"за\" внесения от БСП вот на недоверие по темата \"Коруцпия\". В ефира на БТВ депутатите Мануил Манев (ГЕРБ), Иван Иванов (БСП), Искрен Веселинов (\"Обединени патриоти\") и Пламен Христов (\"Воля\") разговаряха за предстоящите дебати по вота. Въпреки поканата ДПС не изпратиха свой народен избраник, който да участва в дискусията. \"Когато България е на върха на европейската политика, една партия, раздирана от вътрешни проблеми като БСП, освен да направи един такъв безсмислен и смешен вот, няма никакъв друг шанс\", възмути се представителят на ГЕРБ. Според него дебатите ще протекат в стил \"Една жена каза\", след като вчера и \"последният голям балон, който пуснаха БСП, се пукна\". Той визира единодушното отричане на проблемите със сигурността на електронната акцизна система, в което вчера се включиха финансовият министър, главният прокурор, шефът на агенция \"Митници\" и председателят на ДАНС. Иван Иванов го репликира, като посочи, че председателят на бюджетната комисия Менда Стоянова е \"сложила думи в устата\" на служители на ДАНС по време на изслушването в парламентарните комисии и така те изкарали БАЦИС по-сигурна, отколкото е в действителност. \"Това, което за нас е жалко, е че този вот не дава никакъв конструктивизъм, защото колегите ги е мързяло да извадят мотиви. Връщат се на неща от 2015 - 2016 г., вадят се твърдения от вестници\", заяви Искрен Веселинов и подчерта, че усещането за корупция в българското общество от 2007 г. е едно и също и се дължи на управленията на БСП и ДПС. \"ДПС ясно и точно каза, че това управление е най-сериозното и няма алтернатива. ДПС са най-вероятно в някаква коалиция с г-н Веселинов, дори\", отвърна Иванов. Той коментира, че ще е интересно да се види поведението на хората на Мустафа Карадайъ в пленарната зала. \"ДПС много често се обявяват за твърда опозиция и много твърдо се изказват против управлението и правителството, но много странно ги няма в залата, когато трябва да гласуват\", отбеляза и Пламен Христов. По думите му \"какъвто е вотът, такъв е и отпорът срещу вота\" и поради тази причина в крайна сметка той \"няма да успее, защото целта му е пиар акция\". Христов отбеляза, че днес ще се обсъждат скандали от миналата есен и е странно, че БСП са чакали толкова време, за да атакуват правителството. Партията на Веселин Марешки ще реши дали да гласува \"против\", да се въздържи или да напусне залата съобразно качеството на дебатите.", "date": "2018.01.23", "title": "Вотът на недоверие: Усещане за корупция - без конкретни мотиви"}
{"url": "http://www.faktor.bg/bg/articles/feysbuk-sotsialnite-mrezhi-mogat-da-badat-opasni-za-demokratsiyata", "text": "Социалните мрежи могат да бъдат опасни за демокрацията, призна \"Фейсбук\", като същевременно увери, че прави всичко възможно, за да ограничи този риск, предаде БГНЕС.  \"Макар и в душата си да съм оптимист, не пренебрегвам вредите, които интернет може да причини, дори и в една добре функционираща демокрация\", каза един от ръководителите на социалната мрежа Самид Шакрабарти, който отговаря за гражданската ангажираност във \"Фейсбук\". Социалната мрежа отново призна, както вече го направи нейният ръководител Марк Зукърбърг в началото на януари, че през 2016 г. е подценила ролята си в разпространението на фалшиви новини и че не е била достатъчно ефективна в борбата срещу информации със съмнителна достоверност, които циркулират в интернет. \"Фейсбук\" от месеци е критикуван за това и не спира да се извинява и да обещава да поправи тази грешка. Едно от основните обвинения дойде в хода на разследването в САЩ за намеса на Русия в предизборната кампания за президентския пост през 2016 г. Москва бе заподозряна, че е използвала социалните мрежи, за да повлияе на гласоподавателите. Тези обвинения бяха отхвърлени категорично от страна на Кремъл. \"Социалната мрежа с над два милиарда потребители твърде дълго не дооценяваше факта, че злонамерени лица използват нашата платформа с цел да вредят\", каза Шакрабарти. Той обаче увери, че компанията работи енергично, за да неутрализира тези рискове. \"Фейсбук\" обяви две сериозни нововъведения, които ще променят присъствието на информацията в \"информационния канал\", всеки потребител ще има персонализирана начална страница с цел да се подобри качеството на съдържанието. Ще се предпочитат източници на информация, които са преценени като достоверни от самите потребители.", "date": "2018.01.23", "title": "Според \"Фейсбук\" социалните мрежи носят риск за демокрацията"}
{"url": "http://www.faktor.bg/bg/articles/burudzhieva", "text": "\"Ще бъда крайно изненадана, ако този вот бъде ефективен и изпълни целта, която си е постави - сваляне на правителството. Няма такъв случай в историята на България. Вотът на недоверие е предвиден за дебат, изваждане на ключови теми в обществото, така че да не могат да бъдат заметени\". Това коменитара политологът доц. Татяна Буруджиева в студиото на \"България он Еър\" по повод първия вот, внесен от БСП към третия кабинет на Борисов. Според нея дебатите в пленарната зала показват, че в БСП има тежко безсилие. Тя е на мнение, че кампанията да прокарваш някакви политики започва да прилича на \"жълтите\" страници във вестниците, но това не значи ефективност.  \"Трябва да имаш много ясни инструменти как да се бориш с корупцията. Очевидно управляващите ще бъдат борците срещу корупцията, независимо от този вот на недоверие\", каза още Буруджиева. Георги Харизанов от Института за дясна политика смята, че вотът може да мине на високи обороти в НС, но не и с високо качество.  \"Някой кмет в Дулово имал братовчед, който май бил роднина на евродепутат... Ако това ще са мотивите да пада правителството, е изключително несериозно. Дебат за сериозни пропуски в управлението не виждам\", посочи Харизамон. \"В БСП сами не се възприемат като алтернатива в момента. Не може да излезе шефът на НЗОК и да каже, че здравната система е в технически фалит и до две години ще се сгромоляса, и това да не е тема, а темата да е братовчедът в Дулово\", коментира още Харизанов. Той бе категоричен, че корупцията е манталитетен проблем, започва от най-ниското обществено ниво и всеки един от нас се е обаждал за връзки.  Според него много важно в тази битка е да се създаде електронен регистър и да има публичен отчет на средствата.", "date": "2018.01.23", "title": "Буруджиева: Кампанията на БСП да прокарва политики започва да прилича на \"жълтите\" страници във вестници"}
{"url": "http://www.faktor.bg/bg/articles/shte-se-razberat-li-tsipras-i-zaev-za-imeto-na-makedoniya-v-davos", "text": "Премиерът на Гърция Алексис Ципрас заминава днес за Давос за участие в Световния икономически форум. Една от срещите му в рамките на форума ще е с македонския му колега Зоран Заев.  Тя ще се проведе непосредствено след започналите с посредничеството на ООН преговори между двете страни за решаване на техния спор за името на Македония. Очаква се Ципрас да изрази готовността на правителството си за намиране на общоприемливо решение на проблема, което да е в рамките на едно съставно название за всеобща употреба. През последните дни именно новото име на Македония изкара на улицата хиляди гърци, които скандираха \"Македония е гръцка\".", "date": "2018.01.23", "title": "Ще се разберат ли Ципрас и Заев за името на Македония в Давос?"}
{"url": "http://www.faktor.bg/bg/articles/v-ankara-pristigna-delegatsiya-na-sasht-zaradi-operatsiyata-v-afrin", "text": "Делегация на САЩ пристигна снощи в Турция за разговори с турски официални представители за Сирия и взаимоотношенията между страните в правната сфера, предаде ТАСС, позовавайки се на турски медии. Американската делегация е ръководена от първия заместник-помощник държавен секретар за Европа и Евразия Джонатан Коен.  В момента делегацията има срещи с представители на министерството на външните работи на Турция, съобщи новинарският сайт Хабер 7.  Предстои и посещение в щаб квартирата на турския генерален щаб за обсъждане на операция \"Маслинова клонка\", която турската армия извършва в сирийския град Африн.", "date": "2018.01.23", "title": "В Анкара пристигна делегация на САЩ заради операцията в Африн"}
{"url": "http://www.faktor.bg/bg/articles/boyko-borisov-podgotvya-sreshtata-turtsiya-es", "text": "Министър-председателят Бойко Борисов се срещна с посланика на Турция. По време на разговора Хасан Улусой поздрави българския премиер с поемането на ротационното председателство на Съвета на ЕС и изрази очакване, че това ще бъде успешен период не само за страната ни, но и за цяла Европа. Двамата са единодушни, че диалогът между държавите-членки на ЕС и Турция трябва да бъде нормализиран в контекста на разбирателство и разумни решения, съобщиха от пресслужбата на МС. Премиерът Борисов и посланик Улусой обсъдиха и подготовката и организацията на предстоящата среща между ръководителите на водещите европейски институции и Турция. На срещата беше дискутирано и продължаващото сътрудничество и партньорство между България и Турция в областта на културата. Възстановяването на духовни сгради на територията на двете страни беше заявено още при срещата на премиера Борисов с турския президент Реджеп Тайип Ердоган на 7 януари в Истанбул, когато двамата откриха реставрирания български храм \"Свети Стефан\". Министър-председателят Бойко Борисов и посланикът на Турция обобщиха по време на срещата си, че София и Анкара ще продължат да поддържат активно двустранно сътрудничество, защото освен непосредствен наш съсед, турската държава е и важен партньор в областта на миграцията, борбата с тероризма, земеделието и енергетиката.", "date": "2018.01.23", "title": "Бойко Борисов подготвя срещата Турция - ЕС"}
{"url": "http://www.faktor.bg/bg/articles/mayka-za-nasilieto-v-doma-v-gabrovo-vidyah-dete-chiyto-krak-be-varzan-za-vrata-s-kolan", "text": "Плесници и вербална агресия – това показват видеоклипове, заснети в центъра за деца и младежи с увреждания „Хризантема” в Габрово. Кадрите станаха достояние на медиите след междуличностен конфликт и обвинения сред персонала на дома. Достъпът до тези жилища е ограничен. В „Хризантема” са настанени седем деца и трима младежи с увреждания, която грижите за тях са денонощни. Потресаващите видеокадри, които бТВ показа, са направени т социален работник в период от две години от 2016 и 2017 г., но излизат наяве едва сега заради... междуличностен конфликт. Разкритията прави ръководителят на центровете за настаняване, след като подчинени й пращат проверка. На кадрите се чуват заплахи от страна на жените, които работят в дома, вижда се и че посягат на децата. От обясненията на работника, ръководителя на центъра, кмета и социално подпомагане става ясно, че за насилието са подавани сигнали и все пак... никой отговорен не е знаел за него. Наказани също още няма. Шанай Мустафа, която е част от неправителствена организация и самата е майка на дете с увреждане, разказа пред bTV, че при посещение в центъра с лекар е видяла дете с луксация и церебрална парализа, чийто крак бил „вързан за врата с колан“. По думите й медицинскиат преглед е показал, че голяма част от децата имат нужда от операция, но такава още не е направена. „Децата имат потенциал, но не получават адекватна медицинска грижа. При деца с увреждания грижата се състои в това да получават адекватна терапия. Мисля, че тези записи не показват всичко, което се случва“, каза още тя. Според Йорданка Милчева – социалния работник, който е направил записите, клиповете са малка част от случващото се. Тя обясни, че ги е направила, за да послужат за доказателство пред компетентните органи. Милчева посочи, че е показала клипа на ръководителя на центъра Маринела Лазарова, която от своя страна е поискала среща с Даниела Василева – директор на дирекция „Образование и социални дейности“, която през 2014 – 2015 г. е била ръководител на проекта, по който е започнала услугата. На срещата Лазарова показала на Василева нагледно за какво става въпрос. „През времето до 2016 г. винаги е била информирана за каквито и да е нередности в центъра, не са били вземани абсолютно никакво мерки. От 2015 до 2017 г. отговорно мога да кажа, че Даниела Василева не е идвала в центъра на посещение да види как вървят нещата“, каза Милчева. Тя самата не работи в центъра от два месеца. Посочи обаче, че не всички служители се държали зле с децата. Ръководителят на център „Хризантема“ Маринела Лазарова обясни, че през декември й е изпратила сигнал до омбудсмана, а на 11 януари официално е сигнализирала прокуратурата. Когато видяла първия запис, го показала на Василева и нямало абсолютно никаква реакция, тя дори не дошла на обикновен разговор със служителите. „В момента удобната позиция е да казва, че не е знаела, но не е така“, заяви Лазарова. Тя предположи, че Василева не е предавала нагоре по веригата тези сигнали. Кметът на Община Габрово Таня Христова заяви, че е „потресена и шокирана от това, което се е случвало в центъра“ и че е „недопустимо, неразбираемо и неоправдаемо поведението, което екипът и ръководителят на центъра са си позволили да проявяват“. По думите й тя разбрала за насилието на 15 януари, когато, при поискани от нейна страна обяснения по повод междуличностния конфликт, получила отговорите на Лазарова. В информацията се съдържаше материал със сигнал за проявено насилие. Още същия ден изпратих сигнала на прокуратурата и Държавната агенция за закрила на детето. До тогава до мен не е достигал сигнал за насилие, а само за междуличностните конфликти, заяви Христова. От Даниела Василева получила обяснение, че не е получавала сигнали нито устно, нито официално. Кметът се закани да е безкомпромисна към всеки, проявил грубо отношение към децата или укрил информация.  Самата тя била влизала в центъра и виждала добро отношение към децата.", "date": "2018.01.23", "title": "Потресаващи разкази за насилието в дома в Габрово"}
{"url": "http://www.faktor.bg/bg/articles/tsetska-tsacheva-ima-vazmozhnost-da-priemem-istanbulskata-konventsiya-s-rezervi", "text": "Има възможност Истанбулската конвенция да се приеме с резерви. Това каза министърът на правосъдието Цецка Цачева на дискусията на дискусията, която се провежда в СУ „Свети Климент Охридски“.   \"Това са направили много държави, които са ратифицирали до момента конвенцията. От 28 държави членки, които са подписали, 17 са я ратифицирали, повечето със забележки. Аз също съм предложила да направим това, тъй като има разминаване с българското законодателство“, каза тя.   Тя подчерта, че безспорно най-много коментари предизвикало понятието джендър, което на български език няма пряк превод. „Използването на този термин като \"пол\", трябва да бъдат ясни, за да не се стига до спекулации и превратно тълкуване, че се прави нещо скрито или че под претекста на ненасилие, основано на женския пол, се цели нещо друго. В разбирането на конвенцията не може да се бори насилието, ако не се постигне равенство на мъжете и жените. Затова тя говори за социалните роли и обществени нагласи\", обясни Цачева.   По думите й понятието „пол“ не замества понятията „жени“ и „мъже“, а цели преборване на стереотипите, свързано с пола и насилието над жени именно заради пола, затова конвенцията се бори с тези стереотипи и предразсъдъци, както и вредни традиции и обичаи, поставящи жените в малоценно положение спрямо мъжа. Според Цачева в конвенцията не се говори за задължение на правно признаване на трети пол, нито се говори за признаване на бракове между лица от един и същи пол.", "date": "2018.01.23", "title": "Цецка Цачева: Има възможност да приемем Истанбулската конвенция с резерви"}
{"url": "http://www.faktor.bg/bg/articles/obshtestvo/zakon-i-red/arestuvaha-v-gartsiya-osaden-za-grabezh-i-iznasilvane-izdirvan-u-nas-ot-2016", "text": "Петър Стоянов, осъден на 10 г. затвор заради грабежа над семейство Анчови през 1998 г., е арестуван в Гърция, съобщиха от прокуратурата, цитирана от „24 часа“. Той е един от 511-те бегълци от правосъдието с влязла в сила ефективна присъда.  Темата за издирваните стана актуална след шесторното убийство в Нови Искър. Оказа се, че обвиненият за касапницата Росен Ангелов-Горския е търсен от 2009 г. След този случай МВР и прокуратурата наредиха проверки и предложиха промени в законите, а няколко от издирваните бандити бяха открити и вкарани в затвора. Стоянов се издирва от 2016 г., когато ВКС осъжда 6-има жестоки рецидивисти, ограбили семейството от Чепинци и изнасилили дъщерите им. Тогава в затвора влизат само 3-ма от тях. Ивайло Рангелов-Джинката е убит през 2005 г., а Петър Стоянов, Борис Маринов и Божидар Методиев-Лудия се укриват.  На 15 януари гръцките полицаи задържат съмнителен мъж, който се опитва да се качи на фериботпхза Италия. Искат му документите, които се оказват фалшиви - имената и снимката били на друг човек. После го прибират в ареста. Самоличността му е разкрита за броени дни - Петър Стоянов от България, за когото има издадена европейска заповед за арест заради присъда от 10 г.  В понеделник Софийската градска прокуратура получава информация официално, че издирваният да влезе в затвора Стоянов е при тях. Започва процедура по екстрадирането на опасния престъпник, за да бъде доведен в България. Петър Стоянов-Президента, който дължи прякора си на съвпадението с имената на бившия държавен глава, ще бъде четвъртият обитател на килия по случая “Анчови”, който преди години разтърси обществеността в Чепинци.  На свобода все още е Димитър Николов-Бомбата. За него обаче има информация, че е в Сърбия, където повече от 3 г. се крие и подсъдимият за източване на КТБ Цветан Василев. Бомбата обаче е задържан и прокуратурата вече е задействала процедурата по екстрадицията му. Продължава издирването на Божидар Методиев. Делото “Анчови” стана известно през 2012 г., когато Цветан Цветанов като вътрешен министър го огласи като пример за бавно правосъдие.  Делото срещу нападателите на Анчови се точи 18 години. В Софийския градски съд съдия Мирослава Тодорова провежда 19 заседания, като на 12 от тях ход на делото не е даден. Следват още 20 заседания, на 12 от тях ход на делото не е даден. Едва през април 2016 г. на по 10 г. затвор са осъдени шестима от нападателите - Димчо Димов-Полицая, Борис Маринов, Петър Стоянов-Президента, Цветко Ненов, Димитър Николов-Бомбата, Божидар Методиев-Лудия. Седмият - Ивайло Рангелов-Джинката, е убит. Всички са с богати криминални досиета за кражби, магистрални грабежи, изнасилвания и много други престъпления. Със залавянето на двамата бегълци от правосъдието Петър Стоянов и Димитър Николов, бандата отново ще се събере заедно, но вече зад решетките след сага, продължава точно 20 г. след нападението над сем. Анчови от 31 януари 1998 година.", "date": "2018.01.23", "title": "Арестуваха в Гърция осъден за грабеж и изнасилване, издирван у нас от 2016"}
{"url": "http://www.faktor.bg/bg/articles/tri-protesta-posreshtnaha-deputatite-okolo-parlamenta", "text": "Три протеста се провеждат около Народното събрание в деня на заседанието за вота на недоверие към правителството. Първият протест подкрепя внесения от БСП вот на недоверие срещу правителството. Пред входа на НС, откъдето влизат народните представители граждани протестират с викове \"оставка\" и размахват суджук, закачен на въдица. Плакатите, които издигат недоволстващите са \"ГЕРБ= корупция\", \"Глас срещу ГЕРБ, глас за България\", \"Спаси България от корупцията\". В градинката до Народното събрание защитници на Истанбулската конвенция поискаха да бъде ратифицирана. Според тях нашето законодателство не давало достатъчно гаранции за защита на жените от насилие. Защитниците на конвенцията носеха плакати \"Любовта не боли\", \"Истинските мъже не бият\", \"Уважавай жените\", \"За правото на мъжете да правят салата\". Противници на Истанбулската конвенция протестираха пред паметника на цар Освободител с плакати \"Запазете децата ни\", \"Не на Истанбулската конвенция\", \"Национални предатели спрете се\", \"Без джендър постулати в ЕП\", \"Народ и президент срещу предателството\". По-рано днес акция в подкрепа на Истанбулската конвенция се състоя и в градинката пред Софийски университет, докато в СУ се провеждаше дискусия по законопроекта за ратифициране на Конвенцията. Десетки хора изразиха позицията си. Те са обявиха категорично \"за\" ратифицирането на документа. Според протестиращите по темата за конвенцията са \"разхвърляни целия политически популизъм е задколисие\", които остават за сметка на хората. Фундаменталната цел на документа е превенция на насилието, което често се наблюдава у нас, допълват хората.", "date": "2018.01.23", "title": "Три протеста посрещнаха депутатите около парламента"}
{"url": "http://www.faktor.bg/bg/articles/kevr-uvure-nyama-da-ima-poskapvane-na-toka-ot-1-yuli", "text": "Няма обективни предпоставки за поскъпване на тока от 1 юли. Това заяви на извънреден брифинг председателят на КЕВР Иван Иванов, посочи Канал3. Според него дали ще поскъпне и с колко, може да се говори най-рано в края на март, когото бъдат подадени исканията от страна на търговците. По този начин от страна на КЕВР отхвърлиха всички твърдения на бизнеса, че се готви драстично поскъпване на електроенергията от новия регулаторен период. Според данни на Иванов, които цитира стойности на борсата от вчера, средната цена е 75 лева за мегават час, а не 120 както твърди бизнеса. От изявлението му стана още ясно, че с готвените промени в закона за енергетиката енергийният регулатор ще има разследващи функции на свободния пазар, но при констатирани нарушения наказанията ще се изпълняват от КЗК. На въпрос дали комисията може да се самосезира, Иванов обясни, че на този етап тя няма това права и дори в поправките не е предвидена тази функция. Според Иван Иванов за допълнителните функции на регулатора държавата ще трябва да помисли и за допълнително финансиране на новите кадри.", "date": "2018.01.23", "title": "КЕВР увери: Няма да има поскъпване на тока от 1 юли"}
{"url": "http://www.faktor.bg/bg/articles/otkriha-trup-na-mlada-zhena-na-plazha-kray-otmanli", "text": "Труп на млада жена е бил открит преди минути на плаж \"Виста мар\" край Отманли, съобщиха от полицията. Плажната ивица се намира извън Бургас в района на парк \"Отманли\". Сигналът за открития труп е подаден от двама души, които се разхождали в района. По първоначална информация жената е на видима възраст между 30 и 35 години. Трупът е откаран за аутопсия в катедра \"Съдебна медицина\" към МБАЛ Бургас.", "date": "2018.01.23", "title": "Откриха труп на млада жена на плажа край Отманли"}
{"url": "http://www.faktor.bg/bg/articles/stolichnata-obshtina-nyama-da-deli-kolite-na-chetni-i-nechetni-pri-mrasen-vazduh", "text": "Столичната общината няма да спира от движение коли според номерата им в дни с мръсен въздух. Първоначалната идея беше за един ден това да се прилага за колите с четни, а в друг - с нечетни номера. Предложението обаче не беше включено в окончателния авариен план за действие, който днес бе приет от комисията по екология към Столичния общински съвет. Предложението за спиране на колите според номерата им беше направено от ресорния зам.-кмет Йоана Христова на заседанието на комисията миналия вторник, но ден по-късно не бе прието от комисията по транспорт с аргумента, че Пътна полиция няма да може да следи за спазването на забраната. Същевременно комисията прие да въвежда пълна забрана за паркиране в платените зони в града. Освен това се разбра, че ще има т.нар. зелен билет от 1 лев за цялата мрежа на градския транспорт. Той ще бъде въвеждан, ако има прогноза от 2 градски станции, че в следващите два дни стойностите на фини прахови частици ще са 4 пъти над нормата - над 200 mg/m3. Има и вариант \"зеленият билет\" да се използва и когато има прогноза или отчетено превишение от четирите градски станции за един ден. Реално пускането на \"зеления билет\" ще бъде възможно поне 3 дни след първите отчетени завишени стойности. Причината е, че осреднените измервания на фини прахови частици за денонощието се публикуват преди обед на следващия ден. Като допълнение общинският съветник Зафир Зарков (ГЕРБ) каза, че Центърът за градска мобилност ще има нужда от още ден, за да въведе нова организация на градския транспорт, като пусне повече автобуси по линиите. Когато има прогноза за превишения до 150 mg/m3, което е три пъти над нормата, общината ще отправя призиви към гражданите да не използват автомобилите си и да не се отопляват с твърдо гориво. Запазва се и идеята кметът на София Йорданка Фандъкова да инициира законодателна промяна, за да се въведат стикери за колите, които да указват степента, с която замърсяват въздуха.", "date": "2018.01.23", "title": "Столичната община няма да дели колите на четни и нечетни при мръсен въздух"}
{"url": "http://www.faktor.bg/bg/articles/nachalnikat-na-nso-podade-ostavka", "text": "Преди 10 дни е починал Господин, дядото на Григор Димитров, но до днес майка му и баща му го крили от него. Те не искали тъжната новина да повлияе на играта на първата ни ракета в Мелбърн, съобщи \"24 часа\".   Григор е кръстен именно на дядо си по бащина линия Господин, който навремето продал ниви, за да финансира развитието на внука си в скъпия спорт.   Едва след приключването на мача на Димитров с британеца Кайл Едмънд неговите родители му споделили за трагичната загуба.", "date": "2018.01.23", "title": "Крият 10 дни от Гришо, че дядо му починал"}
{"url": "http://www.faktor.bg/bg/articles/petak-13/yoncheva-sadruzhnik-s-ofshorka-rakovodena-ot-chovek-iztochval-ktb", "text": "Дебатите по вотът на недоверие на правителството на ГЕРБ и Обединени патриоти роди нов пикантен скандал. Депутатът Делян Добрев освети странни и подозрителни обвръзнаности на червения депутат Елена Йончева с офшорка, регистрирана на Британски Вирджински острови с дружество, източило милиони от КТБ. От разкритията на Добрев стана ясно, че на 20 април 2012 г.  Офшорката „Далий Трейдинг Лимитид”, представлявана от директорите си Клементина Диас де Масиас и Идалия Санхур де Коронадо, които са граждани на Панама, учредяват съвместно дружество с „Авторска телевизия” ЕООД ново дружество – „Офроуд” ООД. Предметът му на дейност е  производство  и разпространение на документални филми за българския и международния пазар. Управител на новото дружество става Елена Йончева. Офшорката, с която фирмата на Елена Йончева е в съдружие, внася в общата фирма \"Офроуд\" 310 000 лева и се задължава да внесе още 250 000 евро, съгласно решение от 20.04.2012 – тоест със самото създаване. Парите са внесени – това личи от отчета за 2012 г. Какъв е произходът им и за какво са дадени обаче не става ясно. Паралелно с това партньорите на Йончева от офшорката са в доверителни отношения със Зорница Пламенова Блъскова. Клементина Диас де Масиас и Идалия Санхур де Коронадо я упълномощават официално да представлява на територията на България офшорката „Далий Трейдинг Лимитид”, а по този начин и дават права да контролира и съвместната им с Елена Йончева фирма \"Офроуд”. Пълномощника Зорница Пламенова Блъскова съвсем не е случаен играч, а е определяна като едно от поставените лица на банкера Цветан Василев. Имала е и офис в КТБ. Другото поставено лице, с което Зорница е в съдружие, е Георги Славчев Георгиев във фирма „Инвестмънт Проджектс” АД, която е успяла да прибере солидни суми от КТБ – говори се за 42 млн. лв. „Инвестмънт Проджектс” АД също се оказва интересен финансов играч. Името на фирмата попада в доклада на AlixPartners за КТБ. Там се констатира, че дружеството е кухо, а през него са били насочвани средства от кредити от КТБ. \"Инвестмънт Проджектс” изглежда е Канал за финансиране, като не докладва оперативни приходи и отчита само други текущи активи и дългосрочен дълг. Нейните активи изглеждат само вземания, получени от трансферите към свързани лица и е малко вероятно да бъдат възстановени\", се посочва в одитния доклад на AlixPartners, цитиран от   . Нещо повече – \"Инвестмънт Проджектс\" е било използвано и за финансирането на самата КТБ. Вероятно по тези тайни финансови пътища едни  хиляди лв. са внесени в общата с Йончева фирма \"Офроуд\". До януари 2017 г., когато стана ясно, че влиза в екипа на Румен Радев, Елена Йончева остава управител на общото дружество. Делян Добрев разсея в пленарната зала и предишни твърдения на Елена Йончева, че не се е познавала лично с банкера-беглец Цветан Василев. Документите от входящия регистър при посещение в КТБ показват, че депутатката от БСП 6 пъти е влизала в централата като пет от тях е имала лична среща с Василев. Бившият депутат от ГЕРБ Антон Тодоров пък публикува на страницата си във фейсбук документите, които удостоверяват думите на Добрев и фирмените и финансови връзки между Йончева, офшорката и посредника на Цветан Василев, чрез който са точени и разпределяни пари. \"Никога не съм използвала държавни фирми, винаги съм плащала данъци. Ако има нещо нередно, не само моля, а настоявам да внесете сигнал в прокуратурата\", заяви Йончева по време на дебата в парламента.", "date": "2018.01.23", "title": "Йончева съдружник с офшорка, ръководена от човек, източвал КТБ"}
{"url": "http://www.faktor.bg/bg/articles/politika/hlyab-i-pasti/bg-armiyata-komichno-i-bezsmisleno", "text": "Бях се подготвил за дълга, аналитична статия, но това, което прочетох ме изуми и стресира. Напълно сериозно.             Военният министър, биографичният доносник на комунистическите тайни служби Красимир Каракачанов отново вади в дневния ред наборната военна служба и решил да раздава привилегии на младежите, които се тропосат в „доброволната казарма“, т.е. – „да здраствует новия, патриотичен РАБФАК“.  Нали поне по-възрастните си спомнят какво беше това чудо социалистически РАБФАК, чрез който комунистически храненици бяха записвани във висши учебни заведения и преподавателите бяха задължени да ги докарат до диплома. Така за няколко години се напълниха  предприятията с полуграмотни висшисти, които не ставаха за нищо, бяха отчайващо прости и само си развяваха дипломата, но пък             Сега безумието е прехвърлено към някаква хипотетична казарма, след отпадането и, след отвратеността на младежите от нея подхранвана от родители, баби и дядовци. И на „образования“ военен министър идва ли му на ум, че няма никакви кандидати дори за неговата специалност история, да не говорим за право или журналистика. Пък и да му припомня, че вузовете в страната се отделиха от държавата още през 1990 год. Другите са частни и не може никой да ги накара насила да приемат поредните тъпи рабфакаджий…             Изглежда министърът сериозно си мисли, че това е някаква грандиозна реформа в българската „народна“ армия!? Наистина натъкмена по патриотически и популистки, ама младите ще ви кажат, че  Е, има и някакви неясни финансови параметри.             Ако е ходил войник, Каракачанов знае, че наборната армия излиза доста по-скъпо от свръхсрочната платена, някъде към 50% повече. Съотношението е 2 към 1 в полза на наборната служба. Не е грешка – издръжката на наборния войник излиза около 1 850 лв., а платената служба на боеца е около 900 лв. И в двата случая трябват пари, но в единия те са доста повече, така или иначе ще трябва да се бърка дълбоко в хазната. В близко бъдеще може и да се намерят, но дали ще е все така? Прегледах военната си книжка. В  „развитото социалистическо общество“ са ми плащали 5.20 лв. на месец като младши сержант и командир на радиостанция, които стигаха за 5 кутии цигари, десет вафли и паста за зъби. На месец! Две години напълно загубено време, ама напълно! Наскоро посветих един забележителен разказ във Faktor.bg на соц-казармата –  . Съветвам всеки, който лелее за онези времена пак да го прочете, включително видния отвсякъде  военен министър Каракачанов!  Онези времена отминаха безвъзвратно, примирете си и мислете нещо наистина иновативно!             Нищо не стана  с поредната модернизация на армията, флота и ВВС, абсолютно нищо.   и просто трябва да се замаже рухването и. Вместо да излязат Каракачанов и президента Радев да ни обяснят защо не става поредната военна „риформа“ се атакува „през центъра“ с доброволната наборна служба.  Но в същото време отново виснахме на хранилката на руските МИГ-ове – стара и хранителна мечта на някои управници. Може и да не е съвсем така, но действията на силовото ведомство накланят везните в тази посока.             Спомням си в началото на прехода колко усилия ни костваше преминаването на социалистическата армия на професионална основа, изчистването на тълпите излишни и неподготвени офицери, жестоката битка с мафията на „зелените чорапи“ от военното разузнаване, прочистването пътя на млади и способни командири, които поне да знаят малко езици и да имат фасон на истински офицери. Така и не бяха по достойнство оценени истинските усилия, които положиха първите цивилни министри – Димитър Луджев и Александър Сталийски. Първият прочисти със замах един напълно амортизиран офицерски корпус, а Сталийски остана в историята с прословутата си заповед, с която  образованието, получено в СССР не се признаваше за висше  и „възпитаниците на съветската академия“ поеха пътя  „в резерва“. Между другото, тази заповед не е отменена от никой след него и още е в сила! Този абсурд ще продължи и смятам сериозно да се заема с   що беше това социалистическа казарма и какви поражения нанесе върху обществото, защото проблемите бяха твърде сериозни, но за тях не се говори. За извращенията, за педерастията, която се вихреше, за самоубийствата и нещастните случаи, за  „трудовата повинност“, за въоръжението и далаверите с оцветения бензин и още, и още. Така че – очаквайте твърде любопитни неща.  В началото на 21 век един български министър да ни връща в съветско-социалистическата казарма е  смешно и абсурдно и си струва да се проведе малко повече просветителска дейност, защото очевидно някои хора имат нужда от нея. Очаквайте…", "date": "2018.01.23", "title": "БГ-армията – комично и безсмислено…"}
{"url": "http://www.faktor.bg/bg/articles/vtori-opit-da-tragne-deloto-ktb", "text": "Специализираният съд ще направи втори опит да даде ход на делото КТБ. Първото заседание по него, което е разпоредително, беше насрочено за 13 декември 2017 г., но тогава не бе даден ход по същество, съобщава \"Дарик\". Делото беше разпределено на случаен принцип на съдия Виржиния Петрова. На съд прокуратурата предаде банкерът Цветан Василев и още 17 души.  Обвинителният акт, който във всичките му копия е от над 210 000 страници, беше внесен от Специализираната прокуратура на 20 юли. Тогава от прокуратурата съобщиха, че са разпитани повече от 400 свидетели. Изготвени са над 90 експертизи от 27 вещи лица. Обемът на събрания доказателствен материал, заедно с веществените доказателства и приложенията, надхвърля 1360 тома.  След като делото беше внесено в съда, ръководителят на Специализираната прокуратура Иван Гешев, който е и наблюдаващ прокурор по делото КТБ, каза, че в общ житейски смисъл, случаят \"КТБ\" представлява най-голямата финансова измама с корупционен привкус в новата българска история. Според Гешев не е пресилено да се посочи това дело като уникално.  \"Задачата, която седеше пред екипа на това дело беше със сложност близо до тази с дизелов двигател да се кацне на луната. Към момента ние смятам, че сме кацнали. Дали ще дишаме и как ще протече процесът, предстои да видим\", каза той тогава.  Останалите обвинени са Александър Панталеев, Илиан Зафиров, Георги Христов, Георги Зяпков, Елка Стойкова, Елена Инджева, Рангел Стойчев, Светлана Георгиева, Снежанка Велева-Стефанова, Маргарита Голева, Красимир Хаджидинев, Маргарита Петрова, Мария Димова, Борислава Тренева-Кючукова, Цветан Гунев, Румен Симеонов, Славияна Данаилова-Велева.", "date": "2018.01.23", "title": "Втори опит да тръгне делото КТБ"}
{"url": "http://www.faktor.bg/bg/articles/savetat-za-sigurnost-na-oon-ne-osadi-turskata-ofanziva-v-afrin", "text": "В Съвета за сигурност на ООН при закрити врата се състояха консултации за положението в Сирия. Извънредното заседание бе поискано от Франция. На него не бе осъдена турската офанзива срещу кюрдските милиции, съюзени със САЩ, не бе приета и обща декларация, предаде Франс прес, цитирана от БТА. След заседанието френският посланик в световната организация Франсоа Дьолатр изрази безпокойство от ситуацията в Северна Сирия и ескалацията на напрежението там. Той говори за \"трагичната хуманитарна ситуация, предизвикана от сирийския режим и неговите съюзници\" в Идлиб и Източна Гута, където от седмици не може да влезе хуманитарен конвой. Дьолатр обаче бе доста предпазлив по въпроса за Африн. Той повтори позицията на френския външен министър Жан-Ив Льо Дриан, че Франция призовава турските власти да проявят сдържаност, и каза, че този апел се споделя като цяло от участниците в заседанието. Нито един от представителите на влиятелните страни в Съвета за сигурност не направи изявления след заседанието, в което според информиран източник не е участвала посланичката на САЩ Ники Хейли.", "date": "2018.01.23", "title": "Съветът за сигурност на ООН не осъди турската офанзива в Африн"}
{"url": "http://www.faktor.bg/bg/articles/verizhna-katastrofa-na-am-hemus", "text": "Верижна катастрофа на АМ „Хемус“ в тунел Топли дол. По първоначална информация са пострадали около четирима човека, а двама са потърсили лекарска помощ. Тунелът е затворен за движение. Пострадалите са употребили наркотици. Настанени са в столичната болница „Св. Анна“. Към мястото на инцидента пътуват линейки и полицейски екипи. Прави се организация за пренасочване на движението. Има вероятност движението в района да бъде преустановено. Очаквайте подробности!", "date": "2018.01.23", "title": "Верижна катастрофа  на АМ „Хемус“, има пострадали"}
{"url": "http://www.faktor.bg/bg/articles/grazhdani-za-i-protiv-istanbulskata-konventsiya-izlizat-na-protesti-v-sofiya", "text": "Близо 200 организации изразяват категоричната си подкрепа за ратификация на Истанбулската конвенцията. В нейна подкрепа те организират и демонстрация в 11 часа в градинката между Народното събрание и Софийския университет „Св. Климент Охридски”. В същото време обаче има организиран и протест против Истанбулската конвенция пред Народното събрание. Митингът ще призове президента Румен Радев за дебат по темата. Спорните текстове ще бъдат обсъдени и в парламента - председателят на Народното събрание Цвета Караянчева организира обществена дискусия по законопроекта. Ще присъстват депутати, представители на изпълнителната власт, неправителствени организации и експерти.", "date": "2018.01.23", "title": "Граждани \"за\" и \"против\" Истанбулската конвенция излизат на протести в София"}
{"url": "http://www.faktor.bg/bg/articles/obshtestvo/ulitsata/detski-psiholog-obshtestvoto-ni-e-nechuvstvitelno-i-tolerantno-kam-detskoto-nasilie", "text": "Децата не могат да носят отговорността като цяло, обществото носи отговорност. Това каза в студиото на Нова ТВ детския психолог Иван Игов помолен да коментира жестокото убийство на клошар във Варна от 14-годишно момче, заснето от негови малолетни приятели.Той припомни, че това не е единственият случай, който той познава.  Много често в средата, в която израстват децата губят представата за добро и зло. Това е причина за отключване на тяхната агресия.  Подобно убийство е неразбираемо за много от хората. В социалните мрежи повечето го свързват с етническата принадлежност на децата. За съжаление обаче има и други случаи. Това до някъде е загуба на реалност. В един момент съвременните деца започват да губят връзката между добро и лошо, обясни Игов. В същото време децата в тийнейджърска възраст се стремят да получат принадлежност към определена група. Но обществото трябва да показват отношение към тези групи и да ги познава по-добре, смята още психологът.  Иван Игов счита, че причина за такива осъдителни прояви от страна на децата е и толерансът на обществото към насилието и липсата на  чувствителност към агресивното поведение към деца и от деца към техни връстници. По този повод той направи съпоставка със случаите на насилие над деца с увреждания в специалния дом в Габрово, показани в репортаж на Нова ТВ.  Тук става дума за проблем, който трябва да бъде гледан глобално, а се инцидентно, аргументира позицията си Игов.", "date": "2018.01.23", "title": "Психолог: Обществото ни е нечувствително към детското насилие"}
{"url": "http://www.faktor.bg/bg/articles/pozhar-unishtozhi-stolichen-restorant", "text": "Столичен ресторант изгоря в ранните часове на днешния ден. Сигналът за пожара близо до зала „Фестивална” е подаден минути около 5.40 тази сутрин. Изгорели са около 500 кв. метра площ. Няма пострадали при инцидента. Три коли на пожарната са загисили развилата се огнена стихия.  Причините за пожара се изясняват.", "date": "2018.01.23", "title": "Пожар унищожи столичен ресторант"}
{"url": "http://www.faktor.bg/bg/articles/parvi-vot-na-nedoverie-kam-kabineta-borisov3", "text": "Първи опит на опозицията да свали правителството. На извънредно заседание парламентът ще обсъжда искането на БСП за вот на недоверие срещу кабинета \"Борисов\". Социалистите искат оставката му за провал в борбата срещу корупцията. Обещават и конкретни доказателства в четири области - здравеопазване, строителство, обществени поръчки и борба с контрабандата. БСП атакуваха правителството сами, след като от ДПС се отказаха да участват във внасянето на вота. Те обаче ще го подкрепят при гласуването, но със свои мотиви, които ще изложат в пленарната зала. Въпреки това общо 105-те опозиционни гласа не достигат за сваляне на правителството. Нужни са поне 121. Гласуването ще бъде поне 24 часа след приключване на днешните разисквания - тоест вероятно в четвъртък сутринта.", "date": "2018.01.23", "title": "Първи вот на недоверие към кабинета \"Борисов 3\""}
{"url": "http://www.faktor.bg/bg/articles/novini/balgariya/slanchevo-s-vremenni-uvelicheniya-na-oblachnostta", "text": "Днес ще преобладава слънчево време с временни увеличения на облачността. Ще духа слаб до умерен североизточен вятър. Максимални температури между 0° и 5°. Атмосферното налягане ще продължи да се повишава и ще е значително по-високо от средното за януари. Над планините ще има временни увеличения на облачността, но само на отделни места ще прехвърчи сняг. Ще духа силен северен вятър. Максимална температура на височина 1200 метра около минус 4°, на 2000 метра – около минус 9°. Над Черноморието ще има временни увеличения на облачността, но без валежи. Ще духа умерен вятър от север-североизток. Максимални температури на въздуха: 2 - 3°. Температурата на морската вода е 7°. Вълнението на морето ще бъде 4 бала.", "date": "2018.01.23", "title": "Слънчево с временни увеличения на облачността"}
{"url": "http://www.faktor.bg/bg/articles/zapochva-svetovniya-ikonomicheski-forum-v-davos", "text": "Тази година форумът се провежда под мотото \"Да създадем общо бъдеще в един разединен свят\".  В навечерието на срещата на световни политически и бизнес лидери се присъждат награди на хора на изкуството, допринесли за положителни промени в обществото. Награди получиха австралийската актриса Кейт Бланшет, певецът и композитор Елтън Джон и индийския актьор Шах Рук Хан, предаде Ройтерс, цитирана от БНР. Бланшет получи Кристалната награда на форума за работата си с хора, принудени да напуснат домовете си, бягайки от конфликти.  Елтън Джон беше отличен за благотворителната дейност на неговата фондацията за борба със СПИН, а Хан - за защита на правата на жените и децата в Индия.  Кейт Бланшет, която е носителка на два Оскара, стана през май 2016 г. посланик на добра вола на агенцията за бежанците на ООН. Тя се срещна със сирийски бежанци в Ливан и Йордания.  Актрисата предупреди, че ако не се направи повече, за да се помогне на бежанците, последиците ще бъдат сериозни. Изгубените поколения от необразовани, лишени от права и напуснали домовете си деца са не само огромна загуба на потенциал, но и заплаха за бъдещата глобална сигурност и просперитет, каза още Бланшет.  Междувременно швейцарският курорт Давос се бори с обилен снеговалеж, който доведе до транспортен хаос. Основната влакова линия към градчето беше засипана от лавина. Дори най-заможните гости чакат, защото беше забранено на хеликоптерите да летят заради намалената видимост.  Тази година с голям интерес се чака участието на Доналд Тръмп. След като речта му беше обявена, лидерите на големите европейски държави, които напоследък пропускаха форума, заявиха, че ще ходят. Ангела Меркел ще говори в сряда, а Еманюел Макрон събра над 140 бизнес лидери във Версай преди да участито им в Давос.", "date": "2018.01.23", "title": "Започва Световния икономически форум в Давос"}
