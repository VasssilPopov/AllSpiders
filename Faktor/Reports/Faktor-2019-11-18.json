{"url": "https://faktor.bg/bg/articles/oblachno-prez-tseliya-den", "text": "Днес над страната ще преобладава облачно, в равнините и мъгливо време. На места в западните и южните райони ще превалява слаб дъжд, съобщи „Фокус”. Временни разкъсвания на облачността ще има над североизточните, а към края на деня и над югозападните райони. Вятърът ще се ориентира от юг-югоизток и ще е до умерен. Преобладаващите максимални температури ще бъдат между 15° и 20°, в София около 16. Атмосферното налягане слабо ще се понижи, но ще остане малко по-високо от средното за ноември. Над Черноморието облачността ще е значителна, без валежи. Ще духа до умерен юг-югоизточен вятър. Максимални температури на въздуха: 13°-15°. Температурата на морската вода е 18°. Вълнението на морето ще бъде 2-3 бала. Над планините ще преобладава облачно и мъгливо време. На места, главно в масивите от Западна и Южна България ще превали дъжд, над 2500 метра – сняг. Ще духа силен югозападен вятър. Максимална температура на височина 1200 метра около 11°, на 2000 метра – около 6°.", "date": "2019.11.18", "title": "Облачно през целия ден, към края на седмицата предстои захлаждане"}
{"url": "https://faktor.bg/bg/articles/izpalnitelniya-direktor-na-toplofikatsiya-sofiya-podade-ostavka", "text": "Изпълнителният директор на \"Топлофикация София\" Кремен Георгиев е подал молба за напускане, съобщи пресцентърът на дружеството. Искането е постъпило днес в Надзорния съвет на компанията, пише \"Дневник\". Решението на Георгиев идва в резултат на предварително обсъждане на по-ранен етап с Надзорния съвет и е било прието единодушно от него, се казва в съобщението. Новият ръководител на \"Топлофикация София\" е Александър Александров. Той е магистър \"Топлоенергетика\" от Технически университет - София, с няколко специализации в Германия, включително по Програма за обучение на висши мениджърски кадри (еквивалент на МВА) и повече от 20 годишен опит на ръководни позиции във водещи български и международни компании, се казва в кратката му биография. Смяната на изпълнителния директор на \"Топлофикация-София\" идва няколко месеца, след като \"Булгаргаз\" заведе дело срещу дружеството за дължими 35 млн. лева за доставен природен газ. Сумата е част от общо дълг от над 120 млн. лв. той беше натрупан само за година, в периода август 2018 - август 2019 година, след като преди това \"Булгаргаз\" продаде на Българският енергиен холдинг вземанията си от столичното дружество в размер на 105 млн. лева. \"Необяснимо е как за такъв кратък период са натрупани толкова големи задължения. В същото време, ако направите преглед на финансовия отчет на \"Топлофикация София\" за 2018 година, ще разберете, че техните постъпления са достатъчни, за да могат да си покриват задълженията към \"Булгаргаз\" за доставен газ\", каза тогава шефът на \"Булгаргаз\" Николай Павлов. Общо дълговете на столичната топлофикация са за над 800 млн. лева, обяви през юли Столичният общински съвет. Като вариант за спасение, той възложи на \"Топлофикация\"-София да търси международен консултант, който да извърши оценка на сегашното положение на дружеството, правен анализ, както и икономически и технологичен одит. До март 2020 г. дружеството трябва да представи този анализ, с който да се определи посока за стабилизиране и най-вече за технологична модернизация. Спасението е в чуждестранен инвеститор, който да вложи 257.4 милиона евро в закъсалото дружество за технологичното му обновление, препоръчва докладът на работна група от експерти, който бе приет от общинския съвет.", "date": "2019.11.18", "title": "Изпълнителният директор на \"Топлофикация София\" подаде оставка"}
{"url": "https://faktor.bg/bg/articles/ivelin-popov-horata-okolo-bobi-mihaylov-zhivurkat-na-graba-na-futbola", "text": "Досегашният капитан на националния отбор Ивелин Попов благодари на Борислав Михайлов за всичко, което е направил за представителния тим. Попето обаче бе доста рязък спрямо хора от обкръжението на вече бившия президент на БФС, като не разкри кого точно визираq предаде БНР. “Благодаря на Борислав Михайлов за това, което е направил за отбора - винаги е помагал и осигурявал необходимите неща. Според мен обаче хората около негов живуркат на гръба на футбола. Това е моето мнение, който иска да ми се обижда. Лечков няма как да трови атмосферата, при положение, че идва на базата и си тича отстрани. С Лечков не съм говорил за отказването ми. Не мога да коментирам дали е знаел за моето отказване. С Михаил Касабов съм говорил, с Борислав Михайлов съм говорил, но с него не. Нямам проблеми с него”, каза още Попов.", "date": "2019.11.18", "title": "Ивелин Попов: Хората около Борислав Михайлов живуркат на гръба на футбола"}
