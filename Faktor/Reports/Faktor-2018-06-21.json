{"url": "https://www.faktor.bg/bg/articles/georgi-kostov-iztichaneto-na-informatsiya-ot-mitnitsite-e-ovladyano", "text": "Изтичането на информация от Агенция \"Митници\" е овладяно и шефът на ведомството Георги Костов дава отчет за ситуацията ежеседмично на премиера Бойко Борисов и на прокуратурата. Изпълнителният директор на митниците беше извикан в комисията за борба с контрабандата в Народното събрание, за да направи отчет заедно шефът на Националната агенция за приходите. По думите на Костов хакването на митническата система е много сложно и затова решението на проблема не е толкова просто. Костов призна , че обявената информация от ОЛАФ за нелагално преминаване на стоки през страната е вярно. Категоричен беше обаче, че това не е дело на митниците като цяло, а на отделни служители. По думите на шефа на митниците общият събран приход за първите шест месеца на годината се очаква да бъде 4,5 млрд. лева или с 206 млн. лева повече от същия период на миналата година.", "date": "2018.06.21", "title": "Изтичането на информация от митниците е овладяно"}
{"url": "https://www.faktor.bg/bg/articles/radan-kanev-problem-na-vota-na-nedoverie-kam-borisov-e-che-bsp-ne-sa-alternativa-na-tova-upravlenie", "text": "Не съм искал оставката на Томислав Дончев. Но е хубаво, че отговори на нашата атака,  че България няма приоритети за настоящия програмен период за европейско финансиране и ние не знаем какво защитава  България като свои приоритети в европейския бюджет. Затова ние от „Демократична България“ представихме строго реформаторска програма за управление на европейските фондове и кои са нашите приоритети. Това обяви в студиото на Би Ти Ви зам.-председателят на ДСБ Радан Кънев. По думите му ЕС правилно е решила да увеличи  бюджета за държавите, които са застрашени и подложени на мигрантски натиск, сред които е и България. Кънев обаче не разбира позицията на Корнелия Нинова, която зае позиция „против“ тази политика на ЕС, като ниглежират този проблем и подкрепят позицията на Вишеградската четворка. Радан Кънев коментира е внесения вот на недоверия на БСП по сектор „Сигурност“, който той лично определи като несъстоятелен.  Единственият проблем от този вот на недоверие към Борисов е това, че БСП не могат да бъдат никаква алтернатива на управление на ГЕРБ. Що се отнася до кохезионната политика, бившият син депутат счита, че колкото по-малко пари разпределя властта, толкова по-добре ще бъдат инвестирани европейските средства и те ще стигнат до повече български граждани. Европа правилно се насочва към  дребните и средни земеделски производители, чистите произвоства, екологични продукти. Това е добре за България, в която се наблюдават наченки на събуждането на българското село, но управляващите не го отчитат. Затова Демократична България е единствената алтернатива на това управление. Водещата обаче репликира Радан Кънев: Да, така мислите вие, но социолозите не дават подобни прогнози.", "date": "2018.06.21", "title": "Радан Кънев: Проблем на вота на недоверие към Борисов е, че БСП не са алтернатива на това управление"}
{"url": "https://www.faktor.bg/bg/articles/novini/svyat/sotsiolozi-konstatirat-demokratsiite-sa-izpraveni-pred-seriozna-kriza-na-obshtestvenoto-doverie", "text": "Демократичните страни по света са изправени пред тежка криза на общественото доверие. Това е заключението на голямо социологическо проучване, публикувано днес, съобщава \"Ройтерс\". Докладът на германската социологическа агенция Dalia Research, озаглавен \"Индекс на възприятие на демокрацията 2018\", е установил, че доверието в правителствата изглежда дори по-ниско сред хората в демократичните страни, отколкото в държавите, смятани от социологическата агенция за недемократични. \"Най-големият риск за демократичните страни в момента е, че обществеността вече не ги вижда като демократични\", изтъква Нико Ясперс, който е изпълнителен директор на Dalia Research. На въпрос \"смятате ли, че вашето правителство действа във ваш интерес?\", 64 процента от анкетираните, живеещи в демократични страни, са отговорили \"рядко\" или \"никога\". В недемократичните страни 41 процента са посочили същото, според проучването, в което са участвали 125 хил. души в 50 страни. Кения, Австрия, Португалия, Швеция и Дания са страните, в които най-голям процент хора са заявили, че правителството не е действало в техен интерес. Кения е категоризирана като \"частично свободна\", а останалите четири страни като \"свободни\" в класацията на американската неправителствена организация Freedom House, която Dalia Research са използвали за целта на проучването. Хората в Саудитска Арабия, Египет, Турция и Китай, всички те категоризирани като \"несвободни\", най-рядко са давали този отговор. Запитани \"чувствате ли, че гласът на хора като теб има значение в политиката?\" 54 процента от гражданите в демократичните страни са отговорили, че гласовете им \"рядко\" или \"никога\" имат значение, в сравнение с 46 процента в недемократичните страни. От десетте страни, които са имали най-висок процент на хора, които посочват, че техните гласове рядко или никога не са били чувани, девет са демокрации. \"Въпреки че гражданите в демократичните общества биха могли свойствено да бъдат по-критични към правителството си в сравнение с онези, които живеят в недемократични общества, възприятието е често толкова важно, колкото и реалността, и следователно последиците от констатациите остават съществени и себеопознавателни\", се изтъква в доклада.", "date": "2018.06.21", "title": "Социолози констатират: Демокрациите са пред сериозна криза на общественото доверие"}
{"url": "https://www.faktor.bg/bg/articles/prevantivni-merki-v-alzhir-spirat-internet-po-vreme-na-izpitite-v-uchilishte", "text": "Властите в Алжир изключват интернета на територията на цялата страна по време на училищните изпити. Така те се надяват да избегнат преписването на отговорите, съобщава Би Би Си. Достъпът до интернет, включително и мобилен, ще бъде преустановяван един час преди началото на всеки изпит в средните училища, за да не могат учениците да търсят отговорите и да общуват един с друг за въпросите. Тези изключвания ще продължат до 25 юни. Решението за спиране на интернет било прието след като през 2016 г. изпитните въпроси са се появили в мрежата по време на самите изпити и даже още преди тяхното начало. Миналата година властите се обърнали към доставчиците с молба да ограничат достъпа до социалните мрежи по време на изпитния период, но това се оказало недостатъчно. Министърът на образованието на Алжир Нурия Бенгабрит в интервю за вестник \"Аннахар\" каза, че Фейсбук ще бъде блокиран в цялата страна за времето на изпитите. По думите ѝ, макар властите да не искали да предприемат подобни драстични мерки, не могат безучастно да наблюдават как информацията за изпитните въпроси изтича в интернет. Допълнителна мярка е забраната всички устройства с достъп до интернет, които принадлежат както на учениците, така и на преподавателите, да бъдат внасяни в двете хиляди зали, където се провеждат изпитите. За целта на входа на всяка зала са поставени детектори за метал. Нурия Бенгабрит уточнява, че в печатниците, където се размножават изпитните билети, са поставени заглушители на мобилните телефони и камери за наблюдение. 700 хиляди ученици ще положат изпити в Алжир до 25 юни. Резултатите от тях ще бъдат обявени след 22 юли.", "date": "2018.06.21", "title": "Превантивни мерки в Алжир: Без интернет по време на изпитите в училище"}
{"url": "https://www.faktor.bg/bg/articles/tsvetanov-na-sreshtata-s-hristiyandemokraticheskiya-sayuz", "text": "Председателят на ПГ на ГЕРБ и заместник-председател на партията Цветан Цветанов се срещна днес в София с представители на Християндемократическия съюз от местната власт в Щутгарт. В срещата участва и кметът на Велико Търново и председател на НСОРБ Даниел Панов. По време на срещата Цветан Цветанов подчерта, че между българския и германския народ съществуват дълбоки връзки, като изтъкна, че това ясно проличава в доброто сътрудничество между ГЕРБ и фондациите „Конрад Аденауер“ и „Ханс Зайдел“. Председателят на ПГ на ГЕРБ отбеляза, че вследствие на кризата в Близкия изток и увеличения мигрантски поток към Европа, на България се е наложило да изгради възспиращо съоръжение по границата с Турция. „Справихме се отлично с тази задача, като днес можем да кажем, че мигрантският натиск е равен на нула“, изтъкна Цветан Цветанов.  По думите му за България европейската солидарност, изразяваща се в кохезионната политика, е изключително важна за развитието на регионите и осигуряването на просперитет на гражданите. Пред членовете на регионалната група на Християндемократическия съюз в Щутгарт Цветанов бе категоричен, че едно държавно управление е силно, когато има добре работеща местна власт. „Днес кметовете на ГЕРБ представляват над 5 млн. български граждани. Отговорността ни е голяма, затова всички депутати и представители на изпълнителната власт сме в непрекъснат диалог с кметовете“, обясни зам.-председателят на ГЕРБ, като подчерта, че именно в това се крие силата на ГЕРБ. „Ние сме постоянно сред хората в желанието си да чуем и съответно решим проблемите им“, посочи Цветанов. Председателят на ПГ на ГЕРБ уточни, че от 2009 г. насам приоритет на правителството е поддържането и качественото изграждане на пътищата от републиканската пътна мрежа. „Малко след като обявихме кога окончателно ще бъде построена АМ „Хемус“, веднага бе проявен инвеститорски интерес към районите, през които тя ще минава“, съобщи Цветанов. На свой ред председателят на НСОРБ и кмет на Велико Търново Даниел Панов разказа на гостите от Германия какви са функциите на сдружението. Той изтъкна, че кметовете в цялата страна усещат подкрепата на държавата и благодарение на това нещата се случват. „Все повече градове в България придобиват истински европейски облик“, заяви Панов. По думите му НСОРБ днес помага със своите препоръки в изработването на законите, които пряко касаят работата на общините. В рамките на събитието се проведе и дискусия, по време на която представителите на ХДС споделиха своите впечатления от работата на местната власт у нас. „Като членове на Европейската народна партия, за нас е изключително приятно да видим колко активно работи местната власт“, казаха гостите.", "date": "2018.06.21", "title": "Цветанов пред немските християндемократи: Едно държавно управление е силно, когато има добре работеща местна власт"}
{"url": "https://www.faktor.bg/bg/articles/novini/balgariya/izprashtame-36-iya-kontingent-ot-sastava-na-vaorazhenite-sili-na-nato-v-afganistan", "text": "Министърът на отбраната Красимир Каракачанов и заместник-началникът на отбраната генерал-лейтенант Пламен Атанасов ще участват утре, 22 юни, в тържествената церемония по изпращане на 36-ия контингент от въоръжените сили за участие в мисията на НАТО в Афганистан „Решителна подкрепа”. Ритуалът ще се проведе в град Плевен от 15:00 часа на площад „Възраждане“. Контингентът е в състав до 160 военнослужещи. Той включва национален елемент, рота за охрана, екип от съветници и щабни офицери в щаба на мисията на НАТО. Национален командир е полковник Веселин Василев от Съвместното командване на силите. Командир на ротата за охрана е майор Велин Кехайов от военно формирование 42800 - Плевен. Помощник-национален командир на контингента е подполковник Недялко Киров от военно формирование 52340. На ритуала по изпращането в Плевен ще присъстват още командващият на Съвместното командване на силите генерал-лейтенант Любчо Тодоров и командирът на Сухопътните войски генерал-майор Михаил Попов.   Международната мисия на НАТО в Афганистан „Решителна подкрепа” е фокусирана върху подготовката, подпомагането и предоставянето на екипи от съветници за афганистанските държавни институции и националните сили за сигурност във взаимодействие с афганистанското правителство, партньорите и другите международни организации, ангажирани в региона. Участието ни в мисията е съгласно отговорностите на България като страна-членка на НАТО.", "date": "2018.06.21", "title": "Изпращаме 36-ия контингент от състава на въоръжените сили на НАТО в Афганистан"}
{"url": "https://www.faktor.bg/bg/articles/zaradi-izbyagali-zatvornik-blokirat-varna", "text": "На всички входно-изходни точки във Варна има заградителни мероприятия от страна на полицията, съобщиха от сектор КАТ в Областната дирекция на МВР. Органите на реда извършват проверки във връзка с издирвания затворник от Ловеч. Заградителни мероприятия има както по пътя за \"Златни пясъци“, по пътя към Добрич, Бургас и към автомагистрала \"Хемус“. Проверките предизвикаха огромни задръствания в рамките на града, информира \"Фокус\". Огромни опашки от чакащи автомобили има в двете ленти по бул. „Владислав Варненчик“ в посока към София. От Областната дирекция на МВР отказват да коментират към този момент с какво са свързани заградителните мероприятия.", "date": "2018.06.21", "title": "Готвят блокада на Варна заради избягалия затворник"}
{"url": "https://www.faktor.bg/bg/articles/vishegradskata-chetvorka-boykotira-minisreshtata-na-varha-za-migratsiyata", "text": "Страните от Вишеградската четворка, които имат твърд подход към проблема с миграцията, обявиха днес, че изключват варианта да участват в европейската минисреща на върха в неделя в Брюксел, предаде Франс прес. Премиерите на Унгария, Полша, Чехия и Словакия, които разговаряха в Будапеща с австрийския канцлер Себастиан Курц, оспориха законността на минифорума на върха. В него по покана на председателя на Европейската комисия Жан-Клод Юнкер участват 10 страни членки на ЕС - Франция, Германия, Италия, Гърция, България, Малта, Испания, Австрия, Белгия и Холандия, отбелязва Франс прес. Според унгарския премиер Виктор Орбан председателят на Европейския съвет Доналд Туск е този, който отговаря за организирането на срещи на върха в съюза, а не Европейската комисия. \"Ние разбрахме, че ще има минисреща на върха, но ние няма да участваме, защото това противоречи на обичайните практики на ЕС\", каза Орбан. \"Минисрещата на върха в неделя е неприемлива и ние няма да участваме. Те искат да претоплят едно минало предложение, което вече отхвърлихме\", допълни полският премиер Матеуш Моравецки, имайки предвид, че ще се обсъжда темата за преразпределянето на мигранти в съюза. Полският премиер припомни, че Вишеградската група не поддържа програмата за релокация на мигранти в ЕС, предаде ТАСС. Той каза, че Полша и останалите от групата не са в клуба на страните, поддържащи подобна програма и нямат намерение да се присъединяват към него. Срещата в Брюксел е свикана в момент, в който в Германия канцлерът Ангела Меркел е притискана от баварските си съюзници от Християнсоциалния съюз да постигне в ЕС втвърдяване на европейските правила и практики по миграционните въпроси, отбелязва Франс прес. За организиране на срещата в неделя е настояла именно Меркeл, предаде Ройтерс. Разбираме, че някои страни имат вътрешнополитически трудности, но това не бива да води до взимане на прибързани решения за цяла Европа, каза Орбан. Той заяви, че страните от Вишеградската четворка и Австрия са се договорили да работят за укрепване на защитата на външните граници на ЕС. Постигнато е и съгласие, че разграничаването на мигрантите на икономически мигранти и бежанци трябва да става извън пределите на съюза. Премиерът на Чехия Андрей Бабиш каза, че европейската гранична агенция Фронтекс трябва да бъде значително укрепена и подсилена, предаде Ройтерс. Бабиш каза, че е съгласен с мнението на Меркел по този въпрос и че служителите на Фронтекс трябва да бъдат увеличени до 10 000 души. ЕС трябва да гарантира безопасността на своите външни граници, така че Европа да може да продължи да съществува без вътрешни бариери, заяви Курц, предаде ТАСС. Австрийският премиер каза, че преди страната му да стане ротационен председател на ЕС от 1 юли, той води преговори с всички страни членки, за да разбере по-добре техните позиции. \"По време на председателството ние ще отделяме внимание на темата за безопасността и искаме да работим за създаването на един ЕС, който е способен да се защитава. Тоест, ние се фокусираме върху политиката на безопасността и отбраната, на борбата с незаконната миграция. Мисля, че не е нужно повече да продължаваме спора за разпределянето на бежанците, а да помислим за това да защитим заедно нашите външни граници. Ако можем да гарантираме надеждни външни граници, тогава нашата цел - Европа без вътрешни граници - може да остане реалност\", каза Курц. Той също призова за увеличаване на персонала на Фронтекс, но и за нови правомощия на тази европейска служба. Според него Фронтекс трябва да не позволява на лодките с мигранти да тръгват към Европа, трябва да се бори с трафикантите в трети страни и едновременно с това да развива дейността по оказването на помощ на място, защото само така ще бъдат подкрепени онези, мъже, жени и деца, които най-много се нуждаят от това.", "date": "2018.06.21", "title": "Вишеградската четворка бойкотира минисрещата на върха за миграцията"}
{"url": "https://www.faktor.bg/bg/articles/avstriya-i-vishegradskata-chetvorka-se-razbraha-zaedno-da-ukrepvat-vanshnata-granitsa-na-es", "text": "Премиерът на Унгария Виктор Орбан обяви, че страните от Вишеградската четворка (Унгария, Полша, Чехия и Унгария) и Австрия са се договорили да укрепят външната граница на Европейския съюз, както и за обработването на мигрантите извън границите на ЕС, съобщава \"Ройтерс\". Вишеградската четворка се срещна с австрийския канцлер Себастиан Курц, за да обсъдят имиграцията и въпросите около бюджета на ЕС. Курц е единственият от лидерите на петте странии, който ще присъства на минисрещата на върха по проблема през уикенда в Брюксел, на която ще участва и България.", "date": "2018.06.21", "title": "Австрия и Вишеградската четворка се разбраха заедно да укрепват външната граница на ЕС"}
{"url": "https://www.faktor.bg/bg/articles/elena-yoncheva-s-amneziya-ne-mozha-da-si-spomni-dali-predi-borisov-byahme-tsafnali-i-varzali", "text": "Всеки вот на недоверие към правителството на Борисов е загъснял вот. От това страда всеки български гражданин, обясни в студиото на \"Лице в лице\" на бТВ мотивите за предстоящия вот Елена Йончева, говорител на ПГ на БСП. На въпрос не преигравате ли, като казвате, че правителството на Борисов е опасно за всеки български гражданин, това не е ли прекалено, тя отговори: \"Не, не е прекалено. Като казвам \"всеки български гражданин\", не говоря за тази част, която един депутат от ГЕРБ нарече шайка, а именно организирана престъпна група. Той визираше именно ГЕРБ\", разясни Йончева. \"Ние работим с инструментите на демокрацията, а как може да се бориш с тези инструменти, ако имаш срещу себе си организирана престъпна група, по думите на този доскорошен депутат от ГЕРБ (пак уточни тя, явно внимавайки да не се наложи да го доказва пред съда). Вотът на недоверие е един сигнал, да информираме какво се случва в държавата, разясни тя. Помолена да уточни какво се случва, че се налага този вот, Йончева обрисува апокалистична картина. \"Става дума за агресия навсякъде, убийства, набези по селата, обещанието на премиера на това правителство, че ще осигури във всяко населено място по един полицай - както виждате, всичко това се превръща в някаква шега, водевил, цирк. Разкриваемостта на кражбите е под 75 процента. Телефонните измами - 85 процента неразкрити. МВР не се справя със своята работа. Една от причините за това е, че само през последните 2 години са направени  20 поправки в закона за МВР, има раздут административен щат, а хората, които ни охраняват, са с мизерни заплати. Полицията няма самочуствие, няма достойнство. Заплатите им са ниски.\" Какъв е изходът? \"Специалистите трябва да кажат\", измъкна се Йончева. У нас има най-ниските заплати, най-ниските пенсии, хората едвам оцеляват, посочи тя. България пропада, хората не издържат вече. Мечтата на всеки човек е да се махне от България, изброи още Йончева. Но не можа да отговори на въпроса: а дали преди Борисов бяхме \"цъфнали и вързали\"?", "date": "2018.06.21", "title": "Елена Йончева прегря: \"България пропада!\""}
{"url": "https://www.faktor.bg/bg/articles/krasimir-karakachanov-dali-e-choveshka-ili-tehnicheska-greshkata-za-padnaliya-helikopeter-vse-stava-vapros-za-pari", "text": "\"Възложили сме работа по предварителни договори с фирми, които могат да извършат поправка на техниката. Така, ако получим средства, няма да има забавяне за изготвянето им\", заяви министърът на отбраната Красимир Каракачанов на изслушване пред Комисията на отбраната. Според него, две са възможните версии са падането на хеликоптера Ми-17 - техническа неизправност или човешка грешка. \"Не мога да се произнеса преди комисията да излезе с решение. Имам мнение, но не е логично да го изразявам\", каза министърът. \"Ако става въпрос за техническа неизправност, се потвърждава тезата ни, че трябват пари за поддръжка. Ако става дума за човешка грешка тя е в това, че пилотите не летят достатъчно. Горе-долу 2:1 са летящите към нелетящите пилоти. И в двата случая опира до пари\", каза още той. \"За изминалата година пилотът на падналия хеликоптер е имал 20 часа във въздуха. Каквито и сметки да правим, само от загубата на самолета “Спартан“, от началото на тази година, е 50 млн. лева. Един Ми-17 струва 3 милиона лева. Ако тези пари бяха осигурени за поддръжка и нова техника, сега нямаше да говорим за загинали хора. Малко повече средства са нужни за поддръжка\", допълни министърът на отбраната. \"Фирми произвеждащи, банички и чорапогащници обжалват договорите ни за обществени поръчки\", коментира Каракачанов \"След миналогодишния инцидент имаме притеснения и за корабите, там нещата се оглеждат. Имам притеснение за всички предстоящи проекти, всичко може да се случи. Но има интерес към всички 3 проекта, които сме внесли. Амбицията ми е до края на годината да сключим договорите\", посочи още Красимир Каракачанов.", "date": "2018.06.21", "title": "Красимир Каракачанов: Имаме притеснения и за корабите, всичко може да се случи"}
{"url": "https://www.faktor.bg/bg/articles/rumen-petkov-ako-ne-postroim-aets-belene-shte-tryabva-da-kupuvame-tok-ot-turtsiya", "text": "1800 страници документи във връзка с изказвания за \"Южен поток\" предостави председателят на АБВ Румен Петков в ефира на БТВ. \"Това са публични изявления, интервюта. Национално предателство е да си срещу \"Южен поток\" и сега да купуваме руски газ срещу Турция\", подчерта той. По думите сега страната ще плаща лъжите на някои хора за \"Южен поток\". \"Ще дойде време, ако не построим \"Белене\", когато ще купуваме ток от Турция\", предупреди лидерът на АБВ. \"Унгария строи ядрена централа, Турция строи, Финландия строи, ние какво правим\", попита Петков. \"Никога не съм крил, че обичам Русия. Гьолът \"Белене\" е наша заслуга. Сега можеше първи поток да работи\", добави политикът. \"Две са предизвикателствата пред сегашното правителство - да договори директна доставка на газ от Русия за България и Европейския съюз и да построи АЕЦ \"Белене\", уточни той. \"Вотът на недоверие няма да мине. Той е компесаторен акт, стремеж да се запушат вътрешни дупки\", категоричен е лидерът на АБВ.", "date": "2018.06.21", "title": "Румен Петков: Ако не построим АЕЦ \"Белене\", ще трябва да купуваме ток от Турция"}
{"url": "https://www.faktor.bg/bg/articles/ikonomika/ot-utre-amerikanskite-stoki-v-evropa-poskapvat", "text": "Европейският съюз въвежда от утре мита върху редица американски продукти. Таксите са в размер на 25% и ще засегнат стоки като бърбън, джинси и мотоциклети. Решението е в отговор на наложените от Доналд Тръмп мита за внос на европейски стомана и алуминий. Еврокомисарят по търговията Сесилия Малмстрьом уточни, че ЕС е оставен без избор в тази ситуация. Канада също обяви, че от 1 юли въвежда ответни мита за американския износ.", "date": "2018.06.21", "title": "От утре - американските стоки в Европа поскъпват"}
{"url": "https://www.faktor.bg/bg/articles/boyko-borisov-otkriva-parviya-plovdivski-ikonomicheski-forum", "text": "Първият Пловдивски икономически форум ще открие днес министър-преседателят Бойко Борисов. Повече от осемдесет  изтъкнати личности от България и Европа ще говорят на срещата в града под тепетата,  което ще даде възможност да бъдат идентифицирани и оценени ключови предизвикателства пред икономическия растеж. Сред обсъжданите теми ще бъдат: визии за бъдещето на ЕС, геополитика на региона, разширение на еврозоната, енергийният съюз на ЕС, банковият съюз на ЕС, перспективи пред Западните Балкани, капиталообразуване и развития в областта на преките чуждестранни инвестиции в България, корупция и захват на държавата, регионално развитие и икономически клъстери, подобрения в образователните резултати, демография, навлизане на отворени данни, роботи и изкуствен интелект, върховенство на правото и сигурност на имуществените права. Пловдивският икономически форум се организира от Делфийския икономически форум, базиран в Атина, Гърция, и от Център за либерални стратегии в София. Форумът предлага среща с хора от най-високо ниво от България и света от политическата, стопанската и интелектуалната област, които ще коментират предизвикателствата пред България, региона и Европа. Крайната му цел е чрез диалог и споделяне на идеи и визии да допринесе за успешната трансформация на България и за отключването на нейния потенциал за социален и стопански растеж. Форумът ще се провежда всяка година през месец юни в Пловдив – прекрасен град с важна роля за икономическото развитие на страната.", "date": "2018.06.21", "title": "Бойко Борисов открива първия Пловдивски икономически форум"}
{"url": "https://www.faktor.bg/bg/articles/grisho-izliza-za-vtora-pobeda-sreshtu-dzhokovich", "text": "Григор Димитров се изправя срещу Новак Джокович на осминафинал в Куинс, който специалистите определиха като финал преди финала. Българинът има само един успех от седем мача срещу бившия номер 1 и днес ще се опита да се класира в топ 8 за първи път от два месеца. Очаква се срещата да започне около 17 ч. българско време. Димитров започна турнира в Куинс с победа в три сета над Дамир Джумхур (Босна и Херцеговина). Сърбинът път преодоля лесно квалификанта от Австралия Джон Милман Сблъсъкът между Гришо и Ноле ще бъде осми помежду им, а единствения успех на 27-годишния българин датира от преди пет години и турнира на червени кортове в Мадрид. Съперник на победителя от Джокович - Димитров ще бъде французин, тъй като в другия осминафинал един срещу друг се изправят Жулиен Бенето и Адриен Манарино.", "date": "2018.06.21", "title": "Гришо излиза за втора победа срещу Джокович"}
{"url": "https://www.faktor.bg/bg/articles/prirodonauchniyat-muzey-organizira-tseremoniya-v-pamet-na-boyan-petrov", "text": "Националният природонаучен музей на БАН организира тържествена церемония в памет и в чест на българския алпинист и зоолог Боян Петров. Инициативата ще се състои днес от 17.00 часа в Големия салон на БАН. От 16:00 часа ще бъде отворена книга, в която всеки може да отдаде почит към паметта на Боян Петров. Паметното събитие ще открие проф. Николай Спасов - директор на Националния природонаучен музей на БАН. На него д-р Петър Берон, проф. Павел Стоев и докторантката Виолета Желязкова ще представят изследователските приноси и заслугите на Боян Петров към Националния природонаучен музей, към Центъра за изследване и защита на прилепите, както и природозащитните каузи, които той подкрепяше.   За първи път ще бъдат показани зоологичните материали, събрани от Боян Петров, илюстрации от експедициите му и някои от изследователските му записки. Алпинистът Боян Петров изчезна под връх Шиша Пангма в Хималаите на 3 май. Издирването му бе прекратено на 16 май. Към 2017 г. той е българският височинен алпинист с най-много – 10, изкачени осемхилядници.", "date": "2018.06.21", "title": "Природонаучният музей организира церемония в памет на Боян Петров"}
{"url": "https://www.faktor.bg/bg/articles/lavitsite-startiraha-s-triumf-vav-voleybolnata-liga-na-natsiite", "text": "Женският национален отбор започна по най-добрия начин участието си в турнира на претендентите за място във Волейболната лига на нациите. Тимът ни победи Австралия с 3-0 (25-11, 25-16, 25-15) в първия си мач от Група Б в перуанската столица Лима. \"Лъвиците\" контролираха двубоя от самото начало и с представянето си отново доказаха, че се намират в невероятна форма, която ги изведе до триумф в Златната европейска лига. Така съставът воден от селекционера Иван Петков постигна 5-и пореден успех в официален сблъсък без да загуби гейм.  Следващият съперник на волейболистките ни е Пуерто Рико. Срещата e в събота и започва в 01:00 ч. след полунощ българско време! В другия мач от надпреварата, който се игра рано тази сутрин, домакинът Перу загуби от Колумбия с 0-3 в Група А.", "date": "2018.06.21", "title": "\"Лъвиците\" стартираха с триумф във Волейболната лига на нациите"}
{"url": "https://www.faktor.bg/bg/articles/uefa-nalozhi-promyana-na-datite-za-sreshtite-na-levski-ot-parvi-kvalifikatsionen-krag-na-liga-evropa", "text": "УЕФА наложи промяна на датите за срещите на Левски от първи квалификационен кръг на Лига Европа. Момчетата на Делио Роси ще гостуват на Вадуц (Лихтенщайн) на 11-ти юли вместо на 12-ти, а реваншът е на 17-ти на стадион \"Георги Аспарухов\". При успех на \"сините\" в първия кръг на Лига Европа, тимът ще се изправи срещу победителя от двойката Биркиркара (Малта) или КИ Клаксвик (Фарьорските острови) - Жалгирис Вилнюс (Литва). Тогава Левски отново ще имат предимството да играят срещата-реванш на \"Герена\". Първите мачове от втория квалификационен кръг на този етап са определени за 26 юли, а реваншите са на 2 август.", "date": "2018.06.21", "title": "УЕФА наложи промяна на датите за срещите на Левски от първи квалификационен кръг на Лига Европа"}
{"url": "https://www.faktor.bg/bg/articles/sport/svetat/daniya-udarzha-ravenstvo-na-avstraliya", "text": "Дания и Австралия не успяха да се победят и завършиха 1:1 в среща от трета група на световното първенство в Русия. Така \"червеният динамит\" събра 4 точки в класирането, а пък \"кенгурутата\" се поздравиха с първа точка на Мондиал 2018.  В последните си срещи от груповата фаза, след които ще стане ясно и кои два тима ще продължат на 1/8-финалите, Дания ще се изправи срещу Франция, а Австралия срещу Перу, предаде Би Ти Ви.  Срещата започна динамично и в 7-ата минута Кристиан Ериксен даде преднина на Дания за 1:0.  В 23-ата минута пред водения от Херайде тим се откри нова възможност, но ударът с глава на Николай Йоргенсен мина покрай дясната греда на Матю Райън.  В 36-ата минута се наложи поредна ключова намеса на VAR от началото на шампионата. Юсуф Поулсен игра с ръка в наказателното си поле и след допитване до системата, реферът посочи бялата точка. Зад топката застана капитанът Миле Йединак, който порази вратата на Каспер Шмайхел за 1:1, отбелязвайки второто си попадение на Мондиала. Той се разписа от дузпа и в първия двубой срещу Франция, в който \"кенгурутата\" отстъпиха с 1:2.  В началото на второто полувреме датчаните направи няколко добри атаки в търсене на победата. Вместо да вкарат втори гол обаче те можеха да инкасират такъв в собствената си врата в 68-ата минута. Шмайхел не се намеси добре при центриране, но с малко късмет топката бе изчистена в корнер.  Две минути по-късно Моой стреля мощно, но над вратата на Дания. Австралия продължи да стои по-добре на терена, а удар на Том Рогич попадна в ръцете на стража на \"Лестър\".  При ответната атака \"червеният динамит\" претендираше за дузпа, но съдията подмина ситуацията.  В последните минути на мача австралийците отново бяха близо до втори гол, но ударите на играчите на Арзани и Леки бяха отразени от Шмайхел.", "date": "2018.06.21", "title": "Дания удържа равенство на Австралия"}
{"url": "https://www.faktor.bg/bg/articles/dzhokovich-se-razpravi-s-grigor-dimitrov-samo-za-65-minuti", "text": "Носителят на 12 титли от Големия шлем Новак Джокович сложи скоростен край на участието на Григор Димитров в тенис турнира в \"Куинс\". Сърбинът имаше нужда от едва 65 минути, за да елиминира шампиона от 2014 г. след категоричен успех с 6:4, 6:1. Джокович записа първата си победа срещу играч от топ 10 от май 2017 г., когато надигра Доминик Тийм (6:1, 6:0) в полуфиналите на мастърса в Рим. Бившият №1, който в момента е 22-и в ранглистата, записа пети пореден успех срещу Димитров и седми в осмия мач помежду им. След като в първия кръг оказа доста колебания и измъкна много трудна победа срещу босненеца Дамир Джумхур, българският тенисист не успя да окаже сериозна съпротива на бившия №1 във втория си мач на тревни кортове за 2018 г. Джокович печелеше с лекота своите подавания, а Димитров изпитваше сериозни проблеми с началния си удар и не представляваше никаква заплаха при ретур. В първия сет българинът спечели едва четири от 24-те точки, в които посрещаше. С малко повече трудности шампионът от финалите на АТП спечели първите си четири подавания, без да даде шанс за пробив на Джокович. Димитров обаче се срина в първата критична ситуация - при 4:5, когато трябваше да сервира за оставане в първия сет. Българинът изостана с 0:40, спаси първите два мачбола, но при третия допусна двойна грешка и подари сета на съперника. Развоят на първата част доведе до срив в играта на Димитров. Той допусна два пробива в първите си три подавания и набързо изостана с 1:5. Едва в гейма, в който Джокович сервираше за спечелването на мача, световният №5 показа желание за борба. Българинът спаси три мачбола и дори стигна до първата си и единствена възможност за пробив. Джокович все пак не допусна удължаване на двубоя и го приключи при четвъртия си мачбол. Димитров завърши мача с повече печеливши удари - 14 срещу 8, но допусна значително повече непредизвикани грешки - 26 срещу 12. Българинът направи осем аса, но и цели пет двойни грешки. В четвъртфиналите Джокович ще се изправи срещу победителя от френския дуел Жюлиен Бенето срещу Адриан Манарино. Другият четвъртфинал в тази долна половина на схемата ще противопостави Жереми Шарди и Франсис Тиафо. В горната половина поставеният под №1 и победител в \"Куинс\" от 2012 г. Марин Чилич ще играе с шампиона от 2010 г. Сам Куери. Настоящият носител на трофея Фелисиано Лопес ще срещне Ник Кириос, съобщава \"Дневник\".", "date": "2018.06.21", "title": "Джокович се разправи с Григор Димитров само за 65 минути"}
{"url": "https://www.faktor.bg/bg/articles/chuma-plazna-po-ovtsete-i-kozite-v-yambolsko", "text": "Огнище на болестта „Чума по дребните преживни животни“ (PPR) е било регистрирано в село Воден, в ямболската община Болярово, съобщи БАБХ. Това е първият слчуай, в който заболяването е засечено на територията на ЕС. Проби от животни са изпратени за допълнителен анализ във Финландия. От агенцията уточняват, че болестта не е опасна за хората, но е много опасна за овцете и козите. Наличие на заболяването на определена територия рязко ограничава възможността за търговия с животни, както и с животинска продукция. За ограничаване разпространението на болестта е определена трикилометрова предпазна зона, която ще се следи стриктно и ще се вземат проби. В граничните общини Царево, Малко Търново и Средец от област Бургас, Болярово и Елхово от област Ямбол и Тополовград и Свиленград от област Хасково се забранява търговията, придвижването и транспортът на дребни преживни животни с изключение на тези предназначени за незабавно клане и след разрешение от официален ветеринарен лекар или на такива преминаващи транзит. Забранява се и организирането на пазари и изложби на дребни преживни животни. Заболяването е разпространено в съседна Турция, но на този етап не е ясно как е проникнала заразата на територията на страната.  Заболяването се предава при тесен контакт между животните. С цел предотвратяване неговото разпространение и засягане на нови ферми, ще бъдат извършвани проверки за нелегална търговия и придвижване на дребни преживни животни на територията на съответните области.  БАБХ препоръчва фермерите временно да ограничат търговията и транспортиране на животни, както и посещение на ферми. Особено важно е да се избягват пътувания до ферми в южната ни съседка или в други трети страни.", "date": "2018.06.21", "title": "Чума плъзна по овцете и козите в Ямболско"}
{"url": "https://www.faktor.bg/bg/articles/zalichavat-21-turoperatora-ot-natsionalniya-turisticheski-registar", "text": "Процедура по прекратяване на регистрацията и заличаване от Националния туристически регистър (НТР) на 21 туроператора е започнало Министерство на туризма, съобщава news.bg. Причината е, че компаниите не са представили задължителна застраховка \"Отговорност на туроператора\", което е изрично условие за извършване на туроператорска дейност.  Дружествата, чиято регистрация ще бъде прекратена, са със седалище и адрес на управление в гр. София, Варна, Пловдив, Несебър, Поморие и с. Горна Малина. Общо регистрираните туроператори и туристически агенти в Националния туристически регистър към момента са 3304. Заличените дружества няма да бъдат премахнати от НТР, но ще бъде отразена заповедта за заличаването им, като имената им са оцветени в червено. Така потребителите, при справка в регистъра ще получават информация дали туроператорът е коректен и извършва дейност, спазвайки закона. Заличаването се предприема съгласно решение на Експертна комисия по регистрация на туроператори и туристически агенти към ведомството. В нея участват експерти от Министерството на туризма, както и сдружения на туроператори и турагенти. Задължително условие е регистрираният туроператор ежегодно да сключва договор за застраховка \"Отговорност на туроператора\" с дружество по смисъла на Кодекса за застраховането и да я представи на министъра на туризма. След това тя се вписва и в Националния туристически регистър. Според действащите разпоредби на Закона за туризма не съществува възможност регистриран туроператор временно да спира дейността си и/или да няма валидна застраховка.", "date": "2018.06.21", "title": "Заличават 21 туроператора от Националния туристически регистър"}
{"url": "https://www.faktor.bg/bg/articles/borisov-v-plovdiv-2", "text": "България става все по-добра в икономическо развитие - имаме вече над 6% износ повече и то в иновативни технологии, машиностроене. Завод след завод се появява. Това заяви премиерът Бойко Борисов при откриването на първия Пловдивски икономически форум.  \"Ако трябва да мерим политиците по нещо, то е колко вътрешен продукт могат да организират в своите държави и колко след това се разпределя на глава на населението. Не се управлява с този див популизъм, който е обхванал и света, и България. Може да се спрем на това, което е плюс и това са безспорни факти\", посочи премиерът. Той посочи още един факт в подкрепа на тезата си - добрите условия за инвестиции в страната - 10%-ният плосък данък и 20% ДДС, които са  \"идеални\" за инвеститорите. \"Това ще продължи докато ние управляваме\", увери Борисов. Пред участниците на форума премиерът изтъкна още, че продължава да работи и за подобряване на инфраструктурата в страната. \"Опитайте се да си представите как от Пловдив отивате през \"Струма\" до Солун за часове. Прекрасни места за инвеститори има, прекрасни места да се развиват цехове, да се разширяват производства, туризъм, природни ресурси и енергийната сфера. Пренос на ток, пренос на газ. Какво повече би желал бизнесът?\", попита Борисов. В приветственото си слово при откриването на икономическия форум Борисов подчерта, че форумът в Пловдив е естествено продължение на Делфийския икономически форум, който се проведе през март в Гърция. Той припомни, че Гърция е третият инвеститор в България с над 3,5 милиарда евро оборот и добави, че около 70 000 българи работят при гръцки инвеститори.", "date": "2018.06.21", "title": "Борисов в Пловдив: Икономиката на България се развива все по-добре, появяват се завод след завод"}
{"url": "https://www.faktor.bg/bg/articles/saprugata-na-netanyahu-se-sdobi-s-obvineniya-za-zloupotreba-sas-100-000-dolara", "text": "Съпругата на израелския премиер Бенямин Нетаняху беше обвинена в измама и злоупотреба със 100 000 долара, съобщи Си Ен Ен. Случаят е известен като \"аферата с поръчките за хранене\". Разследващите прокурори твърдят, че Сара Нетаняху е използвала държавни средства, за да надплати храна за 100 000 щатски долара, докато премиерската двойка е живяла в правителствената резиденция в Йерусалим в периода между 2010 и 2013 година. Освен това Сара Нетаняху - също незаконно, е платила около 10 000 долара за частни готвачи, се посочва в обвинителния акт. Сара Нетаняху, както и израелският премиер Бенямин няколко пъти категорично са опровергавали информациите за подобна злоупотреба.  Те не са отговорили сега на въпроси на Си Ен Ен за повдигнатото обвинение.", "date": "2018.06.21", "title": "Съпругата на Нетаняху се сдоби с обвинения за злоупотреба със 100 000 долара"}
{"url": "https://www.faktor.bg/bg/articles/novini/balgariya/radev-i-vuchich-predlagat-nov-kpp-na-srabsko-balgarskata-granitsa", "text": "Да бъде изграден нов гранично контролно-пропускателен пункт на сръбско-българската граница ще предложат Румен Радев и Александър Вучич на правителствата в своите страни. Това съобщи на пресконференция българският президент, който е на официално двудневно посещение в Сърбия. \"Предстои да бъде обсъдено кога и къде може да се изгради новият пункт, но трябва да се подчертае неговото значение за двустранното сътрудничество и за това хората от двете страни на границата да могат да общуват по-лесно\", каза в Белград президентът Радев, подчертавайки, че и двамата с колегата му Вучич искат да говорят с конкретика. Радев сърдечно благодари на своя домакин за поканата, за топлото посрещане и гостоприемството при първото му официално посещение в страната. \"Само преди четири месеца с президента Александър Вучич обсъдихме важни теми за нашето сътрудничество и се радвам, че сега можем да продължим този диалог\", каза Радев пред журналистите. Със задоволство констатирам, че ръстът на стокообмена между нашите приятелски страни е значителен, като за 2017 г. той надхвърли 1 млрд. евро\", подчерта българският президент.  Радев категорично посочи, че и занапред Сърбия може да разчита на подкрепата на България по европейския си път. \"Това е и нашата цел. Развитието и интеграцията на страните от Балканите е в интерес за целия регион. Считаме, че 2025 г. е амбициозна, но постижима за Сърбия цел по пътя й към ЕС\", каза президентът.", "date": "2018.06.21", "title": "Радев и Вучич предлагат нов КПП на сръбско-българската граница"}
{"url": "https://www.faktor.bg/bg/articles/ekaterina-zaharieva-evropa-ne-mozhe-da-prieme-vsichki-mladi-afrikantsi", "text": "\"Европа не може да приеме всички млади африканци, които не виждат перспектива\". Това заяви вицепремиерът и министър на външните работи Екатерина Захариева по време на Пловдивския икономически форум. Тя посочи, че в следващото десетилетие населението на Африка ще се удвои и мигрантският натиск върху Европа няма да изчезне след умиротворяването на Сирия. \"Страните основателки на ЕС, включително Франция и Германия, трябва да дадат отговор на въпроса докъде са границите на сигурността на Европа и се надявам скоро да имаме този отговор\", каза Захариева. Европа трябва да има обща миграционна политика и обща политика по въпросите на убежището, а също и да работи превантивно по отношение на Африка и Близкия изток, каза още външният министър и добави, че друг важен въпрос е опазването на границите. Тя коментира, че преди Гърция и Македония да се разберат за името, е имало много голяма подкрепа за евроинтеграцията на Скопие, която е отслабнала, след като споразумението е било постигнато. \"Сякаш Европа не вярваше, че балканците ще се разберат\", каза Захариева и посочи, че след приключването на гръцко-македонския спор на Балканите остава само една конфликтна точка – отношенията между Сърбия и Косово. Екатерина Захариева добави, че между България и Македония все още има нерешени въпроси, но те ще се решават позитивно и по пътя на диалога.", "date": "2018.06.21", "title": "Екатерина Захариева: Европа не може да приеме всички млади африканци"}
{"url": "https://www.faktor.bg/bg/articles/svetoslav-malinov-zelenite-v-ep-me-podkrepyat-v-bitkata-sreshtu-restarta-na-aets-belene", "text": "Евродепутатът от групата на Европейската народна партия Светослав Малинов е получил категоричната подкрепа на колегите си от Партията на Зелените в битката си срещу рестарта на АЕЦ „Белене“, която започна в Брюксел. Това съобщи самият той в интервю за „Хоризонт“: \"Категорична подкрепа, желание да споделят своя опит, който е изключително богат в тази насока и така да се каже, претенции към самите нас – българите, да дадем по-ясен план за противодействие\".  Преди около седмица Малинов обяви, че се е срещнал с еврокомисаря по енергетиката Мигел Ариас Канeте, за да го уведоми за опасенията на \"Демократична България\". На въпрос каква подкрепа очаква от другите си колеги и най-вече от българските, Малинов отговори: \"Досега наистина в много каузи, по повечето теми от такъв мащаб, сме били заедно, но този път, опасявам се, няма да бъдем\".", "date": "2018.06.21", "title": "Светослав Малинов: Зелените в EП ме подкрепят в битката срещу рестарта на АЕЦ „Белене“"}
{"url": "https://www.faktor.bg/bg/articles/novi-pravila-shte-spazvat-evropeytsite-vav-velikobritaniya-sled-brekzit", "text": "Гражданите на ЕС, които са живели във Великобритания в продължение на пет години, ще получат статут, с който могат да запазят същите права на работа, образование и достъп до социални помощи и услуги, каквито имат и сега. От същите права ще се ползват съпрузите, децата, родителите и внуците им. Това гласят правилата, по които Великобритания ще третира европейците след Брекзит.  Въпросът какво ще се случи с трите милиона граждани на ЕС, живеещи във Великобритания, бе един от най-важните в преговорите. Хората, които живеят в страната към 31 декември 2020 г., но още нямат право на постоянно пребиваване, ще получат \"предварителен статут\", докато изтекат необходимите пет години. Министърът на вътрешните работи Саджид Джавид обясни, че позицията на правителството е да дава статут \"по подразбиране\", като ще е необходима \"много сериозна причина\" той да бъде отказан. Кабинетът планира процесът да започне през есента и да бъде напълно готов за работа в началото на 2019 г., за да се избегне рязък скок на молбите в края на март, след като Великобритания напусне ЕС. Тя ще бъде в действие по време на двегодишния преходен период, който трябва да продължи до юни 2021 г. Заявяващите трябва само да докажат идентичността си, пребиваването си във Великобритания и да не са извършвали сериозни престъпления, като ще бъде съдействано за положително решение. Близо 1500 служители ще работят по този проект. Работата ще се върши онлайн или чрез приложение за смартфон, макар то още да не е достъпно за потребителите на Apple, уточняват от вътрешното министерство. Компанията обаче работи по въпроса. Хората, които нямат достъп до компютри или не знаят как да ги използват, ще получат помощ и може да бъдат посетени в домовете си от служители по имиграцията. 3.8 млн. европейци живеят във Великобритания, а около 900 000 британци - в ЕС, показват данните на националното статистическо бюро. Министърът обвини европейските държави, особено Франция и Испания, че не действат толкова бързо по въпроса за британските експати, макар че той трябва да бъде решен до \"Деня Брекзит\" - 29 март 2019 г. Но докато британското правителство решава само, държавите от ЕС трябва да постигнат консенсус, който да бъде одобрен и от Европейския парламент. Ако няма споразумение до 29 март, статутът на британците на континента ще остане несигурен, макар Лондон да очаква те да имат същите права, каквито и европейците на Острова.", "date": "2018.06.21", "title": "Лондон обяви правила за европейците, живеещи във Великобритания, които ще важат след Брекзит"}
{"url": "https://www.faktor.bg/bg/articles/makedonskiyat-kanal-5-es-i-nato-vse-oshte-chakat-zelena-svetlina-ot-atina-za-makedoniya", "text": "Нито от гръцка, нито от македонска страна се потвърждава дали Гърция, съгласно договора, подписан в неделя край Преспанското езеро, е изпратила уведомление до председателя на Европейския съвет Доналд Туск и до генералния секретар на НАТО Йенс Столтенберг, с което да потвърди позицията си, че всички пречки пред евроатлантическата интеграция на Македония са премахнати, предава скопският телевизионен „Канал 5“, цитиран от \"Фокус\". Бившият посланик на Македония в НАТО Нано Ружин заяви, че не се съмнява, че Македония ще бъде възнаградена на срещата на високо равнище на Алианса на 11 и 12 юли, след като вчера министър-председателят Зоран Заев заяви, че Северноатлантическият съвет на НАТО е поставил на дневен ред поканата на страната. Ружин обясни, че процесът за официалното членство в НАТО е процес, който ще отнеме известно време. Необходимо е членството да се ратифицира във всички парламенти на държавите-членки, както провеждането и допълнителни реформи. Що се отнася до получаването на дата за започване на преговорите със Съюза, нещата остават несигурни. В навечерието на Европейския съвет във вторник и срещата на високо равнище на ЕС два дни по-късно, гръцкият вестник „Катимерини“ отново напомня на съпротивата, която Франция, подкрепена от Холандия и Дания, има по отношение на разширяването. От друга страна, на срещата се очаква разширяването да остане в сянката на темата за справянето с мигрантската криза, около която има огромно разделение между страните-членки.", "date": "2018.06.21", "title": "Македонският \"Канал 5\": ЕС и НАТО все още чакат зелена светлина от Атина за Македония"}
{"url": "https://www.faktor.bg/bg/articles/novini/balgariya/yuzhnokoreyskiyat-sad-ubiystvata-na-kucheta-za-meso-sa-nezakonni", "text": "Южнокорейският съд постанови, че убийствата на кучета за месо са незаконни, след повратното решение на активистите за правата на животните за забрана на храни от кучешко месо. Месото отдавна е част от южнокорейската кухня, като около 1 милион кучета се консумират ежегодно. Но потреблението в последно време е намаляло, тъй като в страната все по-често възприемат представата за кучето като най-добър приятел на човека, а не като добитък, подлежащ на заколение, като практиката да се убива, вече е нещо като табу сред по-младото поколение. За по-ниското потребление помогна и натискът от страна на активистите. Пътят на забраната бе проправен и от властите, които се позоваха на хигиенните разпоредби и законите за защита на животните, забраняващи жестоките методи на клане, за да се отърват от кучешките ферми и ресторанти преди настъпването на Олимпиадата в Пекин. Групата за защита на правата на животните миналата година подаде оплаквания срещу собственик на кучешка ферма в Бучеон, обвинявайки го в \"убийство на животни без основателни причини\" и нарушаване на хигиенните изисквания, а по-късно прокурорите повдигнаха официално обвинение срещу него. Той бе осъден от съда в Бучеон, който реши, че консумацията на месо не е официалната причина да убива кучетата и му друсна глоба от около 2700 долара. Прецедентът проправи пътя за изключване изцяло на консумацията на месо от кучета. Групата за защита на животните е проследявала ферми за кучета и кланици в цялата страна, за да подаде подобни жалби срещу тях на съдебните органи. Депутат от управляващата Демократическа партия представи законопроект в парламента тази седмица, който официално би забранил убиването на кучета за месо. Мярката би ограничила клането на животни за храна, в която влиза кучешкия вид. Около 30 активисти се събраха пред Народното събрание, настоявайки да се приеме законопроекта. Но някои южнокорейци възразиха срещу това. Кучешкото месо обикновено се консумира в страната като летен деликатес с червено месо, което, леко сварено, се смята, че увеличава енергията. Проучване от миналата година установи, че 70% от южнокорейците не ядат кучета, но само около 40% смятат, че практиката трябва да бъде забранена. Подобни дебати се появиха и в други азиатски държави, където се ядат кучета. Най-известният китайски фестивал за кучешко месо в югозападния град Юлин продължава да привлича тълпи, въпреки международното недоволство. Решението на съда в Бучен предизвика яростни протести сред земеделските стопани, чиито помещения обикновено се използват като кланици, докато правителството не лицензира кланиците за убиване на кучета. \"Това е скандално. Ние не можем да приемем решението, че убиването на кучета за консумация на месо означава убиване на животни по прищявка\", каза Чо Хуан Ро, представител на асоциацията на кучешките ферми. \"Има около 17 000 кучета в цялата страна“, каза той, призовавайки правителството да легализира консумацията на кучешко месо и да лицензира кланиците за кучета. \"В противен случай ще се бием до края\", добави активистът. \"Кучетата за хранене и кучетата като домашни животни трябва да бъдат разглеждани поотделно\", каза той, добавяйки, че става въпрос за различни породи, хранени по различен начин и отглеждани за различни цели. \"Кравите, прасетата, пилетата и патиците се отглеждат, за да бъдат консумирани, а защо кучетата да не са?!\", заключи Чо Хуан Ро.", "date": "2018.06.21", "title": "Южнокорейският съд: Убийствата на кучета за месо са незаконни"}
{"url": "https://www.faktor.bg/bg/articles/lilyana-pavlova-migratsiyata-targovskite-vaprosi-i-digitalnata-realnost-sa-temite-na-saveta-na-es-v-kraya-na-yuni", "text": "На Съвета на ЕС на 28 и 29 юни, с който ще завърши Българското европредседателство, лидерите на страните от общността ще обсъдят три основни теми – сигурността и миграцията, търговските въпроси и дигиталната реалност. Това коментира министърът за Българското председателство на Съвета на ЕС Лиляна Павлова по време на Пловдивския икономически форум. Според нея по темата за сигурноста и миграцията не може да се търси решение за всяка отделна страна, а решението трябва да бъде общо. Европа не иска търговска война, но ще отговори реципрочно на мерките, предприети от нейните партньори, за да защити европейския бизнес, коментира Павлова. Тя добави, че третата важна тема ще бъде дигиталната трансформация. Министър Павлова призна, че Европа в известна степен изостава в тази сфера, но посочи, че точно затова темата е важна. Що се отнася до равносметката от Българското европредседателство, Павлова коментира, че то е било шанс да се промени имиджът на България и страната ни до голяма степен се е възползвала.", "date": "2018.06.21", "title": "Миграцията, търговските въпроси и дигиталната реалност са темите на Съвета на ЕС, с който завършва председателството"}
{"url": "https://www.faktor.bg/bg/articles/karadaya-1-2", "text": "Спешни нови закони и правосъдни промени са нужни за борбата с ксенофобията у нас, призова председателят на ДПС Мустафа Карадайъ. Той откри днес международна конференция на тема „Борба с ксенофобията: Прилагане на мултикултурни и мултиезични модели”, организирана от  фондация „Либерална интеграция” и евродепутата Илхан Кючюк, съобщава Канал 3.  По думите на Карадайъ нетърпимостта към другите етноси се увеличава, а управляващата коалиция подпомага процеса. По думите му ксенофобията е общ проблем и възможно най-скоро трябва да бъде направен анализ, след който да се работи с държавна политика за справянето с него. \"У нас проблемът за фашизирането на управлението става все по-актуален. Нито една фашистка диктатура на идва изведнъж. Какво става у нас в последната година. Вдига се измислен шум около бурките в една махала. Община Пазараджик веднага приема мерки, които ги забраняват на местно ниво. Месеци по-късно в парламента влиза законопроект за бурките и забрадките. Вдига се шум около топонимите в Стара Загора, създава се организация уж с претенциите за замяната с изконно български. Общинският съвет приема предложението за преименуване, две седмици по-късно в парламента влиза закон за защита на нацията. Пардон, закон за българския език. В името на мира трябва първо да изведем всички от състоянието на равнодушие. Всеки, на когото е скъп мирътq трябва да направи своя избор и твърдо да се бори с ксенофобията и зараждащия се фашизъм\", заяви лидерът на ДПС Мустафа Карадайъ.  \"Предложихме всичко или поне се опитахме да предложим по темата за Западните Балкани. Но не се сетихме да предложим или не искахме едно нещо – интеграционен модел. А без интеграционен модел Западните Балкани не могат  да бъдат устойчив проект\", каза евродепутатът Илхан Кючук.   Експертите обсъдиха и всички възможни успешни практики за борба с расизма и ксенофобията, които се прилагат в останалите страни.", "date": "2018.06.21", "title": "Карадайъ се обяви за борба срещу ксенофобията и зараждащия се у нас фашизъм"}
{"url": "https://www.faktor.bg/bg/articles/ikonomika/biznes/4-ri-banki-smyatali-da-finansirat-inerkom-no-sdelkata-s-chez-ostava-pod-vapros", "text": "Извън известните три български банки, които са били готови да финансират сделката на пазарджишката \"Инерком\" за придобиването на българските енергийни активи на чешката ЧЕЗ, още една кредитна институция у нас е смятала да подкрепи Гинка Върбакова за  придобивката, предизвикала политически и обществен скандал в България, както и множество въпроси в Чехия. В момента се чака дали Върбакова ще успее да осигури 340 млн. евро за плащането на сумата, което трябва да стане до края на ноември. Финализирането на сделката обаче все повече е под въпрос, тъй като преговорите на \"Инерком\" с част то банките са претърпели провал, по информация на източници на Mediapool. Освен това в петък – 22 юни, на общо събрание на ЧЕЗ АС се очаква смяна на надзора, което на свой ред може да доведе до смяна на мениджмънта и действия срещу сделката, която създаде репутационни проблеми за чешката компания За четвъртата банка става ясно от писмо на Българската народна банка, с което изданието разполага, до председателя на парламента, с което се изпълнява искането на временната комисия в Народното събрание, разследваща сделката \"ЧЕЗ\", банковият регулатор да даде информация за  относно поетите финансови ангажименти от български банки относно сделката между \"Инерком\" и ЧЕЗ. БНБ е питала 21 банки у нас и четири клона на чужди кредитни институции дали са поемали ангажименти да кредитират \"Инерком\", дали са издавали писма за намерение \"ЧЕЗ Груп\" в България след придобиването на активите ѝ. Седемнадесет институции са отвърнали, че не участват и не са участвали във финансиране, не са поемали ангажименти и не са заявявали интерес към сделката. Една от банките е информирала, че е издала банкова гаранция в полза на едно от дружествата от \"ЧЕЗ Груп\" за участие в процедурата по продажба на активите у нас, която е обезпечена с негови пари в сметка на кредитната институция. БНВ не посочва коя е тази банка, но според запознати става въпрос за \"Уникредит Булбанк\", в която са сметките на дружествата на ЧЕЗ в България и въпросната банкова гаранция е необходим в преговорите с евентуалния купувач документ, който при провал на сделката по вина на ЧЕЗ да компенсира избрания нов собственик. Четири от българските кредитни институции са обявили пред БНБ, че са заявявали интерес за потенциално участие във финансиране на евентуална сделка по придобиване на активите на ЧЕЗ в България. В тази връзка те са предоставили на \"Инерком\" писма за интерес, писма за намерения и писма за подкрепа, които обаче съдържали изрично волеизявление от страна на банките, че те не пораждат правно обвързващ ангажимент за съответната банка и че такъв може да възникне единствено след разглеждане и одобрение на финансови инструменти с конкретни параметри, съгласно приложимите процедури на съответните банки, и след разглеждане и оценка на цялата изискуема информация, която следва да се представи от страна на кандидата за финансиране. Отново БНБ не посочва кои са тези четири банки, позовавайки се на банковата и професионалната тайна. Досега известните от публикации в българските и чешките медии, както и от внесена от премиера Бойко Борисов в парламента справка за финансиращите сделката институции, имена на български банки са на държавната Българска банка за развитие, Първа инвестиционна банка и \"Уникредит Булбанк\". Сега се оказва, че и четвърта финансова институция е била готова да даде пари за придобивката на Върбакова. Самата \"Инерком\", по време на разследването на парламентарната анкетна комисия, нееднократно обяви, че това не е са банките, които ще предоставят пари заплащането на сделката, както и че в нея не участват офшорни компании. Обявено беше, че се преговаря с банков консорциум за получаването на синдикиран заем, който да покрие 70-80 на сто от стойността на сделката, а останалите пари ще са от \"Инерком\". По информация на Mediapool обаче, след скандала у нас, въпросният банков консорциум се е разпаднал и останалите банки, към които екипът на Върбакова се е обърнал за преговори, са предпазливи. Самата компания майка в Чехия ЧЕЗ АС е пред смяна на надзорния си съвет, която ще бъде обсъждана на общото събрание в петък. Този орган но свой ред може да инициира промени в ръководството на компанията, в която над 70 на сто са собственост на държавата. Повторно назначеният в началото на юни премиер на Чехия Андрей Бабиш ясно показа, че не харесва сегашния мениджмънт, както и решенията му около продажбата на българските активи. Според източници все още е възможно, дори и \"Инерком\" да намери парите за плащането до края на ноември, ЧЕЗ да се откаже от сделката с Върбакова и да сключи такава с класирания на второ място кандидат в процедурата по продажбата – индийската \"Индия Пауър\", която дори е предложила по-висока цена от българския си конкурент, но с условия да я плати на вноски.", "date": "2018.06.21", "title": "4-ри банки смятали да финансират \"Инерком\", но сделката с ЧЕЗ остава под въпрос"}
{"url": "https://www.faktor.bg/bg/articles/london-obyavi-pravilata-za-evropeytsite-koito-shte-zhiveeyat-vav-velikobritaniya-sled-brekzit", "text": "Части от матурата на зрелостник от Русе бяха загубени. В интервю за БНР зрелостникът Цветан Цветанов обясни: \"Всичко започна, когато си проверих резултата в онлайн платформата на министерството и видях оценка 3,95 по български език и литература. Оценка, която за мен лично е ниска, и се усъмних, че трябва да има някаква грешка. Реално няма как да се изложа толкова много. Аз се свързах с мои приятели и близки преподаватели в гимназията и никой от тях не повярва, че имам толкова ниска оценка. Видях, че може да се види цялата матура в електронен вариант, като на 11 юни отидохме до гимназията да си погледна матурата. Заместник-директорката ми предостави матурата и установих, че две страници са празни, все едно съм подал празна бланка, а аз не съм го направил и съм попълнил абсолютно всичко. Оказа се, че е нужно да напишем заявление до директора и той да задейства процеса, чрез който да се намерят съответно тези листи на хартиен носител, като в крайна сметка се оказа, че не са намерени. Сега се надявам да се поправи това недоразумение, защото все пак аз лично се интересувам изключително много от литература и български език.\" Резултатите от първия модул на изпита на Цветан са без грешка, тоест от тази част на изпита се вижда, че момчето има знания. \"Ученикът не трябва да бъде ощетен\", коментира заместник-министърът на образованието Таня Михайлова.  Пред националното радио тя разказа как е преминала проверката на Министерството на образованието и какво решение е взето. \"Хартиеният носител на писмената работа е прегледан. Липсващите две страници не са подменени. Това означава, че са липсвали седма и осма страница, защото продуктът така е направен, че автоматически да добавя страници. Организира се една проверка, която включва няколко етапа – да се прегледа писмената работа в нейната цялост. Има протокол, в който се вижда, че са отразени липсата на страници 11, 12, 13 и 14 от модул 3, което означава, че зрелостникът не е писал по тези страници, съответно в протокола не е отразена липса на седма и осма от модул 2. Следва въпросът къде са тези страници. Направена е проверка в училището, защото приемането на писмената работа в нейната писмена цялост е абсолютна отговорност на квесторите в залата. Прегледани са всички листове, които се отделят по време на предаването на изпитните работи на зрелостниците. В началото на тази седмица са прегледани и всички материали, които се съхраняват в София. Факт е, че тези страници не са открити. Вчера, когато и началникът на Регионалното управление в град Русе беше информирана за този случай, тя лично наблюдава и видеозаписите от матурите, за да се види какво се случва и тъй като в момента е факт, че нито Комисията за съкращаване и разсекретяване при съставянето на протокола не е отразила липсващите седма и осма страница, нашето решение е на липсващите въпроси от 36-и до 40-и въпрос, с който приключва осма страница, да бъдат признати. Това е техническа грешка\".", "date": "2018.06.21", "title": "Пълна мистерия: Част от матурата на зрелостник безследно изчезна, не помагат и видеокамерите"}
{"url": "https://www.faktor.bg/bg/articles/4-godini-reshetki-za-shofyora-premazal-na-zebra-16-godishniya-kostadin", "text": "Преди минути Бургаският окръжен съд определи ефективно наказание от 4 години лишаване от свобода за Кирил Георгиев, премазал с джипа си 16-годишния Костадин Джардов от село Атия, съобщава \"24 часа\". Фаталното произшествие стана на 20 ноември миналата година на кръстовището край Атия, когато момчето пресичало на зебра на път към училище.  Най-вероятно присъдата ще бъде обжалвана от родителите на убитото момче.  \"Много съжалявам, по никакъв начин не съм възприел момчето на пътя, не го видях\", каза в съда Кирил Георгиев. Той сподели още, че не минавало и ден, в който да не мисли за трагедията.", "date": "2018.06.21", "title": "4 години решетки за шофьора, прегазил на зебра 16-годишния Костадин от Атия"}
{"url": "https://www.faktor.bg/bg/articles/sluzhitelite-na-nimh-prekratyavat-efektivnite-si-protesti-no-ostavat-v-stachna-gotovnost", "text": "Служителите на Националния институт по метеорология и хидрология прекратяват ефективните си протести, но остават в стачна готовност. Това стана ясно след среща на просветния министър Красимир Вълчев с ръководствата на БАН и института.  Председателят на Академията Юлиан Ревалски увери, че парите за заплати и допълнителен труд на метеоролозите са осигурени до края на годината.  Министър Вълчев посочи, че ще предложи промяна в Закона за БАН, с която парите за Академията да бъдат разпределени по дейности. Така средствата за института ще бъдат обособени на отделен ред в бюджета на БАН, както поискаха по-рано днес протестиращите. \"Надяваме се, че като имаме съгласие всички страни, ще бъде приета (промяната в Закона за БАН - бел.ред.). Никой досега не е казал, че не е съгласен. Говорим за дейности. Дейността по хидрометеорологично обслужване е обособена в един институт. Това на практика ще бъде ред за този институт, въпреки че бюджетът ще бъде определен по дейности\", посочи Красимир Вълчев.", "date": "2018.06.21", "title": "Служителите на НИМХ прекратяват протестите, но остават в стачна готовност"}
{"url": "https://www.faktor.bg/bg/articles/mvr-razprostrani-snimka-na-izdirvaniya-pandizchiya", "text": "МВР разпространи снимка на издирвания затворник Борис Иванов. Припомняме, тази сутрин той е избягал от мястото, където работи в покрайнините на Ловеч. В Министерство на правосъдието изрично отбелязаха, че Борис Иванов не е избягал, а се е отклонил, тъй като работи на място, което не е охраняемо. Мъжът е на 48-години, среден на ръст, с кафяви очи и къса, черна коса. Борис Иванов е с нормално телосложение, продълговато, леко мургаво лице, правилен нос, високо чело. На врата си има татуировка - червена целувка. Борислав Ангелов Иванов е осъден за кражби и блудства. Затворникът е с присъда 13 години лишаване от свобода от 2011 г., като до този момент е излежал 7 години. От полицията призовават хората, които имат допълнителна информация за издирвания, или го забележат, да сигнализират на тел. 112 или във всяко поделение на МВР. Анонимността им е гарантирана, посочват от МВР.", "date": "2018.06.21", "title": "МВР разпространи снимка на издирвания пандизчия от Ловеч"}
{"url": "https://www.faktor.bg/bg/articles/mayka-na-dete-s-uvrezhdaniya-finansirahme-si-protestite-s-pari-ot-dzhoba", "text": "Никой не е финансирал протестите ни. Това пред БНР Снежинка Захариева, майка на деца с увреждания от Русе. \"Ние сами сме си извадили пари от джобовете. Лично аз съм купила палатка за 90 лева, два стола за по 8 лева, една от майките донесе сгъваемите масички. Лично аз съм разпечатала информационни брошури – 200 броя. Трансперантите също ние сами сме си ги платили\", обясни тя. Захариева разказа защо децата й никога не са ползвали личен асистент. \"Аз съм майка на близнаци с детска церебрална парализа. Единият е в инвалидна количка, другият е ходещ, интелектуално съхранен, но е с дипареза. Те никога не са ползвали личен асистент до 7 години. За едното дете получавам 930 лева и от тази година, тъй като му предстои да бъде първи клас, аз вече съм говорила с жена, на която ще заплащам 350 лева, за да стои с него в училище от 8 до 12 часа и да го кара в дневния център, в който той получава социална услуга – рехабилитация, логопед и педагог. Другото ми дете посещава от 4-годишен нормална детска градина. Тази година завърши първи клас, така че никога не съм използвала услугата личен асистент. Аз започнах да работя, когато децата ми бяха на една година. Моята майка беше безработна дълги години и ми помагаше с отглеждането на децата. Веднъж решихме да отидем и да опитаме тя да стане личен асистент на едно от двете деца, но ми изискаха декларация за доход за преден месец. Тя беше взела рента от някаква земя и се получи казусът, че тя не може да стане асистент на децата ми, защото надвишава прага на бедност в България, който тогава беше 70 лева. Какъв човек трябва да влезе в дома ми, за да се грижи за тези деца?\" Снежинка Захариева съобщи, че от понеделник ще има нов палатков лагер във Враца. Национално представителните организации на хората с увреждания твърдят, че при тях са постъпили сигнали за пари по програми за хора с увреждания, които са били давани за протести. От организациите не уточниха дали става дума за сегашните протести на майките. Те уточниха, че биха дали подробности, след като направят проверка. Адриана Стоименова, зам.-председател на Националния съвет за интеграция на хората с увреждания към Министерския съвет, заяви: \"Ние започваме разследване по сигнали на наши партньори и членове от страната. Към нас има подадени документи за външни финансирания, грантаджийски организации, които са получили пари от фондации и международни източници ужким за социални проекти, които в последствие финансират протести. Когато се анализират фактите, тяхната достоверност и сме абсолютно сигурни в данните, които ще изнесем, ще ви запознаем с тях\".  Национално представителните организации се обявиха за промени в законите, които да улеснят хората с увреждания, но се обявиха срещу идеята на омбудсмана Мая Манолова за Закон за личната помощ. Той ще подкрепи 77 хиляди души, докато хората с увреждания по непълни данни в България са над 640 хиляди.  Веска Събева, председател на Асоциацията на родителите на деца с епилепсия, призова: \"Не бива да се обиждаме и разделяме. Имаме шанс да променим нещата\".", "date": "2018.06.21", "title": "Майка на дете с увреждания: Финансираме си протестите от джоба"}
{"url": "https://www.faktor.bg/bg/articles/astronomicheskoto-lyato-nastapi-v-13-07-ch", "text": "Астрономическото лято настъпи днес у нас в 13:07 ч. на обяд. То започва с лятното слънцестоене, което бележи и най-дългия ден в годината. Днес слънцето изгря в 5:49 часа и ще залезе в 21:08 часа, а продължителността на деня е 15 часа и 19 минути. Високо греещото над небесния екватор Слънце и голямата продължителност на деня затоплят климата в северното полукълбо на Земята, докато в южното полукълбо на планетата е обратно – там на тази дата започва астрономическата зима, обясняват астрономите.", "date": "2018.06.21", "title": "Днес е най-дългият ден в годината, продължителността му е 15 часа и 19 минути"}
{"url": "https://www.faktor.bg/bg/articles/uchiteli-i-uchenitsi-razpoznali-yoan-matev-no-ne-saobshtili-v-politsiyata", "text": "Учениците и учителите в частното училище „Езиков свят” са разпознали Йоан Матев от излъчените след убийството кадри. Това стана ясно днес от разпитите на свидетелите по делото за убийството на Георги Игнатов преди 3 години, предаде Би Ти Ви.  Лице в лице застанаха Стефания Коларова и приятелката на Георги – Лора. Те потвърдиха, че са се срещали около година след убийството.  Инициатор на срещата е била Стефания, която събира сили да разкаже на приятелката на Георги какво говорят всички в училището и как дори учителите са разпознали Йоан Матев на разпространяваните снимки и кадри. И двете отказаха коментар.  В показанията си учителката по английски език Венислава Гегова каза, че директорката на училището е влизала в час, за да иска извинителна бележка за Йоан за деня на убийството. А после я е питала дали е давала показания по случая в полицията. Не стана обаче ясно защо Гегова е мълчала и сама не е отишла в полицията.  До края на есента показанията си в съда ще даде и директорката на училището.", "date": "2018.06.21", "title": "Учители и ученици разпознали Йоан Матев, но не съобщили в полицията"}
{"url": "https://www.faktor.bg/bg/articles/vnimanie-sayt-mami-s-falshivi-oferti-ot-imeto-na-wizz-air", "text": "Нискотарифната авиокомпания \"Wizz Air\" предупреди, че уебсайт и Facebook страница със съмнителен домейн и външен вид, подобен на оригиналния, заблуждават клиентите, съобщава Нова tелевизия. Те съдържат лъжливи твърдения, че потребителите могат да купят два билета за 1 евро, ако споделят поста и коментират във Facebook. От превозвача съветват всички потребители „да не посещават и да не кликат върху линкове към други страници, различни от официалните комуникационни платформи на авиокомпанията“. Оказа се, че в измамната схема са въвлечени и други авиокомпании. Те също призовават потребителите да не се доверяват на подобни оферти", "date": "2018.06.21", "title": "Внимание! Измамна схема за фалшиви самолетни билети"}
{"url": "https://www.faktor.bg/bg/articles/obshtestvo/ulitsata/varnenska-ulitsa-propadna-izkarti-i-ogromno-darvo", "text": "Улица до строеж във Варна пропадна, вследствие на което падна и огромно дърво, предаде агенция „Фокус”. Прекъснати са водоснабдяването и електричеството в част от центъра на града. Инцидентът е станал днес в късния следобед на кръстовището на улиците „Петър Парчевич” и „Иван Вазов”, където се строи жилищна кооперация. На място са изпратени екипи на Гражданска защита. Местни се притесняват дали дървото е засегнало и газопровод, тъй като някои от живеещите в квартала са на газ. Живеещи в района твърдят, че от седмица по улицата се стичала вода. За щастие няма пострадали. Няма опасност и за живеещите близо хора.", "date": "2018.06.21", "title": "Варненска улица до строеж пропадна, изкорени и огромно дърво"}
{"url": "https://www.faktor.bg/bg/articles/politika/hlyab-i-pasti/rusiya-faktorat-koyto-140-godini-ni-razdelya-i-kara-balgari-da-izbivat-balgari", "text": "В поредната статия във вестник Труд, титулуваният като доцент доктор Йордан Величков ни увещава, че Единението няма алтернатива за България. Трудно е да си представим човек, който не мисли така. Какво по-добро от това българите да спорим разгорещено как по-добре да подредим живота си, но да имаме единство около малък набор от базови ценности. Да има няколко важни сектора, където който и да дойде на власт, страната да преследва един договорен с консенсус национален път на развитие. Доцентът констатира, че българското общество е сред най-разделените в Европа. Разделението стигнало до там, че да   И типично по български обвинява за разделението... политическата прослойка, която ни управлявала почти 30 години. Всъщност нещата стоят по точно обратния начин. Идването на демокрацията завари народа дълбоко разделен и докато политиците трябваше да се съобразяват с волята на своите избиратели, те демонстрираха разделение и конфронтация. Напоследък с деградацията на демокрацията, с изкривяването на медийната среда и с умората от обществения дебат, на власт и в „опозиция“ се установи една безлична прослойка, която е единна при вземането на катастрофални решения – като подновяването на проекта АЕЦ „Белене“. Но защо народът ни е толкова разделен? Доцент докторът ни разказва една удивително нелепа приказка. Първият, който разделил нацията бил цар Фердинанд. Той управлявал чрез интриги и шантаж и затова накрая се стигнало до „Владайското въстание\". Българи се биели с българи. След него дошъл цар Борис и направил същото. Накрая, когато в цяла Европа се водела борба срещу германските завоеватели и окупатори... у нас пак се биели българи срещу българи.  Според Величков политиката на „разделяй и владей“ била основна характеристика на комунистическия режим, но само „през първото десетилетие“ (1944 -1953). Няма и дума за останалите три и половина десетилетия. Може би трябва да останем с предположението, че българският народ е бил единен в изграждането на „социализма“ под мъдрото ръководство на БКП и нейния изявен лидер другарят Тодор Живков! И ето че идваме до периода след 1989 година, когато конфронтационният модел гарантирал властта на политическата прослойка. Не било нормално 140 години да скърбим за жертвите на турското робство и 70 години за убитите преди и след 9-ти септември 1944 г. Трябвало да ги тачим, но не да търсим възмездие. Нужни ни били   както това било постигнато в Гърция и Испания, че и в Съединените щати след гражданските войни. Защо да не може и у нас? Истината е, че национално единство се постига, когато факторът, който е разделял нацията престане да е актуален. Никой в Америка не иска да възстанови робството, никой в Испания не се стреми към диктатура базирана на най-консервативния прочит на католическия катахезис. Никой в Гърция не се опитва да изгради комунистически режим. Но факторът, който разделя българското общество вече близо 140 години не дава никакви признаци, че ще изчезне в обозримо бъдеще. Какво е разделяло българите? Не, това не са били Кобургите, макар те да имат безспорни грехове към България. Не са били и ранните комунистически диктатори, макар че опитът на БСП да реабилитира Георги Димитров със сигурност жестоко разделя нацията. Но той и кървавият му режим са по-скоро последица, отколкото фактор. Дълбокото разделение на българското общество винаги се е пораждало и се поражда от един единствен фактор. И той е  Няма нужда да си доцент доктор, за да знаеш, че когато бъдещият цар Фердинанд за първи път стъпва на българска земя, обществото ни е дълбоко разделно! Само седем години след Освобождението бруталната руска намеса в българските дела е довела до скъсване на дипломатическите отношения между София и Санкт Петербург! Бавно и методично през следващите десетилетия царят работи за постигане на национално \"единство\" и за изграждане на „взаимно-изгодни“ отношения с Русия. В този процес буквално пада главата на Стефан Стамболов – човекът извадил България от „Руската зона“. Само че през 1913 година Русия се оказва ненадежден арбитър при спора със Сърбия, насърчава Румъния да ни удари в гръб, а когато Османската империя ни напада, в разгара на Междусъюзническата война, Русия в нарушение на договора от 1902 година не си мъдра и пръста да ни помогне. Най-изявения русофил, премиерът Стоян Данев признава, че политиката му е фалирала! Разделението русофили – русофоби остава дори когато България и Русия воюват през Първата световна война, а след нея придобива и идеологическа окраска. Опитът на Стамболийски да намери място на България в семейството на демократичните народи се проваля и след преврата от 9-ти юни 1923 година обществото се радикализира. Съветският съюз активно се намесва в българските дела, плаща заплати на „професионални революционери“, подстрекава бунтове и атентати. Цар Борис непрекъснато се стреми да омилостиви Москва. Констатацията на Величков, че докато цяла Европа водела борба срещу германските завоеватели и окупатори... у нас пак се биели българи срещу българи, е елементарна манипулация. Истината е, че когато България влиза в Тристранния пакт на 1-ви март 1941 година, в страната има почти пълен консенсус за това! Тогава режимът на Сталин снабдява този на Хитлер с ценни суровини и горива. Единствено БЗНС и остатъците от „традиционната десница“ като Никола Мушаниов са против! Самоубийствената мантра „Винаги с Германия, никога срещу Русия“ достига до своя апогей. Само че три месеца по-късно Германия и Съветският съюз влизат в битка на живот и смърт, а в България   В началото на септември 1944 година във Финландия, която е във война със Съветския съюз, президентът Манерхайм получава подкрепата на всички партии – включително на комунистите, срещу които е водил мини-гражданска война 25 години по-рано, за избягване на съветската окупация. Какъв по-блестящ пример за постигане на национално единение!  В България комунистите, начело с вожда им Георги Димитров правят всичко възможно щото Съветският съюз да обяви война на България и да я окупира. Какъв по-красноречив пример за трагичните последици от националното разделение!  Само че дори когато партията на Димитров сдаде властта след четиридесет и шест години, в условия на купонна система и режим на тока в мирно време, в България не постигнахме единство около очевидното. Че ако бяхме избегнали съветската окупация, животът на две поколения българи щеше да е много по-добър и по-достоен. Прекарахме зората на демокрацията в спорове за миналото и възприехме т.н. конфронтационен модел, защото българските комунисти отказаха да направят стъпката нужна за националното помирение. Имаше само един начин по който можеха да избегнат отговорността за всички злини. Само едно оправдание, което политическите им опоненти щяха да приемат с наслада. И то е: „Ние не сме виновни. Съветският съюз ни накара!“ Само че ако го бяха направили, щяха да останат без избиратели. За не малка част от българите Съветската окупация от 1944 година е нещо хубаво, което е позволило на техните предци да се разправят с опонентите си!  И все пак частичното оттегляне на Русия от българските дела през 90-те доведе до национално съгласие, че трябва да станем част от ЕС и НАТО. Но когато тези цели бяха постигнати, Западният свят изпада първо в икономическа, а след това и в политическа криза. Тя разбира се ще отмине. Но къде ще бъде България, когато светът отново се стабилизира?  Русия отново започна да прави опити – често подплатени с брутални агресии, да възстанови своята зона в Източната част на континента. Доколкото България не е в състояние да се обедини около констатацията, че нашите национални интереси са несъвместими с руските имперски амбиции, националното обединение ще си остане далачен мираж!", "date": "2018.06.21", "title": "Русия – факторът, който 140 години ни разделя и кара българи да избиват българи"}
{"url": "https://www.faktor.bg/bg/articles/hilyadi-indiytsi-otbelyazaha-mezhdunarodniya-den-na-yogata", "text": "Хиляди индийци се включиха в упражненията по йога в много градове на Индия. Масовата проява е по повод международния ден на йогата. За четвърти пореден път в нея участва и индийският премиер Нарендра Моди. Той се включи за час в инициативата в планинския град Дехрадун, в северната част на страната. Последваха го 55 000 души. \"Йогата винаги обединява. Йогата не увеличава страданието, йогата лекува. Практикуването на йога има способността да носи покой, щастие и братство\", заяви премиерът. Младите последователи на тази и широкоразпространена практика са горди с произхода й. Много ентусиасти се събраха и в столицата Ню Делхи. 21 юни е избран за ден на йогата, защото е най-дългият ден в северното полукълбо и има специално значение в много части на света.", "date": "2018.06.21", "title": "Хиляди индийци, начело с премиера, отбелязаха международния ден на йогата"}
{"url": "https://www.faktor.bg/bg/articles/cherven-shegadzhiya-politsiyata-da-hvane-izbyagaliya-zatvornik-predi-litseto-da-e-bradyasalo", "text": "БСП поиска изслушване на вътрешния министър Валентин Радев и на правосъдната министърка Цецка Цачева във връзка с поредното бягство от затвора, като искането беше съпроводено от нелепа шегичка.  Отправи го от парламентарната трибуна депутатът от левицата Иван Ченчев. Един изключително интересен типаж народен представител, за когото специално ще си говорим някой път. „Буквално преди минути разбрахме от интернет сайтове, че, както казва главният секретар, имаме нов случай на отклонило се лице от български затвор, а всъщност е избягал”, обясни Ченчев. \"Процедурата ми е – чуйте се, може би, с професионалното ръководство на МВР, с Министерството на правосъдието, преценете - утре тук да се явят пред народното представителство министър Радев, министър Цачева и да чуем от тях какви мерки са предприети, каква е превенцията на това нещо да не се случва. Той отбеляза, че се надява полицията да хване избягалия затворник преди лицето да е брадясало. \"За нас какво остава като народни представители? Може би да се надяваме, че ще бъде заловен по-бързо, докато не си е пуснал брада отклонилият се?\", зачуди се Ченчев. Този път отклонилото се лице е напуснало затвора в Ловеч, а полицията още го издирва. Предишното бягство от затвора беше със софийски адрес и приключи с убит затворник в Ботевград, докато вторият е в неизвестност. Председателят на НС Цвета Караянчева обеща на соцдепутата, че ще уведоми министрите. После в кулоарите Ченчев призна пред медиите: \"Ами притесних се, аз като знам на мен за колко време ми пораства брадата\", каза той и се опипа по необръснатото лице, предава Канал 3.", "date": "2018.06.21", "title": "Червен-шегаджия: Полицията да хване избягалия затворник преди лицето да е брадясало"}
{"url": "https://www.faktor.bg/bg/articles/borisov-doyde-li-bsp-na-vlast-vsichki-fondove-spirat-kazhete-edno-blagodarya", "text": "\"Тези, които искат вот на недоверие, да си спомнят какво беше в Харманли и Любимец. Да си спомнят бежанските бунтове. Казвам го с вродената си скромност. Дойде ли БСП на власт, всички фондове спират. Когато ГЕРБ управлява, фондовете си вървят. Кажете едно благодаря. С кое сме вредни? Че сме докарали повече пари от Европа и сме намалили мигрантската вълна.\" Това каза при откриването на икономическия форум в Пловдив премиерът Бойко Борисов. С кое сме вредни и с кое те са били по-добри, попита той. И посочи, че контрабандата значително е намаляла. Борисов благодари на големите гръцки инвеститори у нас. На събитие присъства и европейският политик Димитрис Куркулас. \"Не мога да не се обърна към към Джордж Кремлис - човекът, на който може да направим паметник. Това, което е сторил в областта на екологията и магистралите за България, е много. Един ден, Жорж, ще разкажа за всеки един обект какъв принос имаш\", каза Борисов на госта. Премиерът обясни, че има едно място в Гърция, където оракула е предсказвал. Така той направи препратка към Делфийския икономически форум, чието издание за първи път се провежда днес и утре в Пловдив. \"В древността в Делфи са се преустановявали войните. Пълководците са се събирали и са си говорили\", върна се към античната история Борисов. Той посочи,  че Гърция е трети инвеститор в България с над 3 млрд. евро обороти.  \"Едно от старите имена на Пловдив е Филипополис. Ако сме като нашите приятели от Македония, можехме да кажем, че Филип Втори има нещо общо и с нас\", пошегува се министър-председателят. Той увери, че икономиката в България се променя. \"Имаме 5,7% внос повече в машиностроене и ай ти технологии. Никнат завод след завод. Като влизате в Пловдив виждате какви предприятия има. С хиляди работни места, за които не стигат работници. Не случайно кредитните агенции дават изключително добра перспектива на България. 10% плосък данък, 20% ДДС - идеално за инвеститори. И това ще продължи, докато управляваме\", категоричен е премиерът. По думите му безработицата е под 6%. Имало градове, където липсват работни места, а другаде - просто на някои не им се работи.  \"Има стабилен фискален резерв и бюджетен излишък. До края на годината ще смъкнем дълга до 24%. Това дава по-големи перспективи за влизане в чакалнята на еврозоната\", каза Борисов. Той се оплака, че не се управлява лесно в див популизъм, който е обхванал света и напоследък и България.  \"Какво правим по инфраструктурата? Опитайте да си представите, ако тръгнете от Пловдив и по \"Струма\" за часове отивате на Солун. Коридор №8 София-Скопие-Тирана. Ако карате по коридор № 10 Истанбул-Пловдив София- Любляна- Братислава. Какво повече бизнеса би желал? Прекрасни места за инвеститори и разширяване на производството. Природа и енергийни ресурси. Пренос на ток, пренос на газ\", изтъкна Борисов. Той съобщи, че през юли в Солун ще има среща на четворката България, Румъния, Сърбия и Гърция. \"Винаги казваме, че Балканите са барутен погреб. Сега е по-различно. Да ни се чуди човек. Гърция и Македония проявиха воля. Косово и Сърбия си стиснаха ръцете\", даде пример той. След това говори за санкциите между Китай и Щатите, Канада, Австралия. И за контрасанкциите на Русия към ЕС.\" Къде отиде това свободно движение на стоки. Санкциите са стигнали дотам, че не са дали обувки на фотбулистите на Иран. Та ходили в Москва да си купуват обувки от магазините. Светът се вкарва в ситуация, където опитни политици могат да го изведат\", посочи премиерът. Според него в неделя ще бъде много трудно на  срещата в Европа, където ще се вземат мерки за мигрантите. \" Съжалявам, че колегите не се съгласиха с това, което им предложих преди 4 г. Когато стане наводнение първо чакаме да спре водата и тогава почваме да чистим. Същото е с мигрантската вълна. Тя мина и отнесе цели системи, политически партии\", изтъкна Борисов. Категоричен е, че спираме на 100% притока на емигранти към Европейския съюз. Тези, които бягат от войната, ще ги настаняваме в центрове. И след това по график, ако гръцкият бизнес иска работници, поема грижата по тях и ги оставя. Другите се връщат в своите държави по име и пръстови отпечатъци, обясни премиерът. Политологът Иван Кръстев, който участва във форума, заяви, че има моменти в историята, където е по-лесно да направиш нещо, отколкото да разбереш какво става. И мисля, че това се случва в България. България успя да задържи Балканите на картата на Евро", "date": "2018.06.21", "title": "Борисов:  Дойде ли БСП на власт, всички фондове спират. Кажете едно благодаря"}
{"url": "https://www.faktor.bg/bg/articles/gerb-kam-bsp-kolegi-ne-badete-krayni-populisti", "text": "„Колегите да не бъдат крайни популисти. Нормално е политиците да имат определена чувствителност, когато защитават интереси. Но нека не злоупотребяват с това“, заяви пред журналисти в кулоарите на парламента Десислава Атанасова, депутат от ГЕРБ.  Коментарът на Атанасова дойде минути след като стана ясно, че от БСП са поискали да бъде отменена лятната ваканция на народните представители. Тя съобщи, че според справка, която е направила, вчера и днес Корнелия Нинова се е регистрирала, че е в сградата на парламента, от 59 гласувания до момента днес тя е участвала само веднъж на сутрешна регистрация, за да й се брои денят като присъствен и да не бъде глобена, а вчера от 90 гласувания в зала, лидерката на БСП е имала само 5 такива. „Разбира се, въпросът с искането на БСП да няма лятна ваканция за депутатите, ще бъде обсъден в ПГ на ГЕРБ и в пленарна зала, както законът го изисква“, потвърди Атанасова.", "date": "2018.06.21", "title": "ГЕРБ към БСП: Колеги, не бъдете крайни популисти!"}
{"url": "https://www.faktor.bg/bg/articles/albaniya-na-krastopat-demokratite-zovat-za-revolyutsiya", "text": "Сали Бериша, бившият президент и премиер на Албания и бивш председател на опозиционната Демократическа партия, направи оценката, че страната е на кръстопът и единственото решение е \"гражданска революция за сваляне от власт на премиера Еди Рама\", предаде агенция МИА. В профила си във Facebook Бериша призова правителството да бъде свалено \"сега или никога\". \"Сега или никога, трябва да изгоним Еди Рама! Този антиалбанец, престъпник, човек без родина, който за креслото е готов да направи всичко: да продаде морето, земята, да приеме стотици някогашни терористи от Ислямска държава в Албания, да изгони от Албания бъдещето й, младежите й\", написа Сали Бериша. Той говори за предвижданията за изграждане на бежански лагер в Албания, в който да бъдат приети 600 000 бежанци, за възможностите за начало на преговори с ЕС, поведението към опозицията в парламента и реформите в правосъдието, при което отправи критики към посланиците на САЩ и ЕС, че са \"сътрудници на Рама, за да държи системата като заложник\".", "date": "2018.06.21", "title": "Бивш албански премиер: Албания е на кръстопът, да свалим Еди Рама от власт!"}
{"url": "https://www.faktor.bg/bg/articles/andrey-kovachev-pri-elektronnoto-zdraveopazvane-patuvat-dannite-a-ne-patsientat", "text": "Електронното здравеопазване ще улесни достъпа до медицинска помощ, тъй като при прилагането му ще пътуват данните, а не пациентът. По този начин пациенти от по-трудно достъпни места, ще могат много по-лесно да получат качествени медицински грижи. Това заяви българския евродепутат д-р Андрей Ковачев (ЕНП/ГЕРБ) в Европейския парламент, където се проведе конференция на тема „Цифровата трансформация на здравеопазването - предизвикателства и възможности“. Дигиталната революция би превърнала пациента в активен участник във взимането на решения относно лечението му. Това обаче не означава, че електронното здравеопазване ще замести прекия контакт с лекаря, допълни още той. „За да се разгърне потенциала на електронното здравеопазване, обаче трябва да се работи за повишаване компютърната грамотност и умения както на здравните работници, така и на пациентите. Другият решаващ елемент е осигуряването на адекватно финансиране“, заяви г-н Ковачев.  Българският еврокомисар г-жа Мария Габриел представи основата за действие на ЕС в областта на цифровото здраве през следващите години. Тя включва подкрепа на обмена на електронни предписания и електронни файлове на пациентите. Това ще позволи трансграничен обмен на пълни електронни здравни досиета, доброволна координация при обмен на данни и ресурси за превенция и изследване на заболяванията, както и изграждане на капацитет и обмен на иновации и най-добри практики за здравните органи. Участващите в събитието експерти г-н Тапани Пиха (началник отдел \"Електронно здравеопазване\" в ГД \"Здравеопазване\" на Европейската комисия (ЕК)) и г-н Мигел Гонзалес-Санчо (началник отдел „Електронно здравеопазване“ в ГД „Съобщителни мрежи, съдържание и технологии“ (ЕК) се обединиха около идеята, че сигурността в дигиталния обмен на лични данни е най-голямото притеснение на потребителите. Междувременно, г-жа Тайри Тахт (съветник по здравни въпроси в Постоянното представителство на Естония към ЕС) направи обзор на постигнатото от Естонското председателство на Съвета на ЕС, докато г-н Александър Огнянов (директор на дирекция „Информационни процеси и сигурност на информацията“ в НЗОК) сподели българския опит в дигитализацията на здравеопазването. Политическият директор на Европейския пациентски форум, г-жа Кайса Имонен, обърна внимание на пациентската перспектива върху дигиталното здравеопазване и неговите основни преимущества и недостатъци.  Докато в Европа има компании, които могат да се конкурират на международния пазар, в България има потенциал за развитие в тази насока.  В тази връзка една от водещите български фирми в сферата на информационни и комуникационни технологии демонстрира иновативната си система за наблюдение в реално време на жизнените показатели на потенциални пациенти.", "date": "2018.06.21", "title": "Андрей Ковачев: При електронното здравеопазване пътуват данните, а не пациентът"}
{"url": "https://www.faktor.bg/bg/articles/tsvetan-tsvetanov-se-sreshtna-s-damite-ot-kluba-na-pensionera-v-dobrinishte", "text": "Щастлив съм, че днес в Народното събрание се срещнах с дамите от Клуба на пенсионера в гр. Добринище. Те посетиха парламента по покана на депутата от ГЕРБ-Банско Александър Мацурев, като в рамките на посещението си имаха възможността да разговарят и с председателя на Народното събрание Цвета Караянчева, написа във Фейсбук председателят на ПГ на ГЕРБ и зам.-председател на партията Цветан Цветанов. \"Пред мен дамите споделиха своето задоволство от факта, че днес са стигнали до София за по-малко от два часа. По думите им това е било немислимо преди години, но след като правителството на Бойко Борисов построи АМ \"Струма\" за тях е значително по-лесно да се придвижват до столицата. Пожелах на жените от Клуба на пенсионера в Добринище здраве и много щастливи мигове с най-близките им хора\", пише Цветанов.", "date": "2018.06.21", "title": "Цветанов се срещна с дамите от Клуба на пенсионера в Добринище"}
{"url": "https://www.faktor.bg/bg/articles/chavushoglu-sasht-shte-dostavyat-dogovorenite-iztrebiteli-f-35", "text": "Министърът на външните работи на Турция Мевлют Чавушоглу увери, че САЩ ще доставят договорените изтребители F-35 през 2020 г., а дотогава пилотите ще преминат обучение за управлението им, съгласно сделката, постигната между Вашингтон и Анкара, предава държавната информационна агенция Anadolu Agency, цитирана от \"Фокус\".  „До 2020 ще се провеждат обучения. Доставките на самолетите в Турция ще бъде през 2020 г.“, подчерта Чавушоглу пред журналисти в южната част на провинция Анталия.  В началото на седмицата Сенатът на САЩ гласува за блокирането на сделката за продажба на Турция на изтребители F-35. Същевременно от компанията „Локхийд Мартин“ увериха, че очакват доставките на самолетите да бъдат извършени преди законопроектът да придобие силата на закон. Производителят на реактивните изтребители съобщи, че очаква предаването на първите F-35 на Турция на церемония, която ще се проведе на 21 юни в американския щат Тексас. Турските пилоти ще бъдат обучавани да управляват машините през лятото. Останалите самолети – общо 100 на брой, няма да бъдат предадени на Анкара през настоящата година.", "date": "2018.06.21", "title": "Чавушоглу: САЩ ще доставят договорените изтребители F-35"}
{"url": "https://www.faktor.bg/bg/articles/maya-manolova-se-tseli-v-stola-na-fandakova", "text": "Мая Манолова предложи \"оставка\" срещу реална подкрепа и гласуване в парламента на законите, които решават проблемите на майките и на хората с увреждания. Един видимо провокативен ход. Още повече, че  нейните предложения съвсем не решават проблемите на майките и на хората с увреждания, както се разбра.  Нещата вървят към противопоставяне на отделните категории на хората с увреждания. \"Не споделяме начина, по който Мая Манолова казва, че ще им реши проблемите, защото не е вярно, защото ги лъже\", заяви председателят на КНСБ Пламен Димитров. Да не вземе да се окаже прав?  Източници от политическите среди твърдят, че омбудсманът Мая Манолова от известно време води целенасочена, стратегическа кампания, за да заеме пост, който е далеч по-престижен и ресурсен от настоящия й. Според запознати, след като не бе припозната от БСП за кандидат за президент през 2016-а, Манолова работи усилено за друга изборна надпревара - тази за кмет на столицата, пише topnovini.bg. Това е интересна \"новина\", което току- виж се оказала в десетката. Постът на омбудсман предлага чудесна възможност за излъскване или повишаване на личния имидж, тъй като е свързан с нуждите и интересите на гражданите, надпартиен е и позволява винаги да се заема удобна опозиционна позиция, независимо кой е на власт. С други думи - един активен омбудсман може винаги да се възползва от недовършената работа от страна на управляващите. Които и да са те. Тънките сметки на Манолова не предвиждат единствено как тя да напусне настоящия си пост, без да понесе негативи, че абдикира и гони нещо по-перспективно. Затова екипът на бившия заместник-председател на Парламента е стигнал до идеята да “изтъргува” оставката й в казуса с майките на деца с увреждния. Такъв ход, в сегашния контекст ще я позиционира като героиня, която загърбва позицията си, за да помогне на онеправданите граждани. Очакваният резултат е личният рейтинг на Манолова да се повиши още повече и така тя да влезе в сериозна битка за “Московска” 33, коментират от изданието. Сред основните неизвестни в плана до момента е дали Манолова би излязла като кандидат на БСП или като подкрепена от инициативен комитет. Възможно е тя да избере втория вариант, за да се дистанцира от червените и да работи в по-тясно сътрудничество с граждански организации като “Спаси София”, например. Бягайки от партийното си минало, критиките на Манолова към работата на Йорданка Фандъкова в последните години биха придобили повече тежест. Минусите в професионалния живот на бившия лидер на червените в Кюстендил пък ще бъдат приписвани на сметката на БСП. В близките дни се очаква да стане ясно дали този сценарий е реален и ще направи ли Манолова опит да седне на кметския стол на “Московска” 33.", "date": "2018.06.21", "title": "Мая Манолова се цели в стола на Фандъкова ?"}
{"url": "https://www.faktor.bg/bg/articles/novini/svyat/tova-mozhe-da-podpali-tsyala-evropa", "text": "Демонстративните битки, които германският вътрешен министър води по въпроса за бежанската политика, са чиста демагогия - включително и поради това, че до границите на Бавария достигат твърде малко бежанци. А фактът, че Зеехофер не познава или отрича съществуващите европейски правила не може да оправдае неговия политически амок. С това, че сега принуждава германската канцлерка трескаво да търси някакви привидни решения за Германия чрез спешни двустранни договорки, вместо да я подкрепи в усилията ѝ за европейско решение на проблема с мигрантите, той де факто вреди на цяла Европа. Но Зеехофер очевидно не се смущава от този факт. А не е изключено и да го смята за положителен страничен ефект.  Броят на пристигащите в Европа мигранти междувременно е направо незначителен в сравнение с онзи от апогея на бежанската криза през 2015 година. Дори спорът около бежанската политика беше поутихнал преди битката за надмощие в Берлин отново да го върне в дневния ред на Европа. Настроенията в повечето европейски държави междувременно се промениха – на много места гледат на мигрантите като на нежелани пришълци, срещу които правителствата трябва да се борят с всички средства. А ширещият се национален егоизъм засега блокира всякакви европейски решения на проблема. Младият австрийски канцлер Курц, който явно страда от пълна историческа амнезия, не може да заблуди никого със своята \"коалиция на желаещите\", състояща се от европейските популисти между Мюнхен, Виена и Рим, че тези страни преследват напълно различни интереси. Австрия не желае да приема обратно бежанците, връщани от границата с Бавария, а смята да ги отпраща към Италия. Правителството в Рим обаче също не желае тези хора и иска те да бъдат пренасочвани към останалите държави от общността. Там пък изобщо не са готови да ги приемат - знае се какво е отношението към квотите за бежанци. Ако сега не се намерят европейци, които да дадат добър пример за някакво справедливо решение на проблема, ще се стигне до сблъсък. Засега в ЕС има консенсус единствено по въпроса за нуждата от по-надеждна защита на външните граници. Освен това Ангела Меркел и Еманюел Макрон се опитват да постигнат напредък по дълго отлагания въпрос за хармонизирането на различните законодателства за даване на политическо убежище. Напоследък на мода са и някои доста дръзки предложения за изграждането на големи приемни центрове извън Европа. Подобни идеи се въртят из главите на някои европейци от 15 години насам, но неизменно се проваляха поради това, че се оказваха нереализуеми. Въпросната идея междувременно има и двама нови привърженици - президентите на Франция и Италия. Но къде да се изградят подобни бежански центрове - в беззаконна държава като Либия, в транзитен Нигер, или в политически нестабилния Тунис? А и кой да охранява тези центрове - Бундесверът или \"Сини каски\" на ООН? Европейците искат да прехвърлят своята отговорност другиму – това е повече от ясно. Но как привържениците на подобни екстериториални бежански центрове си ги представят по-конкретно: като заточение на лагерни острови, каквито има в Австралия, или като арест в клетки - като по границата на САЩ с Мексико? Ако ЕС също се готви да тръгва по този нов път на нехуманността, е редно да го заяви ясно и открито. Бежанската политика действа на ЕС като киселина, която го разяжда отвътре. Почти никой вече не смее да предложи на своите сънародници идеи за разумни и хуманни решения. Новият испански премиер е едно от малкото изключения. Но вместо да се раздират от спорове по бежанския въпрос, европейците би трябвало да се посветят на заплахите, свързани с Тръмп и неговите търговски войни, би трябвало да изработят своя нова политика за сигурност, да решават проблемите с Китай и с Путин, с войните в Йемен и Сирия.  Наместо това са изоставили инициативата в ръцете на креслива орда от популисти, подтиквани от Вашингтон, с което на практика извършват предателство спрямо устоите на Европа, нейните либерални ценности и западния обществен ред. Ако битката за надмощие в Берлин доведе до смяна на правителството, това ще бъде лошо и за Европа. Никак няма да е добре, ако точно сега загубим най-опитния правителствен ръководител в целия ЕС. А Хорст Зеехофер, който доскоро беше незначителен местен велможа от Бавария, би изиграл ролята на полезния идиот, обслужващ интересите на всички антиевропейци в САЩ и Русия. Но от неговата тясна камбанария той едва ли може и иска да погледне толкова надалеч.", "date": "2018.06.21", "title": "Това може да подпали цяла Европа"}
{"url": "https://www.faktor.bg/bg/articles/strelba-v-dyunerdzhiynitsa-v-plovdiv", "text": "Скандал между клиенти и служители на известна пловдивска дюнерджийница прерасна в престрелка. Инцидентът е станал в нощта срещу сряда пред денонощния обект за бързо хранене \"Алекс“, който се намира на бул. \"Пещерско шосе“ до кръстовището с улица \"Царевец“, пише \"Марица“. До криминалната развръзка се е стигнало заради караница между прегладнели клиенти и майстори на арабската кухня. След размяна на реплики напрежението стигнало критична точка. Стигнало се до заплахи и размахване на бухалки. След като страстите уж утихнали, един от клиентите се е качил в паркирания пред заведението автомобил и стрелял с пистолет.     Вчера служителите, които бяха на работа в обекта, не пожелаха да коментират драматичната случка с колегите им от нощната смяна. Отговорникът на дюнерджийницата, който беше на смяна, отрече да е имало ескалация на напрежението.  От пресцентъра на МВР потвърждават за инцидента. Установено е, че извършителят е гърмял във въздуха от колата си. В момента тече проверка по случая. Няма данни за пострадали лица. Същият търговски обект изгоря на 14 април. Тогава като причина за огнената стихия беше посочена неизправност в една от скарите. За минути търговският обект беше обхванат от пламъци. Служителите реагираха адекватно, като изкараха газовите бутилки на тротоара. На мястото бяха изпратени три екипа на пожарната, които овладяха огъня.", "date": "2018.06.21", "title": "Стрелба в известна пловдивска дюнерджийница"}
{"url": "https://www.faktor.bg/bg/articles/travestiti-pak-terorizirat-zhitelite-na-tsentara-na-sofiya", "text": "Травестити тормозят всеки ден жителите на кооперациите на улица „Позитано“ в центъра на София. За това сигнализира общинският съветник от БСП Николай Николов. Той твърди, че напрежението е ескалирало преди дни, когато е била подпалена жилищна сграда. Общинарят гостува на предаването \"Часът на Милен Цветков\" по Нова телевизия. „Затваряме се в 05:30-06:00 часа. След това не знаем какво става. Тогава почват по-големите проблеми“, казва жителка на съседна сграда. „Единият господин, който има диагноза, твърди, че тази къща е негова. Другата къща е негова и така нататък. Той бил купил цялата улица“, казва друга.  Имам предположение кой е подпалил къщата, но не искам да кажа, казва още тя. „Повече от 15 години имаме проблеми в Красно село, около министерството на земеделието с проституиращите травестити. Събота около 01:00 през нощта възниква пожара на „Позитано“ 11. Някого е било винарна, след това търговски обект. Сега е изоставен. Там са се настанили клошари, наркомани. Травеститите ходят там да упражняват своите услуги, за които се заплаща. Това си е чиста нелегална проституция. Там има кресла, легла и перуки. Най-накрая се е запалило. Хората са се задушавали от дима. Хубавото е, че няма пострадали“, каза Николов.  Хората са звъннали на 112. Изпратена е пожарна. Пожарната успява много бързо да потуши пожара. Общинският съветник бе категоричен, че това безумие трябва да спре. „Внасям питане и почваме да работим. Тези граждани са тероризирани над 15 години. Първо беше в градинката зад министерството на земеделието. Там имаше употребени спринцовки и презервативи. Там се постави осветление. След това те се преместиха във входовете. Входовете вече са заприличали на малки крепости. Единственото незащитено място остана опожарената сграда“, каза още той. По думите му, това се случва на 30 метра от сградата на СДВР. Подавани са много сигнали. Идва патрулката и казват, че – понеже мястото се намира точно между районите „Красно село“ и „Възраждане“ – те са на другия тротоар, ние сме от шесто районно, трето районно трябва да се занимава с тях. Официалното обяснение е, че трябва да бъдат хванати по време на акта, за да бъдат вкарани в районното за непристойно поведение.", "date": "2018.06.21", "title": "Къде е полицията: Травестити пак тероризират жителите на центъра на София"}
{"url": "https://www.faktor.bg/bg/articles/zadarzha-pod-strazha-18-godishen-za-iznasilvane-na-nepalnoletna", "text": "По искане на Районната прокуратура в Шумен съдът задържа под стража 18-годишен за изнасилване на непълнолетна, съобщиха от Апелативна прокуратура. Състав на Шуменския районен съд е уважил искането на Районната прокуратура в града да бъде взета мярка за неотклонение „Задържане под стража“ спрямо 18-годишен ученик. Той е привлечен като обвиняем за съвкупление с ненавършила пълнолетие ученичка, като деянието е извършено със сила. Сексуалното посегателство към непълнолетното момиче е от 17 юни тази година. Деянието е извършено в жилище в Шумен.   Определението на Шуменския районен съд, с което е била взета най-тежката мярка за процесуална принуда – задържане под стража, подлежи на обжалване пред Шуменския окръжен съд.", "date": "2018.06.21", "title": "Задържа под стража 18-годишен за изнасилване на непълнолетна"}
{"url": "https://www.faktor.bg/bg/articles/plamen-dimitrov-skochi-sreshtu-maya-manolova-dramatichno-podvezhda-horata-s-uvrezhdaniya", "text": "Президентът на КНСБ Пламен Димитров смята, че протестиращите майки на деца с увреждания са \"драматично подведени\" от омбудсмана Мая Манолова, според която Законът за личната помощ ще реши техните проблеми. \"Ние не сме \"за\" или \"против\". Ние споделяме това, което казват майките като проблеми. Не споделяме начина, по който Мая Манолова казва, че ще им реши проблемите, защото не е вярно, защото ги лъже. Социалният министър е в неговата функция да излезе и да каже как ще решат проблемите и колко пари ще струва всичко\", заяви Димитров. Позицията на КНСБ е, че трябва да се увеличат средствата за чужда помощ, което ще позволи на самотни хора с увреждания в малките населени места да се погрижат за себе си. \"Проблемът не е в личната помощ. Защо не идете на село и да видите тази жена с 90 и повече процента увреждания, на легло, дали й трябва личен асистент и Закон за личната помощ, или й трябва друго. Хората, които имат нужда от чужда помощ, получават добавка за чужда помощ. Тя е мизерно ниска. Трябва да бъде удвоена, утроена не знам колко пъти, но от там трябва да се мине\", категоричен е синдикалният лидер.", "date": "2018.06.21", "title": "Пламен Димитров скочи срещу Мая Манолова: Драматично подвежда хората с увреждания!"}
{"url": "https://www.faktor.bg/bg/articles/pak-tragediya-na-patya-5-ma-raneni-sled-katastrofa-na-patnicheski-avtobus", "text": "Петима са ранени, сред които и дете, при катастрофа на пътнически микробус, пътуващ по маршрута Добрич-Варна, съобщи началникът на \"Пътна полиция\" при областната дирекция на МВР Жулиян Минев. Микробусът се е ударил в движещ се пред него товарен автомобил с ремарке, предаде БТА. Всички пострадали са пътували в микробуса, по-сериозно е ранен шофьорът, но хората са в съзнание, каза началникът на \"Пътна полиция\".", "date": "2018.06.21", "title": "Пак трагедия на пътя - 5-ма ранени след сблъсък на автобус с камион"}
{"url": "https://www.faktor.bg/bg/articles/avtomorga-gorya-v-plovdivsko-1", "text": "Автоморга горя вчера в землището на село Царацово, до Пловдив. Сигналът е получен около 2.20 часа на тел. 112.  От пламъците е унищожено метално хале, три леки автомобила и множество употребявани авточасти. Служители на РУ – Труд работят по изясняване на причините за възникване на пожара. По случая е образувано досъдебно производство.", "date": "2018.06.21", "title": "Автоморга горя в Пловдивско"}
{"url": "https://www.faktor.bg/bg/articles/novini/balgariya/menda-stoyanova-ima-siv-sektor-i-se-ukrivat-dohodi-ot-naemi-v-apartamentni-kompleksi", "text": "Работна група в парламента ще търси начин за облагане на апартаментните комплекси в курортите. Това каза пред журналисти в Народното събрание председателят на Комисията по бюджет и финанси Менда Стоянова от ГЕРБ. Тя припомни, че на заседанието си вчера комисията е приела на първо четене промени в Закона за местните данъци и такси, предложени от депутати от Обединените патриоти, предаде БТА.     Според Менда Стоянова има сив сектор и се укриват доходи от наеми в апартаментни комплекси в курортите. Тя уточни, че сегашното законодателство изисква с ДДС да бъдат облагани приходите от наеми от тези апартаменти, апартаментни комплекси, къщи за гости, които не са регистрирани като туристически обекти по Закона за туризма. Въпреки това, практически няма облагане и доходите се укриват, посочи тя.     Стоянова заяви, че е съгласна с вицепремиера Валери Симеонов, че трябва да се търси друга база за облагане, а не прихода от наем. Според нея обаче базата, която вицепремиерът предлага, не е най-точната, защото се явява като втори данък недвижими имоти, което е недопустимо по конституция.  Поех ангажимент с работна група да намерим подходящото решение, така че законът да стане работещ и наистина този сектор да излезе на светло, каза Менда Стоянова. Ще бъде пак под формата на данък, но не точно данък върху самия недвижим имот, допълни тя.", "date": "2018.06.21", "title": "Менда Стоянова: Има сив сектор и се укриват доходи от наеми в апартаментни комплекси"}
{"url": "https://www.faktor.bg/bg/articles/mazh-prebi-do-smart-sestra-si-v-sozopol", "text": "Жена на 49 години е била пребита до смърт в Созопол. За престъплението е задържан нейния брат. Днес Окръжна прокуратура-Бургас ще внесе искане за налагане на постоянна мярка за неотклонение „задържане под стража“, спрямо мъжа, съобщиха от магистратурата. Мъжът е  с повдигнато обвинение за убийство по непредпазливост. Загиналата е била приета по спешност в УМБАЛ-Бургас с разкъсани черен дроб и жлъчен мехур, след побоя на 17 юни.  Днес се очаква Окръжен съд да насрочи заседанието си.", "date": "2018.06.21", "title": "Мъж преби до смърт сестра си в Созопол"}
{"url": "https://www.faktor.bg/bg/articles/ek-iska-evropeyska-granichna-politsiya", "text": "Европейската комисия предложи днес граничната служба на ЕС, известна доскоро като Фронтекс, да прерасне в европейска гранична полиция. Предложението бе представено на пресконференция от еврокомисаря по миграцията Димитрис Аврамопулос.      Той отбеляза, че това е един от въпросите, чието обсъждане предстои на срещата в неделя между няколко държави от ЕС, посветена на миграционната криза. Аврамопулос уточни, че решения на тази среща няма да бъдат приемани, пише \"Фокус\".      Еврокомисарят коментира, че въпросите около миграцията поставят под въпрос съществуването на Шенген и на ЕС. По неговите думи постигнатото в последните десетилетия е под заплаха, а едностранните действия не са отговор и могат да го унищожат.    Аврамопулос съобщи, че ЕС води преговори с държавите от Северна Африка да приемат мигрантите, отправили се с кораб към Европа. По неговите думи северноафриканските държави изразяват ясна готовност да сътрудничат. Еврокомисарят отказа да посочи дори една африканска страна, която е готова да приеме обратно мигрантите, докато молбите им за убежище в ЕС бъдат оценени. Дума не може да става за обособяване в Европа на затвор за мигранти като Гуантанамо, против съм, заяви Аврамопулос.      Той настоя, че в африканските преходни миграционни центрове ще бъдат установявани подлежащите на закрила и ще се предлага доброволно връщане по родните им места на икономическите мигранти. Еврокомисарят отбеляза, че африканските страни от Магреба ще получават помощ от ЕС за охрана на границите.      Аврамопулос отбеляза, че засега европейският фонд за Африка отчита недостиг от над един милиард евро и призова на предстоящото заседание на Европейския съвет следващата седмица да бъде постигнато решение. Той добави, че държавите от ЕС, които решат доброволно да участват в разселването на мигранти, ще получат пари в замяна.      Еврокомисарят отново призова за бързо и пълно изпълнение на решенията за връщането на мигранти, за които е постановено, че нямат право на закрила в ЕС. Той подкрепи продължаването на споразумението с Турция, за което са необходими още три милиарда евро.      Миграционната ни политика трябва да остане изградена на европейските ценности - съпричастност, отговорност и уважение към човешкото достойнство. Не трябва да се обвиняваме взаимно и да пресичаме черти, от които няма връщане назад, призова Аврамопулос. По неговите думи вътрешните гранични проверки в Шенген не може да траят вечно.       Насърчен съм от това, че миграцията отново е във водещите заглавия. Това означава, че нараства политическата воля за намиране на решения. Миграцията ще остане въпрос за дълги години, каза Аврамопулос.      Много популисти в Европа дължат съществуването си на този проблем. Носим историческа отговорност, младите ще ни обвинят, ако не опазим европейските постижения. Никога в живота си не съм работил така усилено, както в последните три години. Връщането на границите в ЕС ни праща обратно към тъмните страници от историята, коментира еврокомисарят.", "date": "2018.06.21", "title": "ЕК иска европейска гранична полиция"}
{"url": "https://www.faktor.bg/bg/articles/prezidentat-na-yuzhna-koreya-pristigna-na-darzhavno-poseshtenie-v-rusiya", "text": "Президентът на Южна Корея Мун Дже-ин пристигна на държавно посещение в Русия, предаде ТАСС, цитирана от \"Фокус\". Самолетът на южнокорейския лидер кацна на столичното летище Внуково. Край стълбицата гостът бе посрещнат от руския министър за развитието на Далечния изток Александър Козлов, зам.-министъра на външните работи Игор Моргулов и шефовете на дипломатическите мисии на двете страни. За посрещане на южнокорейския държавен глава край червения килим, водещ до терминала, бе строена рота от почетния караул на кремълския Преображенски полк. Оркестър изпълни химните на Южна Корея и на Руската федерация. Централно събитие на визитата се очаква да станат насрочените за утре преговори на Мун Дже-ин с руския президент Владимир Путин. Днес се предвижда гостът да разговаря с премиера Дмитрий Медведев. Мун Дже-ин ще е първият южнокорейски президент, който ще произнесе реч пред Държавната дума, отбелязва ТАСС. Освен това е предвидено той да посети Ростов на Дон, където да гледа мач между отборите на Южна Корея и Мексико от световното първенство по футбол. Мун Дже-ин посещава за пръв път руската столица след встъпването си в длъжност през 2017 г. Това е и първото държавно посещение на южнокорейски президент в Русия от 1999 г., съобщи мисията на Сеул в Москва.", "date": "2018.06.21", "title": "Президентът на Южна Корея пристигна на държавно посещение в Русия"}
{"url": "https://www.faktor.bg/bg/articles/med-mangan-i-tsink-nad-normite-v-rekite-kray-panagyurishte", "text": "Завишено съдържание на мед, манган и цинк в реки край Панагюрище установиха изследвания на Басейновата дирекция в Пловдив, съобщават от ведомството.   В анализираните проби от река Марица при моста на Герджика в Пловдив не са открити отклонения от стандартите за качество на околната среда. В други четири пункта обаче – на Луда Яна при село Попинци, Банска Луда Яна при село Бъта, Панова и Асарелска реки са установени превишения на стандартите за тежки метали по отношение на изброените елементи.   Повърхностно водно тяло „Панагюрска Луда Яна от Панагюрище до вливане на река Стрелчанска Луда Яна“, от което са взети четирите проби, е в лошо екологично състояние, констатира още проверката. Предвидени са мерки за подобряване на състоянието му.   Мониторингът е извършен на 11 юни след сигнал за замътване на Марица в района на Пловдив. При проверката е установено, че калната вода идва от притока река Луда Яна, а данните на НИМХ-БАН са показализначително повишение на водния отток предишните дни. Според експерти мътната вода е заради интензивните валежи.   Резултатите от анализа на азотни и фосфорни съединения сочат, че няма отклонения.", "date": "2018.06.21", "title": "Мед, манган и цинк над нормите в реките край Панагюрище"}
{"url": "https://www.faktor.bg/bg/articles/novo-byagstvo-na-zatvornik-pandizchiya-izchezna-v-lovech", "text": "Полицията в Ловеч издирва избягал тази сутрин затворник, който е бил на режим в затворническо общежитие. Мъжът е избягал от работен обект около 10.30 часа и в момента се организира акция по издирването му. Преди повече от 2 месеца от столичния пандиз избягаха Владимир Пелов и Радослав Колев. Вторият все още се издирва. В Ботевград пък преди дни се разигра престрелка, при която Пелов загина, а малко по-късно същата участ сполетя и другият участник в кървавата среднощна драма.   Малко след тях пък от пловдивския затвор духна пандизджията Манджата. До дни обаче той бе заловен от органите на реда.", "date": "2018.06.21", "title": "Ново бягство на затворник! Пандизчия духна от затвора в Ловеч"}
{"url": "https://www.faktor.bg/bg/articles/trevoga-18-000-dushi-godishno-umirat-u-nas-ot-uslozhneniya-ot-finite-prahovi-chastitsi", "text": "18 000 души у нас умират всяка година, вследствие на усложнения, причинени от фините прахови частици, съобщиха от Министерството на здравеопазването. Много сериозен проблем е нивото на азбест във въздуха По този повод пациентска организация предложи да се създаде маска за пречистване на въздуха от фини прахови частици, която при нужда да се носи всекидневно. Идеята е маската да е с биоразградим филтър и да се ползва при движение на открито, както и при придвижване с колело или мотор. Мярката бе обсъдена по време на дискусия за фините прахови частици, организирана от Българската асоциация за закрила на пациентите, която се проведе в здравното министерство. Един от основните въпроси, свързани с въздуха, се свежда до предоставените ни възможности индивидуално да допринесем за неговата чистота като се доразвият велоалеите.    Сред останалите мерки за по-чист въздух, които се предвиждат в законодателни промени, са затягане на контрола при годишните технически прегледи на автомобилите, както и въвеждане на изискване за максимално съдържание на пепел в твърдите горива.", "date": "2018.06.21", "title": "Тревога! 18 000 души годишно умират в България от усложнения от фините прахови частици"}
{"url": "https://www.faktor.bg/bg/articles/demokratichen-sayuz-nakazatelna-otgovornost-za-georgi-ivanov-ako-vazprepyatstva-evroatlanticheskite-protsesi", "text": "Партията „Демократичен съюз“ с председател Павле Траянов предупреди държавния глава на Македония Георги Иванов, че ще бъде изправен пред политическа и наказателна отговорност, ако възпрепятства процедурата за евроатлантическите процеси, съобщава скопското електронно издание A1 On, като се позовава на изявление от партията. „Демократичен съюз“ призовава президента Георги Иванов, да подпише указа за ратифициране на Договора между Македония и Гърция, с който се деблокират евроатлантическите процеси и се създават реални възможности да получим покана за пълноправно членство в НАТО и да започнем преговори за присъединяване към Европейския съюз. Ако продължи да настоява на позициите си, че няма да подпише указа, тогава призоваваме Иванов веднага да върне Закона за ратификация на договора обратно в парламента, за да може да се гласува отново за приключване на процедурата по ратификация . Ако продължава да възпрепятства процедурата за евроатлантическите процеси, той ще бъде изправена пред политическа и наказателна отговорност. ДС смята, че никой няма право да пречи и бави процедурата за референдум, на която гражданите да се произнесат за пълноправно членство в НАТО и ЕС. За този договор, с който се укрепва държавността, македонската идентичност и език, както и унитарноста на Република Македония, трябва да се отвори широк обществен дебат. Ясно е, че подобно споразумение ще получи огромна подкрепа от гражданите. От членството в ЕС и НАТО се страхуват самозвани патриоти, които с фалшив патриотизъм и манипулация с чувствата на гражданите се опитват да покрият обира и престъпността, както и тяхната отговорност\", се казва в изявлението на ДС.", "date": "2018.06.21", "title": "Демократичен съюз: Ще се търси наказателна отговорност от Георги Иванов, ако възпрепятства евроатлантическите процеси"}
{"url": "https://www.faktor.bg/bg/articles/izvanredno-i-direktorat-na-izpalnitelnata-agentsiya-po-transplantatsiya-podava-ostavka", "text": "Директорът на Изпълнителната агенция по трансплантация д-р Марияна Симеонова е подала заявление за напускане, пише Дарик. Новината идва дни след като пациенти, нуждаещи се от трансплантация, недоволстваха заради прекратен договор с международната организация за обмен на органи Евротрансплант.   От пациентски организации \"Заедно с теб\" се застъпиха за д-р Симеонова с мотивите, че благодарение на нея у нас е създадено доверие в донорството. \"Без нея и малкото, което работи, ще спре,\" подчертават пациентите в свое становище, и допълват, че \"застават твърдо зад професионализма и човечността\" на д-р Марияна Симеонова.   Настоящият директор оглави Изпълнителната агенция по трансплантация в началото на 2013 година, когато министър на здравеопазването бе депутатът от ГЕРБ Десислава Атанасова.", "date": "2018.06.21", "title": "Извънредно! И директорът на Изпълнителната агенция по трансплантация подава оставка!"}
{"url": "https://www.faktor.bg/bg/articles/vav-vihara-na-populizma-bsp-vnese-proekt-za-otmyana-na-lyatnata-vakantsiya-na-parlamenta", "text": "БСП е във вихъра на популизма! Партията май е готова да си послужи с всички средства, за да стигне до властта.  Дори да говори от името на хората с увреждания. \"Срещнахме се с майките на деца с увреждания пред парламента. Уверихме ги , че поставихме условие на правителството да внесе законодателни предложения до края на юли. Ние имаме готовност с конкретни текстове. Информирахме ги, че изпълнихме ангажимента си към тях и „БСП за България“ внесе в деловодството на Народното събрание проект за решение за отмяна на лятната ваканция на парламента\". Това заяви лидерът на БСП Корнелия Нинова, съобщиха от пресцентъра на НС на БСП.  Проектът на решение е със следните мотиви: „Търпението на хората с увреждания е изчерпано поради очевидната и безспорна невъзможност да оживяват в условията, в които ги поставят българското правителство и парламент. Тази група се нуждае от обществена подкрепа, в най-голяма степен. Отказът на държавата да изпълни ангажиментите си към тази най-уязвима група от населението води до реални човешки трагедии. Докато майките и децата с увреждания протестират пред Народното събрание, излизането на депутатите във ваканция би представлявало недопустим акт на бездушие и безотговорност. Отсъствието на властта в такава обстановка би довело до множество страдания за хората с увреждания, а забавянето на реакцията за някои от тях може да се окаже дори фатално.  Сложността на тази материя, както и необходимостта от съгласуване на законодателството с организациите на хората с увреждания, профсъюзите, работодателските организации, институциите и др. правят процеса на изработка на работещо законодателство труден и бавен. Именно затова, ние правим предложение да се отдели месец август само на тази тема, с което да се осигури достатъчно време за изработка, съгласуване и приемане на работещи решения, които да доведат до реални резултати за хората с увреждания“.", "date": "2018.06.21", "title": "Във вихъра на популизма! „БСП за България“ внесе проект за отмяна на лятната ваканция на парламента"}
{"url": "https://www.faktor.bg/bg/articles/novini/svyat/turski-eksperti-se-samnyavat-v-pobedata-na-erdogan-na-izborite", "text": "Никога преди Ердоган не е допускал толкова много грешки в своите речи. Той не блести с никакви визии за бъдещето. И скоро не е постигал успехи. Турски експерти се съмняват в победата му на изборите, съобщава Дойче веле. На 24 юни в Турция ще се проведат едновременно парламентарни и президентски избори. Според актуалните допитвания, между 45% и 55% от турските гласоподаватели възнамеряват да дадат гласа си за сегашния президент на страната Реждеп Тайип Ердоган. В действителност обаче поддръжниците на Еррдоган може да се окажат много по-малко. Ръководителят на социологическия институт SONAR Хакан Байракчъ казва, че турските управници били създали атмосфера на страх и поради това, според него, е твърде възможно около 10% от анкетираните граждани да не се осмеляват да кажат истината. \"А това изкривява действителната картина на предизборните нагласи\", казва Байракчъ. След одобрената през април 2017 година конституционна реформа, турските избиратели имат право на два гласа: единият определя кой ще е новият президент на страната, а другият - кои партии ще влязат в парламента. За Ердоган, който от 16 години насам не е губил избори, предстоящото гласуване може да се окаже най-тежкото в неговата политическа кариера. Неговата ислямистко-консервативна Партия на справедливостта и развитието (ПСР), която от 2002 година изцяло доминира политическия живот в Турция, също ще срещне трудности. От 25 години насам Йозер Сенчар от социологическия институт Metropoll следи кариерата на Ердоган. Според него, това е най-лошата предизборна кампания на Ердоган досега.  \"Той вече не определя дневния ред, нито пък напоследък блести с визии за бъдещето. В предизобрните си изяви той изглежда по-скоро хладен и слаб. Никога преди Ердоган не е допускал толкова много грешки в своите предизборни речи\", добавя наблюдателят и споделя, че се съмнява в победата му. Ердоган управлява вече от 16 години и дълго време беше смятан за най-голямата сила в турската политика. Най-важният му успех безспорно е икономическият възход на страната: през последните 15 години средният годишен доход в Турция се увеличи от 3500 на 10 000 хиляди долара, а страната преживя строителен бум. Днес обаче турската икономика изпитва все повече трудности: след неуспешния опит за преврат през юли 2016 година и въведеното след това извънредно положение турската лира е загубила над 30% от стойността си. В страната почти вече не влизат чужди инвестиции, а доверието на международните пазари в турската икономика спада. Ердоган, който от религиозни съображения държи лихвите да останат ниски, трябваше да се примири след като турската Централна банка наскоро все пак повиши основния лихвен процент. Така в момента Турция заема четвърто място в класацията със страните с най-високите лихви - след Аржентина, Венецуела и Иран. \"За първи път от 16 години Ердоган не постига нови успехи. Той вече не е в състояние да направлява икономиката. Увеличават се също и проблемите в образованието и здравеопазването\", казва Йозер Сенчар и добавя, че турските граждани вече усещат икономическата криза на гърба си. \"Затова и на предизборните прояви на Ердоган вече не се забелязва онзи плам от миналото\", допълва той. Гюлфем Санвер също смята, че посланията на Ердоган все по-трудно достигат до народа. Според нея, Ердогановото One-Men-Show се е обърнало срещу самия него. \"На събрания и по време на речите си Ердоган вече изглежда сам\", казва Санвер, която е защитила дисертация на тема \"Изборните успехи на Партията на справедливостта и развитието\". В същото време подкрепата за кандидата на Републиканската народна партия Мухарем Индже вече надхвърля 30%. А това мотивира още повече опозицията да спечели тези избори. Ердоган е наясно с това. \"Сега той се заиграва със страховете на дясноконсервативните турски избиратели\", казва по този повод Санвер. Затова в изборните му речи от последните дни той често говори за военната операция срещу ПКК в Северен Ирак. Така той разпалва страхове сред избирателите. А уплашеният избирател се страхува от възможна смяна на властта и би гласувал за сегашния президент, добавя експертката. Според последните сондажи, въпреки всичко Ердоган би могъл да спечели президентските избори на втория тур. Но на парламентарните избори тъй нареченият \"Републикански алианс\" - съюзът между управляващата ПСР и националистическата ПНД (Партия на националистическото действие) - би могъл да загуби мнозинството си в турския Меджлис. А това би застрашило властта на Ердоган в парламента. Ако се стигне дотам, силната президентска система, която опозицията определя като диктатура, би си останала далечна мечта за Ердоган, твърдят експерти. \"Ако ПСР загуби мнозинството си в турския парламент, на Ердоган му предстоят трудни времена\", убедена е Гюлфем Санвер. Откато въведе извънредно положение, президентът управлява с укази и декрети. \"Изгуби ли неговата партия мнозинството си в парламента, дори Ердоган да бъде преизбран, той ще загуби част от сегашната си власт и вече няма да е така ефективен като президент. И тогава ще му се наложи да признае властта на парламента\", казва експертката.", "date": "2018.06.21", "title": "Турски експерти се съмняват в победата на Ердоган на изборите"}
{"url": "https://www.faktor.bg/bg/articles/anton-todorov-tsvetan-vasilev-e-poluchil-grazhdanstvo-na-republika-sarbiya", "text": "Бившият депутат от ГЕРБ Антон Тодоров преди минути публикува в профила си във \"Фейсбук\" следната информация:   На пресконференция вчера в сградата на Скупщината на Сърбия депутатът и председател на опозиционната Нова партия от листата на Демократическата партия на Сърбия Зоран Живкович наред с останалото заяви следното: „ …Да ви кажа една информация: Миналата седмица, с решение на компетентните органи, под натиска на държавния връх , разбирай на Александър Вучич лично, гражданство на Република Сърбия е получил Цветан Василев, известен български олигарх, който е в червения списък на издирваните от Интерпол и който е известен с това, че се е снимал с Томислав Николич на първата конференция, когато незаконно е купил фабриката за стъкло в Парачин.Това е човек, когото България издирва заради милиарди. Там е бил шеф на някаква пирамидална банка. И миналата седмица е получил сръбско гражданство, а и не е първият. Един от арабските инвеститори е получил във Врачар (белградска община-бел.пр.) разрешително за носене на оръжие, не за притежание, а за носене на оръжие. Преди това е получил гражданство. Така Сърбия става убежище не само за местните престъпници, които в по-голямата си част са част от властта и за различни международни престъпници. И това е обезпокояващото…“", "date": "2018.06.21", "title": "Антон Тодоров: Цветан Василев е получил гражданство на Република Сърбия"}
{"url": "https://www.faktor.bg/bg/articles/novini/svyat/germanskoto-kontrarazuznavane-obvini-rusiya-za-kiberataka-sreshtu-energiynata-sistema", "text": "Германското контраразузнаване за пореден път обвини Русия за мащабна хакерска атака срещу германската електропреносна мрежа и енергийни компании, съобщава Bild. \"Начинът на действие е едно от многото доказателства, които сочат, че атаката е управлявана от Русия\", заявил шефът на Федералното управление за защита на конституцията (контраразузнаването) на ФРГ Ханс-Георг Маассен в интервю за медиагрупата RND.  На 13 юни Федералното управление по информационна сигурност съобщи за серия кибер атаки с названието Berserk Bear в хода на които хакерите са опитвали да проникнат в сървърите на германските доставчици на електроенергия. По данни на спецслужбите, те са успели да разбият вътрешните системи на няколко компании. Маассен не за пръв път обвинява Русия в кибератаки. През декември 2016 година той заяви, че има доказателства за опити на Москва да повлияе на парламентарните избори в Германия, а през ноември-че Русия прави опити да се намеси във вътрешната политика на ФРГ. През май 2016 година той обвини руските спецслужби в причастност към разбиването на компютърната мрежа на Бундестага, когато хакерите получили достъп до документи за вътрешно ползване. През април тази година Маасен съобщи, че руски хакери са направили опит да проникнат в сървърите на германското правителство.", "date": "2018.06.21", "title": "Германското контраразузнаване обвини Русия за кибератака срещу енергийната система"}
{"url": "https://www.faktor.bg/bg/articles/izvadiha-trup-ot-vodite-na-dunav-kray-svishtov", "text": "Тяло на мъж е било извадено от водите на река Дунав при Свищов от служител на РД “ПБЗН” – В. Търново. Сигнал за случая е получен вчера в 18,05 ч.  От извършения първоначален оглед се предполага, че той е на 32-годишен полски гражданин, за който е имало информация че е бил член на екипаж на самоходна смукачка, плаваща под холандски флаг. Мъжът е изчезнал в нощта на 17 срещу 18 юни. Не са открити следи от насилие по тялото. То е откарано за аутопсия във великотърновската болница, съобщават от ОД на МВР. По случая е образувано досъдебно производство.", "date": "2018.06.21", "title": "Извадиха труп от водите на Дунав край Свищов"}
{"url": "https://www.faktor.bg/bg/articles/trend-gerb-vodi-s-3-3-pred-bsp", "text": "ГЕРБ води с 3,3% пред БСП, ако сега имаше избори, показват данни от редовното проучване на изследователски център “Тренд” по поръчка на вестник “24 часа” за политическите и социалните нагласи на българите. Структурата на предпочитанията се запазва сходна вече повече от година. Двата големи опонента събират гласовете на по-малко от половината избиратели. Трета сила е ДПС с близо 7 на сто електорат. “Обединени патриоти” ги следват с 5,5% подкрепа. Тези са и четирите партии, които влизат в юнския парламент. Под бариерата е новосъздадената Демократична партия, която получава подкрепа от 2,1% избиратели. Реформаторският блок получава два пъти по-малко, или 1,2%. Между тях двете е “Воля” на Веселин Марешки с вот от 1,9%, показват данните. България се справи добре с европредседателството, категорични са 41 на сто от българите. Два пъти по-малко - 19%, са на обратното мнение. В последната група доминират симпатизантите на БСП. Според социолозите от “Тренд” причината е, че именно българското правителство стои в центъра на организацията и събитията на председателството и това няма как да не срещне негативна реакция сред привържениците на основната опозиционна сила. Вижте още интервюта и коментари  Според данните интересът към председателството е бил по- интензивен в началото, през януари - тогава 53% са следили новините за него, а 43% - не. През юни структурата е обърната – 56% декларират, че не следят, а 40% - че следят новини за европредседателството ни. Социолозите са използвали доминацията на европейската тема, за да тестват нагласите към членството на България в ЕС и НАТО. Регистрират мнозинство от 59%, които твърдо биха гласували за оставането на България в ЕС, ако има референдум по въпроса. Около една пета биха били против. За оставане в НАТО пък биха гласували 49% от попитаните срещу 24% против. И при двата въпроса симпатизантите на БСП са силно нюансирани от общата картина, твърдят социолозите. На въпроса за ЕС са раздвоени, докато при този за НАТО доминира мнението, че България трябва да напусне Северноатлантическия пакт, коментират от “Тренд” Общо над 2/3 от българите смятат, че ЕС трябва да се промени като начин на функциониране. Според 40% в тази група промяната трябва да е кардинална, а според 29% - несъществена и малка. Само 7% от всички интервюирани смятат, че на ЕС не му трябва никаква промяна. На две равни части са разделени българите по въпроса дали ЕС трябва да се стреми към по-силна интеграция между различните страни-членки (35%) или трябва да се даде повече власт на националните държави (36%). Изследването е проведено между 1 и 9 юни т.г. и е представително за пълнолетното население на страната. Интервюирани са 1008 пълнолетни български граждани по метода “лице в лице”.", "date": "2018.06.21", "title": "“Тренд”: ГЕРБ води с 3,3% пред БСП"}
{"url": "https://www.faktor.bg/bg/articles/novini/svyat/ot-zaplati-li-bivshiyat-ruski-vitsepremier-si-kupi-chasten-samolet-za-70-mln-dolara", "text": "Бившият вицепремиер на Русия Игор Шувалов си е купил луксозен Gulfstream G650. Самолетът е регистриран на името на офшорна компания на Бермудите, съобщава Forbes. На същата компания беше записан и предишния джет на семейство Шувалови Bombardier Global Express.  Стойността на самолета е около 70 млн. долара, съобщава Forbes.  Представител на Игор Шувалов е отказал да коментира информацията. Припомняме, че през юли 2016 година Фондът за борба с корупцията на Алексей Навални съобщи, че съпругата на Шувалов, който по това време е вицепремиер е \"возила\" на кучешки изложби коргитата си. Игор Шувалов беше вицепремиер от 12 май 2008 до 18 май 2018 година, а в края на май беше назначен за директор на Внештгоргбанк. В декларацията си за 2017 година е декларирал доходи в размер на 91,28 милиона рубли (приблизително 14 милиона долара), а съпругата му - 89,1 милиона рубли.", "date": "2018.06.21", "title": "От заплати ли - бившият руски вицепремиер си купи частен самолет за 70 млн. долара"}
{"url": "https://www.faktor.bg/bg/articles/resheno-dans-shte-sledi-pod-lupa-patnitsite-v-samoletite", "text": "Народните представители приеха окончателни промени в Закона за Държавна агенция \"Национална сигурност\". Въздушните превозвачи вече имат задължението да предоставят данни за пътниците и за екипажа на Националното звено за обработване на резервационни данни към ДАНС. Превозвачите ще трябва да предадат на ДАНС данните за пътниците 48 часа преди обявеното време за излитане на редовните полети и 24 часа за нередовните полети. Данните за екипажа ще се предават непосредствено преди полета. При данни за реална заплаха от извършване на престъпление, въздушните превозвачи предават данните за пътниците и за екипажа по искане и в срокове, определени от Националното звено.е се предават непосредствено преди полета. При данни за реална заплаха от извършване на престъпление", "date": "2018.06.21", "title": "Решено! ДАНС ще следи под лупа пътниците в самолетите"}
{"url": "https://www.faktor.bg/bg/articles/prezidentat-radev-zaminava-na-poseshtenie-v-sarbiya", "text": "На официално двудневно посещение в Сърбия заминава президентът Румен Радев. Държавният глава ще има срещи със сръбския си колега Александър Вучич, както и с българското национално малцинство в Димитровград.   Със среща на четири очи между президентите Радев и Вучич в Белград започва официалното посещение на българския държавен глава в съседна Сърбия. Ще бъдат обсъдени теми от дневния ред на двустранните ни отношения с акцент върху европейската перспектива на Сърбия, икономическото развитие и подобряване достъпа до здравеопазване и образование в районите, в които живее българското национално малцинство.   В Белград Румен Радев ще има среща с министър-председателя Ана Бърнабич, както и с председателя на Народната скупщина Мая Гойкович.", "date": "2018.06.21", "title": "Президентът Радев заминава на посещение в Сърбия"}
{"url": "https://www.faktor.bg/bg/articles/meteorolozite-skochiha-na-protest-sreshtu-rakovodstvoto-na-ban", "text": "Метеоролозите от Националния институт по метеорология и хидрология към БАН излязоха на протест пред сградата на Народното събрание. Те настояват да се направят промени в Закона, които да забранят средствата от държавния бюджет, предназначени за метеорология да се преразпределят от ръководството на БАН. Протестът на учените от НИМХ е насочен  срещу ръководството на БАН, което според тях не осигурява достатъчно средства, за да продължи нормално работата им, а не искат по-високи заплати. До 2 юли те настояват да им бъдат отпуснати още 1 145 000 лева, за да завърши годината успешно.", "date": "2018.06.21", "title": "Метеоролозите скочиха на протест  срещу ръководството на БАН"}
{"url": "https://www.faktor.bg/bg/articles/novini/balgariya/evrostat-nay-evtino-e-v-balgariya", "text": "През 2017 година цените в България са били два пъти по-ниски отколкото средното за Евросъюза, докато в Дания цените са 42% по високи, съобщава Евростат. Цените на стоки за широко потребление и туристическите услуги са били най-ниски у нас, и най-високи в Дания. В списъка с най-евтините държави попадат Полша, Румъния и Чехия. Най-високи са цените в Люксембург, Ирландия, Швеция и Финландия.", "date": "2018.06.21", "title": "Евростат: Най-евтино е в България"}
{"url": "https://www.faktor.bg/bg/articles/the-drive-ruskiyat-vertolet-mi-17-za-po-dobar-ot-cherniya-yastreb-uh-6-na-sashtl", "text": "Управлението на генералния инспектор на Пентагона призна, че доставяните в Афганистан американски вертолети Sikorsky UH-60 Black Hawk (Черен ястреб) са по-малко работоспособни и по-сложни в експлоатация, отколкото руските Ми-17, съобщава The Drive.    В тримесечния си отчет надзорния орган, публикуван през май, се отбелязва, че Ми-17 има два пъти по-голяма товароподемност в сравнение с Black Hawk и е способен да лети на много по-голяма височина, по-лесен е за усвояване от афганистанските пилоти.   Изданието напомня, че „американските военни пилоти се опитали да омаловажат тези проблеми”, когато този месец официалният представител на Пентагона Кол Фолкнър заявил, че „Черните ястреби” могат да изпълняват само 90% от мисиите на Ми-17.   Сега САЩ реализират програма за превъоръжаване на афганистанските военни. В нейните рамки се планира замяната на Ми-17 с UH-60 Black Hawk.   Към декември 2017 г. афганистанската авиация имала 47 броя Ми-17, от които половината не се използват заради липса на детайли и невъзможност да преминат задължителни рутинни прегледи от руски специалисти. Сега във ВВС има 8 броя UH-60, но Пентагонът планира към края на 2019 г. те да достигнат до 52 броя.", "date": "2018.06.21", "title": "The Drive: Руският вертолет Ми-17 е по-добър от „Черния ястреб” UH-6  на САЩ"}
{"url": "https://www.faktor.bg/bg/articles/novini/balgariya/prirodonauchniyat-muzey-shte-pochete-pametta-na-boyan-petrov", "text": "Националният природонаучен музей организира тържествена церемония в памет и на българския алпинист и зоолог Боян Петров.  За първи път ще бъдат показани зоологичните материали, събрани от алпиниста, илюстрации от експедициите му и някои от изследователските му записки. Ще се представи изследователският принос и заслугите на Боян Петров към природонаучния музей, към Центъра за изследване и защита на прилепите, както и природозащитните каузи, които той подкрепяше. Следобед в БАН ще бъде отворена и книга, в която всеки може да отдаде почит към паметта на Боян Петров.", "date": "2018.06.21", "title": "Природонаучният музей ще почете паметта на Боян Петров"}
{"url": "https://www.faktor.bg/bg/articles/novini/balgariya/zdravni-rabotnitsi-izostaviha-bolna-zhena-pred-kmetstvoto-vav-vrachansko-selo", "text": "След лечение в психиатрично заведение, 34-годишна жена е изоставена от здравни работници пред кметство във врачанско село. За това сигнализираха очевидци, според които пациентката била в безпомощно състояние и не можела сама да се грижи за себе си. Най-близките й роднини също отказали да я приютят. Вчера следобед пред кметството в село Добролево спира бус, от който двама души изнасят болна жена. Хората от селото я познават – казва се Цецка, има психично заболяване и епилепсия и често лежи в психиатрията във Враца. Този път обаче е в изключително лошо състояние – видимо отслабнала, с памперс, неспособна да говори и да ходи. Болната поискала храна, но се оказало, че не може да преглъща. „Социалната работничка, която дойде с нея от Враца, каза, че са я пратили по автобуса, но тя е буйствала и затова са направили жест да я докарат”, разказва жена от селото. Според друга даже казали, че за тях Цецка е излекувана и са си свършили работата. Служителите от здравното заведение се опитали да сложат в джоба на пациентката лична карта и рецепта и да си тръгнат, но свидетелите възроптали и позвънили на 112. Майката на болната жена е починала, докато тя е била в болницата, а баща й е сляп и не иска да живее с нея. Така Цецка обитава къща в окаяно състояние, без врати и прозорци. „От болницата ми казват, че трябва да бъде изписана и няма при кой да бъде настанена, защото роднините отказват да я приемат и са спрели да си вдигат телефоните, прекъснали са връзките едностранно”, обяснява кметът на Добролево Илиян Буковски. Ситуацията щяла напълно да излезе от контрол, ако леля на момичето не се съгласила да го приюти, но само временно, тъй като се грижи за болен син. До края на работния ден на повикването на 112 не се отзоваха нито полиция, нито социалните служби, които също са уведомени. От здравното заведение пък снощи отказаха да разговарят с екипа ни. Според кмета институциите трябва да се намесят, защото няма как проблемът да се реши само със силите на една малка община. „Сега по селата е пълно с такива хора”, признава Илиян Буковски.", "date": "2018.06.21", "title": "Здравни работници изоставиха болна жена пред кметството във врачанско село"}
{"url": "https://www.faktor.bg/bg/articles/novini/svyat/kamarata-na-lordovete-odobri-zakonoproekta-za-brekzit", "text": "Горната камара на британския парламент одобри законопроекта на премиера Тереза Мей за брекзита, с което бе сложен край на няколко месеца парламентарни дебати по текста, който официално ще прекрати членството на Великобритания в ЕС, предаде Ройтерс. Камарата на лордовете одобри правителствения законопроект без гласуване, след като бунтът на искащите парламентът да има по-голямо влияние върху процеса на излизане от ЕС бе потушен в Камарата на общините по-рано днес. Текстът ще стане закон в близките седмици, след като получи \"Кралското одобрение\" – формалност, която не включва по-нататъшни разисквания.", "date": "2018.06.21", "title": "Камарата на лордовете одобри законопроекта за Брекзит"}
{"url": "https://www.faktor.bg/bg/articles/novini/balgariya/t-kantardzhiev-ne-vodete-neizmunizirani-za-mobrili-detsa-v-sasedni-darzhavi", "text": "\"Не съветвам деца под 13-месечна възраст, които не са имунизирани за морбили, да се водят на курорти в съседни държави. Там има морбили и има опасност да се заразят\", заяви пред Нова телевизия проф. Тодор Кантарджиев, директор на Националния център по заразни и паразитни заболявания. \"Храната, която се консумира на морето, трябва да е от хубав източник. Важно е да се пие бутилирана вода. Риск носи консумацията на таратор в заведенията. Важно е храната да е добре обработена топлинно\", допълни още той. \"Българинът да се научи да си мие ръцете, най-малко 20 секунди от всяка страна\", посъветва проф. Тодор Кантарджиев. \"Салмонелата е лятна инфекция, характерна за нашия географски регион и бит. Всякаква животинска храна през лятото трябва да е много добре термично обработена. Храна не бива да се оставя извън хладилника. Салмонелата, попаднала в малко количество в храната, от месото и яйцата и престояла над 4 часа на стайна температура, развива един токсин. Това предизвиква гадене, повръщане и висока температура\", препоръча експертът. Той потвърди, че е установено в няколко детски заведения в София случаи на салмонела.  Проф. Кантарджиев коментира и изтеглянето на български яйца от пазара заради птичи грип. Те са от ферма за кокошки в добричкото село Дончево. Яйцата, които се изтеглят, са тези, снесени след 23 май. \"Птичият грип си е ветеринарен проблем. От него не боледуват хората, а птиците. Изтеглят яйцата, не защото ще са заразени хора. Някои просто ще си купят яйца от магазина, ще ги счупят и ще ги дадат на животните си. Много вероятно да заразят животните си\", добави той. \"Миналата седмица имаше взрив в един град. 12 души имат сифилис, няма да ви кажа кой е. Лошото е, че има бременни със сифилис. Лекарска тайна е кое е мястото\", добави той.", "date": "2018.06.21", "title": "Т. Кантарджиев:  Не водете неимунизирани за морбили деца в съседни държави"}
{"url": "https://www.faktor.bg/bg/articles/novini/svyat/v-rumaniya-protestirat-sreshtu-deystviya-na-sotsialistite", "text": "Хиляди души протестираха в Букурещ и редица други градове на Румъния срещу смекчаване на Наказателно-процесуалния кодекс, което според тях ще затрудни борбата с корупцията, предадоха Франс прес и Асошиейтед прес. \"Няма да отстъпим\" и \"Крадци\", скандираха близо 5000 демонстранти пред сградата на правителството в Букурещ. Те размахваха знамена на Румъния, САЩ и ЕС и скандираха \"Червена чума\" срещу управляващата Социалдемократическа партия. Шумни демонстранти влязоха и в сградата на парламента, придружени от депутати на опозиционния Съюз за спасение на Румъния, в момент, когато министър-председателката Виорика Дънчила изнасяше реч от трибуната за наближаващото румънско ротационно председателство на ЕС в първата половина на 2019 г. На няколко пъти имаше сблъсъци със силите на реда. Арестувани са осем души, сред които един германски журналист. Хиляди души протестираха и в градове като Брашов, Сибиу, Тимишоара, Яш и Клуж. В понеделник късно вечерта доминираният от социалдемократите парламент прие изменения в Наказателно-процесуалния кодекс, които според опозицията имат за цел да защитят закононарушители. Сред измененията има намаляване на броя нарушения, за които дадено лице може да бъде пратено във временен арест и драстично ограничаване на времетраенето на следствените действия. Според президента десноцентрист Клаус Йоханис редица изменения целят да фаворизират председателя на Социалдемократическата партия Ливиу Драгня, който може да поиска преразглеждане на присъдата си от две години затвор условно за изборна измама, която от 2016 г. му забранява да се кандидатира за премиер. Днес освен това румънският Върховен касационен съд да обяви присъдата си срещу Драгня по обвинение в подстрекаване към злоупотреба със служебно положение в качеството му на председател на Окръжния съвет на окръг Телеорман в афера с фиктивни работни места, пише БТА.", "date": "2018.06.21", "title": "В Румъния протестират срещу действия на социалистите"}
{"url": "https://www.faktor.bg/bg/articles/chip-s-biometrichni-danni-elektronen-identifikator-i-elektronen-podpis-v-novite-lichni-karti", "text": "МВР разработва държавна електронна идентификация, която ще се вгради чрез чипове в новите лични карти, стана ясно на конференция за въвеждане на е-услуги. До няколко месеца МВР ще обяви търг за нова система за документи за самоличност, съобщава \"Труд\". В бъдещите лични карти ще има чип с биометрични данни, електронен идентификатор и електронен подпис. На брифинга бяха представени безплатна платформа за правни документи и мобилно приложение за електронна идентификация. Платформата генерира документи, като молби за отпуск, заявления за напускане и трудови договори, което спестява време и адвокатски такси. Друго приложение пък ни спестява чакането на опашки в банки и общини. “В телефона ви ще имате електронен подпис и ще може да се идентифицирате пред банки, телекоми или общини дистанционно”, казапроф. Георги Димитров, създател на приложението.", "date": "2018.06.21", "title": "Чип с биометрични данни, електронен идентификатор и електронен подпис  в новите лични карти"}
{"url": "https://www.faktor.bg/bg/articles/grozen-seks-skandal-gramna-v-lekari-bez-granitsi-doktorite-polzvali-intimni-uslugi-ot-patsientite-si", "text": "Секс скандал разтърси международната организация \"Лекари без граници\", предаде Би Би Си. Бивш служител на хуманитарната институция разкри как негови колеги, изпратени на мисии в Африка, са се възползвали от нещастието на бедните хора за свои лични цели. \"Видях как лекари оказваха медицинска помощ на болни от СПИН в Централноафриканска република и в замяна получаваха интимни услуги от представители на двата пола. Някои от медиците бяха толкова нагли, че дори не изхвърляха използваните презервативи\", разказа той. Информаторът също посочи как преди години в Кения лекари са принуждавали малолетни и непълнолетни момичета и момчета да правят секс. \"Случаят бе много добре покрит, защото в скандала бе замесен и шефът на мисията на Лекари без граници в източната африканска страна\", каза още той. От базираната в Лондон международна организация не коментираха твърденията на бившия си служител.", "date": "2018.06.21", "title": "Грозен секс скандал гръмна в \"Лекари без граници\" - докторите ползвали интимни услуги от пациентите си"}
{"url": "https://www.faktor.bg/bg/articles/the-daily-express-velikobritaniya-e-top-mishenata-na-teroristite-v-evropa", "text": "Повече от половината от всички терористични атаки в Европейския съюз през изминалата година са се случили във Великобритания. Общият брой от 205 осуетени, провалени и успешни нападения са били докладвани от девет страни-членки, се разкрива в доклад на Европол, пише британският вестник The Daily Express.  Великобритания е станала жертва на най-високия брой – 107, включително 88 инциденти свързани със сигурността в Северна Ирландия. Франция е записала втория най-висок брой на терористични нападения с 54 такива, следвана от Испания с 16, Италия с 14 и Гърция с осем.  Статистиката показа, че нападенията в държави от ЕС са убили 68 души и са ранили 844. Почти всички фатални случаи и ранени са резултат от терористични действия. Ислямистките нападения са се увеличили от 13 през 2016 година до 33 през 2017 година, докато националистически и сепаратистки нападения са отчетени като най-голямата пропорция от инцидентите, със 137. Докладът предупреждава, че агресивният десен екстремизъм е във възход, докато терористите продължават да използват „онлайн пропаганда“, за да радикализират и други. Сър Джулиан Кинг, британският еврокомисар по сигурността, заяви: „Трябва да държим колективния си поглед върху топката и да засилим нашите усилия на ниво ЕС, за да откажем на терористите средствата, които са им нужни за да извършват своите нападения“.", "date": "2018.06.21", "title": "The Daily Express: Великобритания е топ мишената на терористите в Европа"}
{"url": "https://www.faktor.bg/bg/articles/toma-bikov-motivite-na-bsp-za-vot-na-nedoverie-sa-povarhnosten-pregled-na-pechata", "text": "Мотивите на БСП да внесе искане за вот на недоверие на правителството са като повърхностен преглед на печата. Така цветисто описа вота на недоверие, който внесоха в парламента вчера от БСП депутатът от ГЕРБ Тома Биков пред БНР. Социалистите внесоха искането си вчера, като се мотивираха с  неразкритите убийства, бягството от Софийския централен затвор и други проблеми в сектор \"Сигурност\". Според Биков е нужен сериозен дебат за сигурността и работата на МВР, но вотът не го провокира.  \"Аз се запознах с техните мотиви, но за съжаление не мисля, че ще се проведе някакъв сериозен дебат по тази тема, която иначе се нуждае от такъв разговор. Още в мотивите виждам един преглед на печата и то доста повърхностен, споменаване на конкретни събития от последните няколко месеца. Въпросът е, че няма концептуално поставяне на проблема със сигурността, няма задаване на някаква алтернативна политика. В крайна сметка, когато се стигне до вот на недоверие, се решава и съдбата на управлението, и на правителството. То не е само конкретната тема, защото се иска сваляне на управлението. Доколкото чувам БСП казват, че направо отиваме на предсрочни избори, така че въпросът не е само справя ли се правителството със сигурността, но и искаме ли да има предсрочни избори. Според мен те доста избързват, защото не са готови да предложат алтернатива, не само в сферата на сигурността, но и във всички останали сфери\", каза Биков.", "date": "2018.06.21", "title": "Тома Биков: Мотивите на БСП за вот на недоверие са повърхностен преглед на печата"}
{"url": "https://www.faktor.bg/bg/articles/novini/balgariya/d-atanasova-nie-ne-sme-bezkritichni-zabelyazvame-kakvo-se-sluchva-v-sistemata-na-mvr", "text": "\"И ние от ПГ на ГЕРБ живеем в това общество и виждаме ясно проблемите. Взимат се нужните мерки. Вотът на недоверие е поредният несъстоятелен вот към правителството. Аргументите са странна компилация от коментари, от фейсбук статуси и от анализи на социалогически агенции. Мотивите са толкова неаргументирани, че съжалявам, че няма парламентарна процедура да се поправят\", коментира Десислава Атанасова от ГЕРБ пред Bulgaria ON AIR, каза тя. \"Ние не сме безкритични, забелязваме какво се случва в системата на МВР\", заяви отново Атанасова и добави:  \"Там има политическо и професионално ръководство. Всичко, което се случва е ангажимент на професионалното ръководство. Никой не очаква министърът да хваща лично избягвали затворници или да ходи на всяко едно местопрестъпление. Затова има професионално ръководство и структура\". \"Опозицията се опитва да скрие доброто от Председателството на България, което бе отчетено дори и от президента Румен Радев\", каза още тя.", "date": "2018.06.21", "title": "Д. Атанасова: Ние не сме безкритични, забелязваме какво се случва в системата на МВР"}
{"url": "https://www.faktor.bg/bg/articles/novini/balgariya/ts-tsvetanov-ochakvam-s-netarpenie-debat-za-sigurnostta-motivite-na-bsp-sa-absolyutno-nesastoyatelni", "text": "\"Росица Димитрова няма никаква вина в скандала със скъпия самолетен билет. Тя е добър експерт и отзивчив човек, 20 години работи с хора с увреждания. Но в този скандал тя нямаше друг полезен ход освен подаването на оставка. Но ние не искаме да я загубим като експерть говорил съм с Валери Симеонов да бъде назначена като съветник към неговия кабинет. В Ню Йорк тя е спала в общежитието на консулството, не е имала никакно намерение или желание да и бъде осигуряван лукс\", съобщи пред Нова телевизия зам.-председателят на ГЕРБ и председател на Парламентарната група на партията Цветан Цветанов. Цветанов заяви, че винаги в пределите на Европа е летял в икономична класа, дори когато е имал билет за бизнес класа, за да не предизвиква спекулации. \"Вотът на недоверие го възприемаме като част от системния подход на БСП да искат вот преди и след европредседателството. Запознах се с мотивите и ще ви кажа, че те не отговарят на желанието и амбициите на БСП. В тях има много неистини. Никъде не се говори за мерките, предприети от държавата. В момента имаме нулев миграционен натиск. Вярно е, че има липса от полиция в малките населени места, но от май 2018 има назначени близо 1800 полицаи и 608 полицейски патрула, които обикалят. Не казвам, че всичко е прекрасно. Но полагаме усилия да се върнем към нивата на работа и ефективност на системата. БСП съсипаха системата, знаем какъв дефицит оставиха и през 2009 година и през 2014 година\", коментира Цветанов. \"Очаквам с нетърпение този дебат, мотивите им са абсолютно несъстоятелни\", заяви той. \"В Коалиционното споразумение ние сме описали точно уславията, при които работим заедно. Валери Симеонов е изключително прям, остър, дори към премиера, но премиерът запазва хладнокръвие, не отговаря, след това сядат и се разбират. Коалиционното правителство винаги е под напрежение, но това кара конструкцията да е стабилна. Ние трябва да изведем България над всичко и го правим\", коментира Цветанов.", "date": "2018.06.21", "title": "Ц. Цветанов: Очаквам с нетърпение дебат за сигурността, мотивите на БСП са абсолютно несъстоятелни"}
{"url": "https://www.faktor.bg/bg/articles/novini/svyat/zhan-klod-yunker-svikva-izvanredna-sreshta-na-es-za-migratsiyata", "text": "Председателят на Европейската комисия Жан-Клод Юнкер свиква извънредна среща на лидерите на страните от ЕС по въпросите на миграцията и предоставянето на убежище. Това съобщи самият Юнкер в профила си в „Туитър“. „Свиквам неформална среща на лидерите по въпросите на миграцията и на предоставянето на убежище в неделя (24 юни), за да ги обсъдим с лидерите на страните в навечерието на Съвета на ЕС“, написа Юнкер. В срещата ще участват Австрия, България, Германия, Гърция, Испания, Италия, Малта и Франция, Холандия и Белгия. Тя ще се състои четири дни преди срещата на върха на ЕС и ще бъде насочена към преодоляване на дълбоките разделения в Европа по въпроса за миграцията. Агенция \"Ройтерс\" разпространи част от чернова на решението, което се очаква да бъде взето в неделя на срещата на тема миграция в Брюксел. Според него десетимата лидери, чието участие засега е заявено, ще се договорят за увеличаване на усилията за намаляване на допусканите в Европа мигранти и ограничаване на придвижването в рамките на съюза на онези, които вече са поискали убежище. Редовният Съвет на ЕС е насрочен за 28 и 29 юни. Германската канцлерка Ангела Меркел, притисната от коалиционните си партньори от Християнсоциалния съюз на вътрешния министър Хорст Зеехофер, се надяваше на предварителна среща по въпросите на миграцията, но в началото на седмицата източници от Брюксел коментираха, че извънреден съвет не е необходим и че всичко ще бъде обсъдено по време на редовната среща. ХСС настоява за по-радикални мерки спрямо мигрантите и заплашва с напускане на мнозинството. Засега Меркел и Зеехофер постигнаха съгласие, че ще решават за миграционната политика и за по-нататъшните си отношения след срещата на ЕС в края на юни.", "date": "2018.06.21", "title": "Жан Клод Юнкер свиква извънредна среща на ЕС за миграцията"}
{"url": "https://www.faktor.bg/bg/articles/iliana-raeva-svirepo-zashtiti-slaveya-zaradi-skandala-s-maykite-dolu-ratsete-ot-dashterya-mi-upotrebihte-li-vsichki-kletvi-kam-semeystvoto-mi", "text": "Илиана Раева се включи в защита на дъщеря си в социалната мрежа, след като Славея укори майките на деца с увреждания, а после, след многобройните негативни реакции, изтри написаното.  \"Долу ръцете от дъщеря ми! Написахте ли се?! Употребихте ли всички възможни клетви към Славея и семейството ми?! Изхвърлихте ли агресията от собствените си тела?! Отървахте ли се от злобата си, която ви трови?! Надявам се вече сте по-добре. Дали ще можете спокойно да четете, това което очаквате от часове да напиша и да отговоря. Четох. Но не много, защото знам репертоара от години. Един същ... Кълнете, обиждате, мразите до посиняване, до изтощение...  Ето отговорът ми: От няколко години Славея обикаля и подпомага домове за изоставени деца и такива в неравностойно положение в някои градове на България и София. Отначало се връщаше много разстроена. После, някакси го прие като нещо, което я правеше много полезна за тези Божии деца и го правеше с огромно желание. Измисляше различни инициативи и им носеше различни неща, оставаше там, знаеше имената на някои от дечицата и историите им, разказваше ни с усмивка за тях и им се радваше искрено. Но не успя да прости на родителите им. Е, може и да не е е права, но не успя да разбере тези родители. Преди време дори получи някакво благодарствено писмо от директор на един от домовете. Постът и, който е бил харесан от повече от 20 000 души общо от Фейсбук и Истаграм е доста емоционален, защото тя има твърде искрено отношение към тези деца от домовете и както по-горе обясних, не разбираше тези родители. Между другото сега се сещам, че беше ходила и в лагер за бежанци, за да им носи храна и дрехи и на тях, но сега темата е друга. Та... прочетох този неин пост, който даде повод на някакви хора, преличащи ми на освирепяла и изгладняла глутница да излеят агресията, жестокостта, злобата си върху дъщеря ми, защото явно дотам им стига “смелостта”... да се нахвърлят върху една млада жена, която е имала “наглостта” да напише това, което сърцето и е диктувало. Защо върху нея, “смелчаци”?! Защо я кълнете, а говорите за възпитанието и?! Защо я обиждате, а говорите за интелекта и?! Защото е дъщеря на Илиана и Наско! И това ли не можете да и простите, че кълнете и родителите и? Защото на един дъх е изляла душата и мислите си?\", възмути се Илияна Раева и допълва: \" И за финал: Днес казах на Славея: Боже, какви са тези хора?! Ужас!!! Как е възможно? А тя ми отговори: “ Мамо, много по-голямата част от хората са добри.” Да! Точно така ми отговори. Това е БЛАГОСЛОВИЯ! След толкова омраза и агресия към теб и родителите ти да си изпълнен с добрина и вяра... ГОРДЕЯ СЕ С ДЪЩЕРЯ СИ, С ДЪЩЕРИТЕ СИ! Лека нощ!  Ще се опитам да мисля като дъщеря ми, че много по-голямата част от хората са добри... Дано ми се получи.\"", "date": "2018.06.21", "title": "Илиана Раева брани щерка си Славея за скандалното изказване за майките на деца с увреждания"}
{"url": "https://www.faktor.bg/bg/articles/novini/svyat/spored-tramp-v-kremal-biha-predpocheli-hilari-klintan-vmesto-nego", "text": "Президентът на САЩ Доналд Тръмп заяви, че неговата администрация желае да се разбира с Русия, макар че в Москва, по негово мнение, биха предпочели да работят с Хилари Клинтън, съобщи ТАСС, цитирана от \"Фокус\". \"Искам да ви кажа нещо. Ние искаме да се разбираме с Русия\", заяви американският президент пред своите привърженици в град Дълут, щата Минесота. В същото време американският лидер предположи, че в Москва биха предпочели на изборите през 2016 година да беше победила неговата съперница – бившият държавен секретар Хилари Клинтън. \"Но Русия гледа и казва: \"Бих искала Клинтън да беше победила\"\", каза Тръмп. \"Русия поглежда назад и казва: \"Знаете ли, бихме искали двуличната Хилари да бе спечелила тези избори, това щеше да е най-добре за Русия\", допълни още американският държавен глава.", "date": "2018.06.21", "title": "Според Тръмп в Кремъл биха предпочели Хилари Клинтън вместо него"}
{"url": "https://www.faktor.bg/bg/articles/maya-manolova-kam-polititsite-pomognete-na-horata-s-uvrezhdaniya-i-vednaga-shte-si-podavam-ostavkata-za-da-ste-spokoyni", "text": "Осигурете подкрепа за хората с увреждания и ще получите моята оставка, за да сте спокойни. Това каза в сутрешния блок на БНТ националният омбудсман Мая Манолова, като уточни, че с тези думи се обръща към всички, които не са подкрепили предложения от нея законопроект за личната помощ.  \"Законопроектът, който написахме заедно с майките, не получи подкрепа. Стана ясно, че техният проблем, който ги изкара на палатки, няма да бъде решен. Беше направен опит от присъстващите да унизят майките с различни изпуснати реплики. Целта беше да стане ясно, че статуквото в политиките за хората с увреждания ще бъде запазено\", заяви Манолова. Майките излизат на протест заради ситуацията в този сектор. Сега за политиките в сектора се наливат 169 млн. за асистентски услуги, които се предоставят на 11 158 души. Има листи на чакащите, има хора, които не могат да се доредят до тази услуга – тя е на проектен принцип, критериите са различни в различните общини, има общини, които не предоставят тази услуга. И всичко това – срещу 169 млн. лева. Това са парите, които се харчат в момента – огромни пари на българските данъкоплатци. По законопроекта за лична помощ само с още 105 млн. лева асистентски услуги ще получават 77 000 души, а освен това ще имат право да кандидатстват всички до 500 000, като кандидатстването ще бъде по индивидуален признак, посочи омбудсманът, като подчерта, че в момента статуквото е дискриминационно – до услугата могат да се доберат едва 11 000 души.  Манолова коментира и случая с президента на КТ \"Подкрепа\" Димитър Манолов, който си изпусна нервите на заседанието на Националния съвет за интеграция на хората с увреждания във вторник и се разкрещя на майки на деца с увреждания да се засрамят и да спрат да ги \"разхождат по улиците\". Не знам какво стои зад това говорене - пристрастия, страхове, зависимости, но то е недопустимо, при това беше казано със страст. Много се надявам синдикатите да насочат тази страст в защита на хората, които имат нужда, а не срещу тях. Бях сащисана по време на заседанието, познавам тези хора в друга светлина. Нямам обяснение за изпуснатите нерви, заяви националният омбудсман. Ще стоя зад протестиращите майки докрай, защото това е една справедлива кауза. Сегашната ситуация е дискриминационна и разделя хората с увреждания. Този закон не решава всички проблеми, но е първото камъче, което трябва да бъде обърнато, за да се подобри живота на тези хора. Настройването на хора срещу хора убива солидарността в обществото, отнема ни най-важната функция – да бъдем човеци. От кого да започнем, ако не от децата с увреждания, каза още Мая Манолова. По думите й социалният министър Бисер Петков не е поел отговорност по време на обсъждането на закона за личната помощ.", "date": "2018.06.21", "title": "Мая Манолова към политиците: Помогнете на хората с увреждания и веднага ще си подавам оставката, за да сте спокойни"}
{"url": "https://www.faktor.bg/bg/articles/novini/balgariya/g-svilenski-zam-sotsialnata-ministarka-osnovatelno-podade-ostavka", "text": "\"Смятам, че напълно основателно зам.-социалната министърка подаде оставка\", коментира пред Нова телевизия Георги Свиленски от БСП оставката на зам.-министър Росица Димитрова след скандала със скъпия самолетен билет до Ню Йорк.  \"Няма как да се обясни на майките на децата с увреждания, че пътуваш с такива скъпи билети, без значение дали знаеш, или не\", смята той.  Свиленски обясни, че проблемът е създаден през годините.  \"Факт е, че на тези хора никой не им обръщаше внимание. Много е удобно всяко нещо, което направи политическа партия, да се тълкува като популистко действие\", заяви народният представител.  По думите му всичко е политика в държавата.  \"Ако тръгнеш да помагаш, ти си популист, ако не помагаш, ти си безучастен. Кажете ми къде е средното положение\", допълни Свиленски. \"МВР се превърна в почти фалирала охранителна фирма\", заяви Свиленски по повод внесения от БСП вот на недоверие. \"Проблемите са ежедневни и се сменят много диманично\", коментира депутатът. По думите му нито едно от предложенията в алтернативния бюджет, който беше внесен от БСП в парламента през октомври, не е било прието при гласуванията: \"Казаха ни: \"Вие само искате да се харчат пари, без да казвате откъде\".  \"Това бяха 15-те милиона за учените от БАН, това бяха 1,5 милиона за \"Александър Невски\" и Зографския манастир, това бяха 100 милиона за полицаите, това бяха 40-те милиона за служителите на съдебната система\", заяви Свиленски.", "date": "2018.06.21", "title": "Г. Свиленски: Зам.-социалната министърка основателно подаде оставка"}
{"url": "https://www.faktor.bg/bg/articles/podalata-ostavka-zam-ministarka-sas-skapiya-samoleten-bilet-revna-v-efir-nyakoy-me-sgotvi", "text": "Сготвиха ме. Сготвена съм от някой, който изпитва удоволствие от тези неща. Това заяви в ефира на bTV социалният заместник-министър Росица Димитрова, която се раздели с поста си след командировката си до САЩ, която стана повод за скандал.  „Семейството ми каза да подам оставка. Казаха ми, че не си заслужава. „Толкова усилия си положила през годините. Не заслужаваш това\", ми каза синът ми. Дано моята оставка успокои обществото“, каза още Росица Димитрова. Социалната министърка с луксозната командировка нарежда през сълзи: Винаги съм съпричастна и съм помагала.\"  Бившата министърка обясни още, че тя не се занимава с покупката на самолетни билети, а за целта се организират обществени поръчки, които са ангажимент на други хора.    Припомняме, че скандалът с луксозната командировка на социалния заместник-министър избухна, след като стана ясно, че пътуването ѝ за конференцията на ООН в Ню Йорк е било с билет на стойност 8300 лева. При това то се случи на фона на протестите на майките на деца с увреждания, които настояват за реформи в социалното подпомагане.  Социалната зам-министърката Росица Димитрова за луксозната си командировка: Няма да влизам в обяснителен режим  Припомняме, че България е била председател на 11-тата световна конференция на ООН за Конвенцията за правата на хората с увреждания. Първоначално не се е планирало страната ни да изпраща представител, но в последствие то е било променено. Седмица преди форума Росица Димитрова е била командирована със заповед на социалния министър Бисер Петков. След оставката си госпожа Димитрова най-вероятно ще се върне да работи в общината във Велико Търново.", "date": "2018.06.21", "title": "Подалата оставка зам.министърка със скъпия самолетен билет ревна в ефир: Някой ме сготви!"}
{"url": "https://www.faktor.bg/bg/articles/novini/svyat/-alternativa-za-germaniya-nadyavame-se-che-koalitsionniyat-kabinet-na-merkel-skoro-shte-padne-ot-vlast", "text": "\"Надяваме се, че коалиционният кабинет на канцлера Ангела Меркел скоро ще падне от власт\", заяви лидерът на парламентарната група на дясната популистка партия \"Алтернатива за Германия\" Алис Вайдел, предаде ДПА. \"За Германия и германците ще е най-добре, ако първите 100 дни на това правителство не бъдат последвани от други 100\", каза Вайдел по повод стоте дни на правителството на Меркел.  \"Този кабинет е в криза, а големите проблеми остават нерешени\", добави тя. Според нея кабинетът на Меркел води война срещу германската автомобилна индустрия, а степента на боеготовност на армията е спорна. Вайдел заяви също, че отношенията на Германия с Русия са по-разклатени от всякога заради, по думите й, аматьорските действия на външния министър Хайко Маас. На последните избори през септември м.г. \"Алтернатива за Германия\" за пръв път влезе във федералния парламент, спечелвайки 94 места", "date": "2018.06.21", "title": "\"Алтернатива за Германия\": Надяваме се, че коалиционният кабинет на Меркел скоро ще падне от власт"}
{"url": "https://www.faktor.bg/bg/articles/novini/balgariya/manoil-manev-motivite-na-bsp-za-vota-na-nedoverie-sa-boza", "text": "\"Усещането от дръзките и нагли престъпления от последните месеци обаче е, че престъпността се подиграва с държавата\", заяви пред БНТ депутатът от БСП Станислав Владимиров по повод внесения орт левицата вот на недоверие срещу правителството. \"В тази ситуация най-нормалното беше политическото и професионално ръководство на МВР да поеме отговорност. За съжаление, не видяхме такова нещо\", добави той. \"Мотивите за вота са чисто политическо упражнение по правене на боза. Самата идея за вота е сбъркана, защото системата е за опазване на националната сигурност, заяви Маноил Манев. Тази система е работила перфектно два пъти – когато г-н Борисов беше главен секретар и когато министър на вътрешните работи беше г-н Цветан Цветанов. Само че дойде 2013 г. и от чиста злоба към г-н Цветанов вашият министър изгони цвета на оперативните работници. След това на тази система й трябва рестарт, и то дълго време. Вие демотивирахте цялата система\", обърна се Манев към Владимиров.", "date": "2018.06.21", "title": "Маноил Манев: Мотивите на БСП за вота на недоверие са боза"}
{"url": "https://www.faktor.bg/bg/articles/temenuzhka-petkova-shte-uchastva-v-ikonomicheski-forum-plovdiv", "text": "Министърът на енергетиката Теменужка Петкова ще участва днес в „Икономически форум Пловдив“.  Това съобщиха от пресцентъра на Министерство на енергетиката. Събитието се организира от Делфийския икономически форум и Центъра за либерални стратегии. В рамките на форума ще бъдат обсъдени актуални теми от сферата на политиката и бизнеса, както и предизвикателствата, пред които се изправя България, Европа и светът. Министър Петкова ще открие енергийния панел „Европейски енергиен съюз“ от 18.00 часа в хотел „Империал“.", "date": "2018.06.21", "title": "Теменужка Петкова ще участва в „Икономически форум Пловдив“"}
{"url": "https://www.faktor.bg/bg/articles/novini/balgariya/slanchevo-i-goreshto-vreme", "text": "Атмосферното налягане е малко по-високо от средното за юни - ще започне да се понижава. Днес ще бъде предимно слънчево. След обяд над Северна и Западна България ще се развие купеста и купесто-дъждовна облачност и на места ще превали краткотраен дъжд, придружен с гръмотевици и временни усилвания на вятъра. Ще е топло, след обяд в равнините - горещо, с максимални температури между 29 и 34 градуса, информира БТА, цитирайки НИМХ-БАН. Над Черноморието ще бъде предимно слънчево, след обяд - с характерния бриз. Максимални температури на въздуха: 29-32 градуса. Температурата на морската вода е 23-26 градуса. Вълнението на морето ще бъде 1-2 бала. Над планините ще бъде предимно слънчево. След обяд, главно над масивите в Западна България, ще се развие купеста и купесто-дъждовна облачност и на места ще превали и прегърми. Ще духа умерен вятър от изток. Максимална температура на височина 1200 метра - около 19, на 2000 метра - около 13 градуса. В петък и събота, под влияние на добре изразен студен атмосферен фронт, отначало в северозападната половина от страната, а през втория ден - в източните и южните райони, ще се развива мощна купесто-дъждовна облачност. На много места ще има краткотрайни валежи и гръмотевични бури. В отделни райони, по преминаващия фронт, валежите ще са интензивни и значителни по количество. Очакват се градушки. С повече слънчеви часове и с високи температури ще бъде в петък в югоизточната половина от страната. С усилване на вятъра от северозапад, в събота в Източна България - и от север, температурите ще се понижат значително - с 5 до 7 градуса и максималните ще са между 21 и 26 градуса.", "date": "2018.06.21", "title": "Слънчево и горещо време"}
{"url": "https://www.faktor.bg/bg/articles/novini/balgariya/meteorolozite-ot-ban-izlizat-na-protest", "text": "Метеоролозите от БАН излизат на протест. Причината са ниските заплати и минималното финансиране на работата им. Работещите в Националния институт по метеорология и хидрология се събират тази сутрин пред сградата на БАН на предупредителен протест. Недоволството е срещу целенасочения опит на ръководните органи на БАН да ликвидират дейността им, като ги оставят без необходимите средства за изпълнение на задълженията им. От Института се обръщат към Народното събрание с молба спешно да направи необходимите изменения в Закона на БАН, за да е невъзможно в бъдеще средствата от държавния бюджет, предназначени за тях, да се преразпределят справедливо. Ако до 9 юли не бъдат изпълнени исканията им, те се заканват да преустановят работа.", "date": "2018.06.21", "title": "Метеоролозите от БАН излизат на протест"}
{"url": "https://www.faktor.bg/bg/articles/novini/svyat/obrat-v-politikata-na-tramp-kray-na-razdelyaneto-na-migranti-ot-detsata-im-v-sasht", "text": "Президентът на САЩ Доналд Тръмп направи завой по отношение на политиката си спрямо мигрантите. Той подписа указ за прекратяване на практиката за разделяне на деца мигранти от родителите им при незаконно влизане в страната с думите, че сега ще има много щастливи хора. В същото време американският държавен глава подчерта, че здравата охрана на южната граница на САЩ с Мексико остава приоритет за него.  Указът ще даде на семейства нелегални имигранти с деца предимство при разглеждане на техните случаи. Нормативният акт обаче няма да сложи край на т. нар. политика на нулева толерантност на администрацията на Тръмп към нелегалната имиграция. В момента има задържани повече от 2300 деца. Указът на Тръмп идва след натиск през последните дни и кадри, показващи страдащи деца по границата. Включи се дори първата дама - Мелания Тръмп, която заяви, че мрази да вижда как деца са отделяни от техните семейства.", "date": "2018.06.21", "title": "Обрат в политиката на Тръмп: Край на разделянето на мигранти от децата им в САЩ"}
{"url": "https://www.faktor.bg/bg/articles/zadarzhaha-chetirima-nelegalni-migranti-na-kulata", "text": "Четирима нелегални мигранти са били задържани на ГКПП „Кулата“. Това съобщи говорителят на Главна дирекция „Гранична полиция“ Лора Любенова, предава \"Фокус\". Тя обясни, че около 17.30 часа на пункта, на влизане в България, е спрян товарен автомобил, управляван от полски гражданин. „Граничните полицаи са селектирали автомобила по метода „Анализ на риска“. В каросерията, между товара са открити четирима нелегални мигранти, а товарът е бил дини, превозвани от Гърция за Полша. Четиримата нелегални мигранти са задържани. В момента се установява самоличността им“, каза още Любенова. Тя добави, че самоличността на шофьора на товарния автомобил е установена, като той също е задържан. Работата по случая продължава.", "date": "2018.06.21", "title": "Задържаха четирима нелегални мигранти на Кулата"}
{"url": "https://www.faktor.bg/bg/articles/zapochva-deloto-za-katastrofata-kray-atiya-pri-koyato-zagina-16-godishno-momche", "text": "В Окръжния съд в Бургас започва делото за катастрофата край Атия, при която загина 16-годишен ученик. Момчето беше прегазено на пешеходна пътека на път за училище миналия ноември. Следствието е установило, че шофьорът на джипа е карал с близо 100 км/ч. при ограничение от 60 км/ч. и не спрял на пешеходната пътека. Автобусната спирка е на главния път от Южното Черноморие за Бургас. Движението в района е натоварено и често стават катастрофи. След инцидента с момчето кръстовището беше осветено, а релефна маркировка би трябвало да намалява скоростта на автомобилите. Преди дни започна и изграждането на пешеходен надлез.", "date": "2018.06.21", "title": "Започва делото за катастрофата край Атия, при която загина 16-годишно момче"}
{"url": "https://www.faktor.bg/bg/articles/vazhod-i-padenie-rahoy-se-vrashta-da-raboti-v-kadastara-na-kurort-v-alikante", "text": "Бившият испански премиер Мариано Рахой се върна към старата си работа в държавно учреждение. Преди почти три седмици той загуби поста на министър-председател, предаде БТА, цитирайки ДПА. Рахой от днес отново е на старата си работа в кадастралната служба на курортното селище Санта Пола в югоизточната провинция Аликанте. \"Отдавна не съм вършил тази работа, но не съм притеснен\", каза 63-годишният Рахой пред десетки журналисти и минувачи, които отправиха възгласи \"Пресиденте, пресиденте!\" (от испански \"председател на правителството\"). За да се посвети на политиката, преди 28 години Рахой се оттегля от работата си като служител по кадастъра в службата в Санта Пола. От 2004 г. той беше лидер на консервативната Народна партия, а от октомври 2011 г. и премиер на Испания. В началото на юни тази година беше свален от премиерския пост след вот на недоверие, внесен от лидера на Испанската социалистическа партия Педро Санчес, който впоследствие стана министър-председател. Това стана, след като управлението на Рахой беше подкопано от корупционен скандал, в който бяха замесени бивши представители на НП. Вече бившият премиер после се отказа от лидерския пост в партията си, както и от мястото си в парламента. На въпрос какъв съвет би дал на своя приемник начело на НП той отговори: \"Никакъв. Животът продължава, а НП е велика партия\".", "date": "2018.06.21", "title": "Възход и падение: Рахой се връща да работи в кадастъра на курорт в Аликанте"}
{"url": "https://www.faktor.bg/bg/articles/novini/balgariya/n-dzhafer-tryabva-da-se-demonopolizira-nzok", "text": "\"За 17 години си отива 17-ят директор на НЗОК. Състоянието на системата показва, че трябва да се проведат кардинални реформи\", коментира пред БНТ депутатът от ДПС и зам.-председател на Народното събрание Нигяр Джафер. \"В последните години непостоянството и непрекъснатите промени се оказват най-постоянната черта на здравната система\", заяви Джафер. \"Ние смятаме, че този здравноосигурителен модел е изчерпан. Няма по-вредно нещо от непрекъсната смяна на приоритети, на екипи, на законодателства. Това обърква хората в системата. Очевидно пътят, по който се върви, е погрешен. Трябва да се върне старият модел на управление на Здравната каса и да има демонополизация на НЗОК. Искаме най-накрая да видим електронно здравеопазване. Единна информационна система ще позволи по-добър контрол и прозрачност в системата\", посочи депутатът от ДПС.", "date": "2018.06.21", "title": "Н. Джафер: Трябва да се демонополизира НЗОК"}
{"url": "https://www.faktor.bg/bg/articles/novini/balgariya/sting-razpusna-s-bira-i-mach-sled-vtoriya-si-kontsert-v-plovdiv", "text": "Рок легендата Стинг разпусна с пица и бира след втория си концерт на Античния театър в Пловдив тази вечер. Британският изпълнител се отправи веднага след поредното си запомнящо шоу към ресторант „Виктория“ в центъра на Пловдив, в който обядва и преди  първия си концерт снощи, пише trafficnews.bg. Там в компанията на свои приближени се настани в закрития салон пред огромен екран, поръча си пица и изгледа интересния мач между Иран и Испания. Стинг е известен с това, че почти не употребява алкохол, но явно жегата го е принудила да си позволи една заслужена бира. Той оживено коментираше онова, което се случва на терена. Група фенове се приближиха и пожелаха да се снимат с него, което явно не му се хареса особено, тъй като очевидно се наслаждаваше на бирата и гледането на мача.", "date": "2018.06.21", "title": "Стинг разпусна с бира и мач след втория си концерт в Пловдив"}
