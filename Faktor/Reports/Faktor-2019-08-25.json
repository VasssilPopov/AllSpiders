{"url": "https://www.faktor.bg/bg/articles/novini/balgariya/pametnikat-na-savetskata-armiya-tryabva-ne-da-se-unishtozhi-a-da-se-unizhi", "text": "Не, съжалявам, извинете, проектът на арх Игнатов с храсталаците растящи около МОЧА е просто бездарен опит за екстраполация на различните “мнения” и въобще типично български вариант на “и вълкът сит и агнето цяло”. Ами, не! Отново се връщам към идеята си този паметник   тоест да се постави на мястото му, което заслужава. Сега съм стигнал до идеята, че той всъщност трябва да се закопае на мястото, където е, но на достатъчна дълбочина, да бъде съхранен по този начин, а над него да се постави една дебела плоча от стъкло, така че, който иска да го гледа и да му се надслаждава, да може да стъпва върху плочата, да ридае и да слага цветя, ако иска. Може и да има   Другото което ми хрумва, е над този кенотаф да се изгради една структура, нещо като ажурна репетъчна полусфера или някаква подобна основа, върху която да се сложи една композиционна статуя на Св. Йоан Рилски, Климент Охридски, Черноризец Храбър и св. Георги Софийски примерно, обърнати към четирите страни на света   Е, не съм архитект, но защо да не го обсъдим? Впрочем, моята ненавист към тази армия и към това което сториха на нашия народ, изобщо не е по-малка от тази на хората, които тропат с краче и нетърпеливо настояват: “Искам веднага и тутакси да се разруши!”. ОК, take it easy, my friends! Всички искаме това, но да го направим умно, а?", "date": "2019.08.25", "title": "Паметникът на съветската армия трябва не да се унищожи, а да се унижи!"}
{"url": "https://www.faktor.bg/bg/articles/novini/svyat/frenski-evrodeputat-g-7-e-bezpolezna-bez-uchastieto-na-rusiya", "text": "Групата на Г-7 е безполезна без участието на Русия, Бразилия, Китай или Африка, заяви френският депутатът от Европейския парламент Тиери Мариани в „Туитър“. Така той коментира думите на Макрон за възможността да бъде поканена Русия на срещата на от високо равнище на Г-7 през 2020 г., съобщава \"Фокус\" позовавайки се на РИА Новости. \"Това не е нищо друго освен празен разговор и самореклама в навечерието на срещата от високо равнище (на страните от Г-7), която без Китай, Бразилия, Русия или Африка вече няма средства да промени посоката, в която се развива светът\", пише депутатът. Той добави, че Г-7 е остаряла идея и сега е клуб на западните сили, които не могат да диктуват какво ще се случва по целия свят. \"Преди 11 години Саркози осъзна това, и беше основан форматът Г-20, която не досега не е бил напускан от нито една страна\", добави Мариани. По-рано президентът на САЩ Доналд Тръмп се съгласи с предложението на френския президент Еманюел Макрон да покани Русия на срещата на от високо равнище на Г-7 през 2020 г.  Очаква се американският лидер да повдигне този въпрос на срещата в Биариц. От друга страна британският премиер Борис Джонсън обеща, че Лондон ще се противопостави на възстановяването на Русия в Г-8, а председателят на Европейския съвет Доналд Туск също се изказа остро срещу подобна перспектива.", "date": "2019.08.25", "title": "Френски евродепутат: Г-7 е безполезна без участието на Русия"}
{"url": "https://www.faktor.bg/bg/articles/rusnak-ekzekutiral-pokazno-mazha-v-berlin", "text": "Германската полиция разследва убийството на грузинец в берлински парк. Според съобщенията, мъжът е бивш командос от специалните части и ветеран от войната в Чечня. Полицията арестува 49-годишен чеченец, заподозрян за убийството. Жертвата е идентифицирана само като Зелимхан К., на 41 години, съобщава БГНЕС. Убиецът се приближил до жертвата, застрелял го два пъти в главата и избягал с колело, като един от свидетелите определи убийството в стил „екзекуция“. По-късно полицейските водолази са открили пистолета „Глок“, перука и велосипед от близката река Шпрее, съобщи в. „Бил дам зонтаг“. Голяма сума пари е намерена в дома на заподозрения, съобщи „Тагесшпигел“. Жертвата е ветеран от Втората чеченска война (1999-2009 г.), който по-късно се присъединил към грузинската антитерористична единица. През 2012 г. неговото звено участва в операция срещу бойци, държащи заложници в дефилето Лопота, близо до границата с руската република Дагестан. Според германските медии убийството се смята за отмъщение, свързано с военното минало на жертвата.", "date": "2019.08.25", "title": "Чеченец извършил показната екзекуция на грузински ветеран в Берлин (обновена)"}
{"url": "https://www.faktor.bg/bg/articles/novini/svyat/poredna-provokatsiya-turtsiya-eskalira-naprezhenieto-kray-kipar", "text": "C пoрeдeн прoвoкaтивeн хoд Турция пoкaчвa нaпрeжeниeтo крaй Кипър във връзкa c гaзoвитe ѝ coндaжи. Oт днec дo 31 дeкeмври нeйният изcлeдoвaтeлcки кoрaб \"Бaрбaрoc Хaйрeдин пaшa\" щe извършвa прoучвaния зa гaз в кипърcкaтa изключитeлнa икoнoмичecкa зoнa нa юг oт ocтрoвa, прeдaдe БНР. Рaйoнът зa рaбoтa нa ceизмoлoгичния кoрaб, oпрeдeлeн c издaдeния oт Турция нaвигaциoнeн тeлeкc, oбхвaщa 3 блoкa oт oфшoрнaтa зoнa нa Кипър. Чacти oт тях нeпризнaтaтa oт мeждунaрoднaтa oбщнocт Ceвeрнoкипърcкa турcкa рeпубликa твърди, чe пoпaдaт в нeйнaтa изключитeлнa икoнoмичecкa зoнa. Зa двa oт тeзи блoкoвe Кипър e издaл лицeнзи зa гaзoви прoучвaния нa кoнcoрциум oт фрeнcкaтa кoмпaния „Тoтaл”, итaлиaнcкaтa „Eни” и южнo-кoрeйcкaтa „Кoгac”. Cъc cвoй нaвигaциoнeн тeлeкc Кипър нacтoя кoрaбът дa прeкрaти нeзaбaвнo нeзaкoннaтa cи дeйнocт. Никoзия пoдчeртa, чe нoвитe дeйcтвия нa Турция ca нaрушeниe нa мeждунaрoднoтo прaвo и прeдcтaвлявaт прecтъплeниe. В нaчaлoтo нa тaзи ceдмицa външният миниcтър нa Турция Мeвлют Чaвушoглу зaяви, чe втoрият турcки изcлeдoвaтeлcки кoрaб „Oруч Рeйc” e нa път към Изтoчнoтo Cрeдизeмнoмoриe.", "date": "2019.08.25", "title": "Поредна провокация на Турция ескалира напрежението край Кипър"}
{"url": "https://www.faktor.bg/bg/articles/poroshenko-i-volkar-obsadiha-zasilvaneto-na-sanktsiite-sreshtu-rusiya", "text": "Председателят на партията \"Европейска солидарност\" и бивш вече президент на Украйна Петро Порошенко се срещна със специалния представител на Държавния департамент на САЩ за Украйна Кърт Волкър. Двамата са обсъдили засилването на санкциите срещу Руската федерация, съобщи пресслужбата на политическата сила, пише Гордон. Порошенко е отбелязал, че са „преждевременни и неоснователни разговорите по време на срещата на върха на Г-7 във Франция да бъде поканена Русия да участва в срещите на страните от формата. Президентът на Украйна Владимир Зеленски заяви на 21 август: \" Връщането на окупирания Крим, прекратяването на военни действия в Донбас  и освобождаването на повече от 100 политически затворници и украински моряци, държани от Кремъл, ще бъде истински сериозен сигнал за света, че Русия е готова да заеме отново мястото си в дневния ред високата дипломация. \" А на 22 август  Зеленски призова председателя на Европейския съвет Доналд Туск да заеме решителна позиция  по повод невъзможността да се върне Руската федерация в Г-8, без да се сложи край на войната в Украйна. На 24 август Туск заяви, че поканата на срещата на Г-7 през 2020 г. е  по-добра от представителите на Украйна, а не на Путин.  По време на разговорите с Волкър Порошенко също така е подчертал \"важността от въвеждането на мироопазващ контингент на ООН в окупираната част на Донбас и продължаването на военно-техническото сътрудничество между Украйна и САЩ за прекратяване на руската агресия\". \"По време на срещата е била отбелязана необходимостта от освобождаването на украинските заложници на Кремъл, по-специално  Роман Сущенко ,  Олег Сенцов и 24 пленени украински моряци . Събеседниците са обсъдили необходимостта от продължителен натиск върху Русия чрез по-нататъшно засилване на санкциите, по-специално \"азовският пакет\", се казва още в информацията.", "date": "2019.08.25", "title": "Порошенко и Волкър обсъдиха засилването на санкциите срещу Русия"}
{"url": "https://www.faktor.bg/bg/articles/tusk-i-dzhonsar-obsazhdat-prez-smyah-sdelkata-za-brekzit", "text": "Борис Джонсън и председателят на Европейския съвет Доналд Туск проведоха среща в Биариц на Г-7, като пред репортерите изглеждаха като двама стари приятели, които си разказват вицове и се скъсват от смях. А не като двама безкомпромисни политици, които се пазарят твърдо за разлика от 30 милиарда паунда. През такива фази преминаха преговорите Джонсън - Туск в Биариц. Поне пред журналистите, съобщава Канал 3. “Смятам, че в момента има реален шанс да постигнем сделка, но докато достигнем съгласие сме длъжни да се подготвим да излезем (от ЕС) без сделка. Но все пак шансовете за сделка растат“, заяви британския премиер. По информация на служител в ЕС срещата между Туск и Джонсън не е била ползотворна, защото не са постигнали съгласие. \"Премиерът Джонсън и председателят Туск обсъдиха ситуацията около Брекзит. На практика няма напредък. Страните се договориха да продължат контактите, по-специално в Ню Йорк по време на Общото събрание на ООН през септември\", каза той. Туск каза пред репортери в събота, че ЕС е отворен за всяка форма на сътрудничество с британския премиер за Брекзит, с изключение на оттегляне без споразумение. Ръководителят на Европейския съвет подчерта, че е готов да обсъди всякакви идеи на Джонсън, приемливи за страните от ЕС, включително по основния проблем с Брекзит - режимът на граничния контрол между Ирландия, останала в ЕС и напускащата общността в рамките на Обединеното кралство Северна Ирландия. Джонсън настоява за изменения на тази клауза на споразумението за Брекзит, договорено с ЕС, но Брюксел продължава да настоява, че този документ не подлежи на преразглеждане и може да се обсъжда само неговото тълкуване. Френският президент Еманюел Макрон заяви по-рано, че Брекзит без сделка би имало само по вина на Великобритания, не на ЕС. Служител на френското президентство добави, че Брекзит без сделка няма да освободи Лондон от задълженията му към съюза. \"Няма вълшебен свят, в който неустойката просто престава да съществува“, заяви той.  Ако Великобритания не плати неустойката, тя ще бъде прехвърлена към външният дълг на страната, твърди източник, близък до Макрон.", "date": "2019.08.25", "title": "Туск и Джонсър обсъждат през смях сделката за Брекзит"}
{"url": "https://www.faktor.bg/bg/articles/iranskiyat-vanshen-ministar-iznenadvashto-pristigna-v-biarits-no-ne-planira-sreshta-s-tramp", "text": "Иранският външен министър Мохамад Джавад Зариф кацна във френския морски курорт Биариц в неделя за преговори по време на срещата на върха на Г-7, заяви говорител на иранското външно министерство, цитиран от AFP и \"Фокус\". \"Зариф ... пристигна в Биариц, където се провежда срещата на Г-7, за да продължи разговорите по отношение на последните мерки между президентите на Иран и Франция\", написа в социалната мрежа „Туитър“ говорителят Аббас Мусави, визирайки техните усилия за спасяване на иранската ядрена сделка. Френският президент Еманюел Макрон и иранският му колега Хасан Роухани проведоха поредица от телефонни разговори през последните седмици, насочени към деескалиране на напрежението между Техеран и Вашингтон. Източник от френското президентство заяви за агенцията, че не са предвидени разговори между ирански и американски представители, което бе потвърдено и от иранската страна.", "date": "2019.08.25", "title": "Иранският външен министър изненадващо кацна в Биариц, но не планира среща с Тръмп"}
{"url": "https://www.faktor.bg/bg/articles/novini/svyat/plashiputinska-tragikomediya-gordostta-na-ruskoto-tankostroene-armata-se-okaza-che-ne-mozhe-da-strelya", "text": "Техническият застой на Руската федерация принуждава Путин да компенсира потока от провали с войнствени брътвежи, за да плаши медийните гарги. Проблемът му е, че от време на време някой верноподаник се сеща за предишните армейски плашила и проверява какво е станало с тях. Така че днес ще оставим настрани скорошните взривове във военни складове, заводи и полигони, за да погледнем какво се случва с гордостта на съветското (извинете, росийско/мордорското) танкостроене –  . „Армата“ е онази универсална гъсенична платформа, която забуксува и   оставяйки у всички впечатлението за поредната техническа издънка. У всички, освен у непризнатите гении от тамошното военно министерство. Оказа се, че Минобороны РФ е сключило договор с „Уралвагонзавод“ за доставка на 132 танка до края на 2021 година. И тук започва   Държавните изпитания на новата техника трябва да продължат до края на 2019 година. А после ще започнат преработки, доработки, разработки и т. н., защото отсега е ясно, че новото изделие има тежки вродени недостатъци. Като за начало – в силовата установка, трансмисията, прицелния комплекс. Освен това бронираната капсула за екипажа (много екологично решение за съвместно погребване на тленните останки) не се върти заедно с купола и затова се разчита на оптически и електронни средства, които могат да подведат в реална бойна обстановка. Както би могло да се очаква, нещата не опират единствено до танка. Тепърва ще трябва да се разработват боеприпаси за танковото оръдие, защото и то като кремълския Цар-топ е уникално – в смисъл, че Все пак има и лъч надежда – още преди година вицепремиерът Юрий Борисов заяви, че Въоръжените сили на РФ не се стремят да купуват много бройки от Т-14 „Армата“, заради прекалено високата им цена. Което в превод от руско-мордорски означава, че поне половината от похарчените пари вече са отишли в банковите сметки на Плашипутин и приятели.  „Военное обозрение“ пък писа, че само голямата шумотевица около танка го спасява (засега) от съдбата на музеен експонат, но без да посочва от какъв точно тип ще бъде музеят. Според мен поетичната справедливост изисква несбъдналото се плашило да бъде вкарано в нещо средно между музей на мадам Тюсо и зала с криви огледала, където да има място и за восъчната кукла на оглупяващия подполковник. Представете си как кривата диктаторска мутра се взира с копнеж в също тъй кривата военна недомислица. Отпред табелка: „Россия ХХI век“. А това май предполага, че експозицията ще се нарича „Динозаври и други праисторически зверове“.", "date": "2019.08.25", "title": "Плашипутинска трагикомедия - гордостта на руското танкостроене „Армата“ се оказа, че не може да стреля"}
{"url": "https://www.faktor.bg/bg/articles/skochiha-prihodite-v-tsentara-za-gradska-mobilnost-gratischiite-namalyavat", "text": "След промяната на цените на превозните документи и въвеждането на нови такива през 2016 година, приходите на Центъра за градска мобилност (ЦГМ) от продажба на превозни документи през 2016 година са 107 957 хил. лв. с ДДС, през 2017 г. – 116 689 хил. лв., а през 2018- 120 820 хил. лв. Това казаха за БГНЕС от ЦГМ. Припомняме, че именно през 2016 година цената на билета за еднократно пътуване скочи от 1 лев на 1 лев и 60 стотинки. Това бе атакувано в съда заради липса на мотиви от страна на Столична община и ищците бяха напът да спечелят, ако \"Московска\" 33 не реагира приемайки чисто нова наредба за градския транспорт. Така, атакуваната стара наредба увисна - нямаше вече предмет на жалене. „Постоянното увеличение на приходите се дължи на повишения брой продадени абонаментни карти и най-вече годишните персонализирани карти, които бяха въведени като превозен документ през 2016 година. През 2015 г. броят на продадените карти е 225, а в момента те са 30 000“, посочват от там. Попитани за какво се използват тези средства от ЦГМ отговориха, че приходите от тази дейност отиват за разплащане на транспортната задача за съответната година. И добавят, че през 2015 година пробегът на градския транспорт е бил 58 485 хил. км, а през 2018 г – 60 557 хил. км. (Повече данни не се съобщават предвид факта, че това е едно от най-работещите общински предприятия и отдавна е критикувано за липса на прозрачност, бел.ред.). Повишаването на цената на билета за еднократно пътуване не е покачило гратиса, а е провокирало пътуващите да го заменят с абонаментни карти. Според ЦГМ с тях цената на едно пътуване може да падне до 50 ст. „След промяната на тарифната политика, която позволи по-евтини годишни абонаментни карти, беше направено проучване, което показа, че гратисът е не повече от 7 на сто. Към настоящия момент анализите на дружеството показват, че той не се е увеличил. Повечето от редовните пътници на обществения транспорт предпочитат дългосрочното решение при закупуването на превозните документи“, посочват от ЦГМ. Стана ясно още, че близо 240 контрольори следят за редовността на пътниците в градския транспорт. Част от тях работят и като кондуктори в нощния транспорт. Независимо от по-солената цена на билета и глобите не се наблюдава ръст в приходите от санкции. „През 2015 година когато билетът беше 1 лв., събраните суми от глоби са били 290 000 лева. През 2016 година когато цената на билетчето стана 1,60 лв. приходите от санкции продължиха да растат, но това не важи за 2018 година. Една от причините е, че в средата на 2016 година хората получиха възможност да ползват по-изгодни карти за превоз“, обясняват от дружеството и добавят, че няма определени райони, в които да се наблюдава по-висок процент на нередовните пътници. „Политиката на ЦГМ е да подпомага редовните пътници като им осигурява повече възможности и по-добри условия. Контролът е само малка част от тази политика. С въвеждането на тикет-системата до края на 2020 г., която в момента е в първата си пилотна фаза, ще има повече данни за редовността на пътниците. С нея се осигурява видео наблюдение, а самата система ще позволи да се събират повече и различни данни. Например системата, която брои пътниците, може да ни каже колко човека се качват, тази за таксуване – колко са валидирали превозните си документи и разликата ще ни покаже дали има гратис по тази линия, което ще позволи по-добре да насочим функциите на контрольорите. Също така ще знаем и натоварването по дадена линия с обективни, ясни и точни данни в реално време, така че ако се налага, да предложим допълнителни превозни средства по тази линия“, обясняват от ЦГМ. Попитани за какво ще се използват надвзетите суми в размер на над 70 000 лв. за последните четири години от апаратите за билети, поставени в тролеи и трамваи, от там обясняват, че те отиват в бюджета на „Столичния електротранспорт“, който ги използва за поддръжка и ремонт на съществуващата система за заплащане на услугата. От там уточняват още, че няма как апаратите да започнат да връщат ресто и добавят, че именно с тази цел са сложили надписи, че устройството не връща ресто. „Това ще се промени с пускането на тикет системата. Тогава тези апарати ще бъдат премахнати“, уточняват от дружеството. Един от укорите към градския транспорт е, че липсват места за закупуване на билети и карти. От ЦГМ казват, че към момента пунктовете за продажби на билети са общо 63, като нови са изградени в кв. „Гоце Делчев“, автостанция „Изток“ и Нови Искър. „ЦГМ има и мобилни екипи, които зареждат карти на място в бизнес центрове или районите около София. Има и голяма мрежа от търговци, които работят с ЦГМ. Системата MPASS за дневни и нощни карти работи онлайн, а с тикет системата ще се сложи и край на опашките пред пунктовете за зареждане на превозни документи, защото това ще може да става през мобилно устройство“, заявяват от дружеството. Ще се запази и съществуващата сега възможност да си купим билет от водача на превозното средство.", "date": "2019.08.25", "title": "Скочиха приходите в Центъра за градска мобилност, гратисчиите намаляват"}
{"url": "https://www.faktor.bg/bg/articles/novini/svyat/braziliya-zove-sveta-da-spasi-amazoniya-ot-opustoshitelniya-ogan", "text": "Колумбийският президент Иван Дуке поиска от международната общност да отпусне средства за спасяването на Амазония, след като вчера в Бразилия пламнаха стотици нови пожари, предаде Франс прес, цитирана от БТА. \"Искам да отправя призив към международната общност, за да разбере, че освен думите са необходими средства и техническа подкрепа, за да опазим нашите \"амазонски бели дробове\", заяви Дуке по време на посещение в югозападния град Кали. Унищожена от огъня площ в амазонската джунгла в Бразилия.  След телефонен разговор с бразилския президент Жаир Болсонаро Дуке уточни, че средствата ще бъдат използвани и за борба с трасграничната престъпност в района на \"белите дробове на планетата\", свързана с контрабандата на растения и животни. Колумбийският президент добави, че ще поиска от страните, на чиято територия се намира Амазония, да приемат съвместна декларация за опазване на биоразнообразието в най-голямата тропическа гора на планетата. Амазонските гори се разпростират на територията на Бразилия, Боливия, Венецуела, Гвиана, Френска Гвиана, Еквадор, Колумбия, Суринам и Перу. Опустошената от пожари площ в Боливия достигна 950 000 хектара вчера, въпреки действията на пожарникарите, които бяха подкрепени от нает от правителството Боинг Супертанкер 747-400, предаде Франс прес, цитирайки данни на властите. Спасителен екип в засегната от пожарите тропическа гора в Боливия. Общата засегната площ достига 950 000 хектара. Пламъците са унищожили 32 на сто от гората Чикитано, където живеят 1871 семейства в 11 селища и 35 общности на коренното население, съобщи вчера Клайвър Роча, директор на отдела по горите. Министърът към президентството Хуан Рамон Кинтана обаче изрази в Туитър задоволство от действията на самолета Боинг Супертанкер, който правителството нае от американско предприятие. След като угаси огнища на пожари в източната част на страната, той ще бъде използван в района на равнината Пантанал, която се простира през Боливия, Парагвай и Бразилия. Европейските лидери заявиха по време на срещата на върха на Г-7, че ще помогнат да бъде преодоляно бедствието в Бразилия", "date": "2019.08.25", "title": "Бразилия зове света да спаси Амазония от опустошителния огън"}
{"url": "https://www.faktor.bg/bg/articles/obshtestvo/zakon-i-red/izbyagalite-ot-zatvora-v-stara-zagora-sa-moldovski-grazhdani", "text": "Двама молдовски граждани са избягалите от затворническо общежитие в Стара Загора. Както Dir.bg писа Инцидентът стана вчера следобед. От Министерството на правосъдието съобщихa, че в Затворническо общежитие от открит тип служителите от надзорно-охранителния състав са констатирали, че двама лишени от свобода са осъществили бягство чрез преодоляване на охранително съоръжение. Според информация на Би Ти Ви двамата избягали са от група от трима, осъдени за обир на два банкомата в Стара Загора и Казанлък. Случаят прикова общественото внимание миналата година. Тогава тримата молдовски граждани Василе Морару, Александър Хаджи и Дионис Коржукару се признаха за виновни и всеки от тях получи присъда от 4 години и 8 месеца лишаване от свобода. Тъй като срокът за излежаване е по-малко от пет години, тримата са били настанени в затворническо общежитие, а не на място с по-строг режим. Двамата избягали затворници са 24-дишният Василе Морару и 30-годишният Александър Хаджи. Те са се намирали в двора на общежитието и са прескочили оградата му към 15:45 ч. При пълно взаимодействие с органите на МВР е обявена тревога, като лицата са пуснати за общонационално издирване. Министърът на правосъдието Данаил Кирилов разпореди спешна проверка за изясняване на обстоятелствата около случая.", "date": "2019.08.25", "title": "Избягалите от затвора в Стара Загора са молдовски граждани"}
{"url": "https://www.faktor.bg/bg/articles/ikonomika/turizam/zapechataha-v-kapsula-na-vremeto-istoriyata-na-kurort-albena", "text": "Министърът на туризма Николина Ангелкова и членовете на Съвета на директорите на \"Албена\" АД поставиха капсула на времето с послание към бъдещите поколения в специален постамент на честването на 50-годишнината на ваканционното селище. Капсулата съдържа част от финия пясък от плажната ивица в курорта, мед и минерална вода, произведени в региона, юбилейни значки, флашка със снимки за историята на курорта, и вестник със спомен на хора, работили в Албена. Капсулата беше запечатана с плоча и ще бъде отворена след 50 години. „За 50 години Албена постигна това, че не е само символ на природа, хармония, спокойствие и качество, но и това, че е и един от символите на българския туризъм\" - посочи министърът. Тя допълни, че Албена е място, което съчетава отлични условия за развитие на туризъм целогодишно. Министърът обеща следващият Национален борд по туризъм, както и други международни форуми, свързани с туризма, да се организират в откритата в комплекса нова многофункционална зала \"Перуника хол\".", "date": "2019.08.25", "title": "Запечатаха в \"капсула на времето\" историята на курорт \"Албена\""}
{"url": "https://www.faktor.bg/bg/articles/ot-sofiya-do-cherni-vrah-hilyadi-shte-se-vklyuchat-v-planinskoto-byagane-vitosha-ran", "text": "Няколко събития на Витоша ще привлекат вниманието ни в неделя. На Черни връх започва Национален туристически събор. Спортен празник ще събере стотици приятели на планината. В 09.00 часа ще бъде даден старт на традиционното планинско бягане „Витоша Рън – от НДК до Черни връх\", съобщава Нова ТВ. Преди това ще потеглят два пешеходни похода до Черни връх - от Златните мостове  и от Железница. Тържествата за  124-тата годишнина на туристическото движение в България започнаха още в петък пред Народния театър, откъдето през 1895-а Алеко Константинов  повел 300 души към Черни връх. В неделя започват и поредица от събития, свързани с 85-тата годишнина на парк „Витоша”.  Един от най-добрите ни планински бегачи ще се опита да подобри рекорда за скоростно изкачване на Черни връх. Той ще трябва да премине разстоянието за по малко от 1 час, 36 минути и 45 секунди. „Надявам се всичко да мине успешно. Участвам в състезанието за 7-ми път. За мен планината е най-приятното място. Емоцията е голяма. В последните години все повече младежи участват в подобни бягания, което е страхотно”, сподели в ефира на „Събуди се” бегачът Шабан Мустафа.", "date": "2019.08.25", "title": "От София до Черни връх: Хиляди ще се включат в планинското бягане \"Витоша Рън\""}
{"url": "https://www.faktor.bg/bg/articles/mozhe-li-nyakoy-da-spre-neukrotimiya-dzhokovich-na-us-open", "text": "Може ли някой да спре Новак Джокович? Това е големият въпрос в навечерието на US Open, пише \"Дневник\". В понеделник най-добрите тенисисти в света се събират в Ню Йорк за последния за годината турнир от Големия шлем. Надпреварата поема по нов път с рекорден награден фонд от 57 милиона долара, но големият фаворит отново е Джокович. Сърбинът се е устремил към 17-а титла от Големия шлем, която би го доближила на една от Рафаел Надал и на три от Роджър Федерер. Увереността на Джокович ще бъде подплатена от факта, че той спечели четири от последните пет надпревари от Шлема. Според анализатора на \"Евроспорт\" Матс Виландер Надал е с най-големи шансове да спре сърбина. 33-годишният испанец, който е втори в схемата, триумфира с титлата в Монреал в началото на август и изглежда готов да се впусне в нов опит да достигне финала, който миналата година му убягна заради контузия. От своя страна, Федерер ще се надява да е забравил бързо драматичната си загуба от Джокович във финала на \"Уимбълдън\", когато швейцарецът имаше два мачбола. Наскоро 38-годишният рекордьор по титли от Шлема записа най-бързата си загуба от 2003 г. насам след поражение в третия кръг в Синсинати. Според Федерер обаче той се намира в най-добрата си форма в кариерата. \"Най-голямото препятствие за някой като Федерер е това, че той ще трябва да изиграе седем мача на твърд корт. Независимо от стила ви на игра, може да имате проблеми срещу тенисисти със силен сервис и такива с игра от дъното на корта. Рафаел Надал е единственият играч, който може да победи Новак Джокович в пет сета\", каза Виландер. Той се надява двама от полуфиналистите да бъдат от младото поколение. С най-голям шанс да стигне далеч в турнира според шведа е руснакът Данийл Медведев. Феликс Ожие-Алиасим и Стефанос Циципас също са сред играчите в сянка, които могат да нарушат статуквото. Серена Уилямс започва пореден поход към историята и така жадуваната 24-а титла в Големия шлем, с която да изпревари Маргарет Корт по брой трофеи в четирите най-значими турнира в тениса. Пътят на 37-годишната американка е труден, като още в началото я чака голямо изпитание. В блокбъстъра на първия кръг Уилямс ще се изправи срещу бившата шампионка в US Open Мария Шарапова. Ако е напълно здрава от контузията си в гърба, поради която се отказа във финала в Торонто, няма причина, която да спре Уилямс да извърви пътя до края и да отнеме титлата от Наоми Осака. Преди година младата японка победи Уилямс в скандален финал, но сега тя се намира в застой след първоначалния пробив. Григор Димитров ще направи опит за добър завършек на сезона. Българинът се представя кошмарно през годината, като бившият №3 се срина до 78-о място в ранглистата и загуби седем от последните си осем мача. Най-доброто му представяне през сезона в турнирите в Големия шлем беше на Australian Open, където достигна осминафиналите. Преди година Димитров отпадна на още старта на US Open след поражение от Стан Вавринка. Българинът изтегли приемлив жребий, като ще се изправи срещу Андреас Сепи в понеделник вечер. Ако победи, във втория кръг Димитров ще се срещне победителя от двойката Борна Чорич или Евгени Донской. В третия кръг е възможна среща с канадеца Милош Раонич. Българинът е в половината на схемата с Кей Нишикори, Роджър Федерер и Новак Джокович. До момента най-силното му представяне е достигането до осминафиналите през 2014 и 2016 г.", "date": "2019.08.25", "title": "Може ли някой да спре неукротимия Джокович на US Open?"}
{"url": "https://www.faktor.bg/bg/articles/kak-prekarvat-vremeto-saprugite-na-liderite-uchastnitsi-v-sreshtata-na-g-7", "text": "Мелания Тръмп, Брижит Макрон и останалите съпруги на лидерите, участващи в срещата на Г-7 в Биариц, са на разходка в селото Еспелет, известно с лютите си червени чушки и дегустираха местни вина, съобщи Асошиейтед прес.   Чушките от Еспелет бяха използвани за ястие от менюто на вечерята в Биариц снощи. Обяд на първите дами дават във Вила Арнага, построена от автора на \"Сирано дьо Бержерак\". Освен Мелания Тръмп и Брижит Макрон в групата са Акие Абе, съпругата на Шиндзо Абе, Сесилия Морел, съпруга на чилийския президент Себастиан Пинера, Джени Морисън, съпруга на австралийския министър-председател Скот Морисън, Бегоня Санчес и Малгоржата Туск, съпруга на Доналд Туск.", "date": "2019.08.25", "title": "Как прекарват времето съпругите на лидерите участници в срещата на Г-7"}
{"url": "https://www.faktor.bg/bg/articles/kultura/art-faktor/otkriha-dom-na-dobroto-v-pamet-na-proroka-vlaycho-v-rodnoto-mu-selo-konyovo", "text": "Мемориален комплекс „Дом на доброто“, изграден в памет на Дядо Влайчо – Ясновидецът от Коньово бе открит на Успение Богородично - 15 ти август в родното му село. е изграден по инициатива на г-н Николай Грозев – кмет на Община Нова Загора и с помощта на дарители от цялата страна. Дарителите са предимно хора, които са познавали Ясновидеца, докосвали са се до необикновената му личност и дарба, получавали са помощ и утеха от него. В основната сграда, проектирана от архитект Силвия Папазова са изложени лични вещи и предмети от бита на Дядо Влайчо – масата, леглото, столът му, дрехите, книги и брошури от библиотеката му, куфарът, с който е пътувал из цялата страна, Библията му.  Интериорът и стенописите в сградата са дело на дизайнерите Веселин Дзипалски, Георги Караджунов и Христомир Великов. По стените са изписани писма на Дядо Влайчо до Райка Воробьова – дъщеря на негов приятел, която той познава от дете и в честата си кореспонденция с нея й дава духовни съвети и напътствия. Стенописите с изображения на Дядо Влайчо са рисувани по негови снимки. На единият е изобразен Ясновидецът по време на молитва в гората, а на другият танцува танц от Паневритмия при посрещане изгрева на слънцето. И двата стенописа са рисувани от художникът Христомир Великов. Големият стенопис на арката над вратата изобразява Дядо Влайчо с любимата му Библия в ръце, която е била негов неизменен спътник през целия му живот. Белият гълъб символизира доброто, което този необикновен човек е посял там, откъдето е минал. Стенописът е дело на художника Веселин Дзипалски. Отвън на двора е статуята, изобразяваща Ясновидецът – приседнал като след дълъг път, изработена от скулпторът Благовест Апостолов. Алеята от ангели води към параклиса, в който се намира саркофагът с тленните останки на този, на когото хиляди хора са издигнали паметник в сърцата си. Дядо Влайчо е безсребърник, посветил своя дълъг и пълен с изпитания живот за добруването на хората, следвайки волята на Бога. Роден на 15 август 1894 година в село Коньов, той живял като аскет, преминал през огъня на войната и лагерите, пребродил всички пътища на България, докоснал душите и сърцата на хиляди хора, помагал на свои и чужди, на приятели и врагове, Дядо Влайчо се превръща още приживе в легенда, която се помни и разказва от уста на уста и до днес? Дядо Влайчо се родил с дарбата си – да вижда отвъд видимото, да знае кой какъв е и какво носи в себе си, да лекува телата и душите човешки, да дава, без да получава, да облекчава болката на другите. Много хора търсели Ясновидеца, но още повече търсели Лечителя. За него казват, че знаел лек за всяка болест, но най-силният лек в ръцете си носел и щом се докоснел до болката, като че с ръка я вземал. А очите му надълбоко виждали - и в душите, и в телата на хората. Небесният пратеник е имал очи да „види“ болестта, усещал за кого има надежда и за кого е дошъл краят. И насочвал според силите си. Едни при доктори пращал, на други сам помагал – с молитви, с лек, със собствената си сила и енергия. Богомилите са били негова голяма, скрита и болезнена любов, пренесена през вековете от една многострадална и грешна душа, завърнала се да търси изкупление и прошка. „Не издържах аз тогава, не издържах… - с много болка споделял Влайчо пред най-близките си – Затова се върнах сега – да плащам! Каквото и тегло да ми дойде до главата, каквито и изпитания да ми прати небесния наш отец, все са ми малко…” Затова и не трепвал при изтезанията в Лагерите в Бобов дол и Белене, където прекарва от 1948 до 1953 година. Знаел е, че жив ще излезе от там и помагал не само на другарите си съдба, но и на надзирателите и мъчителите си. Освен хилядите обикновени хора, които са се стичали при Дядо Влайчо от цяла България, от Гърция, от Турция, от Румъния, неговата помощ са търсили и цар Борис Трети, партизанският командир Стою Неделчев – Чочоолу, Людмила Живкова и много други, а създателят на сугестопедията професор Георги Лозанов провежда редица изследвания на необикновените способности на Пророка. През 60-те години на 20 век в София се провежда конкурс за ясновидци, на който се явяват 200 човека. Конкурсът е спечелен от Влайо Жечев Господинов – Ясновидецът от Коньово, а Ванга заема второто място. Последните 15 години от своя 87 годишен дълъг и труден живот Дядо Влайчо като странстващ лечител и пророк броди по пътищата на България. Неудобен за властите, но необходим за хората, които винаги знаят къде да го намерят. Дядо Влайчо умира на 8 май 1981 година в дома на брат си тук – в село Коньово. (източник и снимки: Портал12)", "date": "2019.08.25", "title": "В Коньово откриха Дом на доброто в памет на пророка Влайчо"}
{"url": "https://www.faktor.bg/bg/articles/ikonomika/biznes/neno-dimov-obeshta-na-horata-v-atiya-tuk-nyama-da-ima-depo-za-otpadatsi", "text": "Министърът на околната среда и водите Нено Димов се срещна с жителите на созополското село Атия. Пред протестиращите той заяви: \"Тук няма да има завод за отпадъци.\" Обектът е за временно съхраняване на стара техника, изтощени батерии, лекарства с изтекъл срок на годност и няма да има депо за опасни отпадъци. Екоминистър беше поканен на дискусия във връзка със строящото се депо за опасни битови отпадъци, което се намира на 300 метра от къщите на хората. Преди срещата недоволните блокираха главния път за селото и в продължение на час и половина не допускаха преминаването на автомобили, чакайки на 35-градусовата жега министъра. Министърът обаче отиде направо на територията на спорното депо, където се проведе срещата, заобикаляйки протеста по вътрешен път. На срещата присъстваха и директорът на РИОСВ-Бургас Тонка Атанасова, както и временният кмет на Созопол Катя Стоянова.", "date": "2019.08.25", "title": "Нено Димов охлади страстите в Атия: Тук няма да има депо за отпадъци"}
{"url": "https://www.faktor.bg/bg/articles/biznesat-nastoyava-za-palen-odit-na-kibersigurnostta-v-darzhavnata-administratsiya", "text": "АИКБ ще подкрепи комплекс от мерки на Съвета за киберсигурност и продължава да настоява за пълен одит на киберсигурността в държавната администрация. Това се казва в декларация на Асоциацията, изпратена до медиите.  Асоциацията на индустриалния капитал в България (АИКБ), в качеството си на национално представителна работодателска организация изразява своята подкрепа за бързата реакция на вицепремиера и председател на Съвета по киберсигурността – г-жа Марияна Николова във връзка с катастрофалното изтичане на бази данни от Националната агенция по приходите (НАП), се казва в документа.  Според работодателите евентуални промени в Наказателния кодекс трябва да се правят след задълбочен анализ на фактите и оценка на въздействието.  От Асоциацията са на мнение, че в момента доверието в държавността е \"във висша степен минимизирано\". Те са категорични, че изтеклите бази данни на НАП показват драстичен пробив в защитата на правата на физическите лица при обработване на личните им данни  Работодателите настояват за пълно разследване на случая от независими външни на системата експерти. От АИКБ са на мнение, че е нужна незабавна промяна в начина, по който работи държавата с електронните данни на българските граждани и българския бизнес. Държавните институции, както и външни експерти и компании за сигурност би трябвало да одитират и да опитват пробиви на изградената инфраструктура, а Държавната агенция за електронно управление трябва да наложи минимални критерии за сигурност при проектиране и изпълнение на е-услуги от държавните институции, подчертават от Асоциацията.  Бизнесът отново настоява за незабавен одит на IT сигурността във всички държавни институции при въвеждането на електронно управление.  Вижте пълния текст на декларацията:  Асоциацията на индустриалния капитал в България (АИКБ), в качеството си на национално представителна работодателска организация изразява своята подкрепа за бързата реакция на вицепремиера и председател на Съвета по киберсигурността – г-жа Марияна Николова във връзка с катастрофалното изтичане на бази данни от Националната агенция по приходите (НАП)*.  Ние приветстваме преди всичко бързината и оперативността, с които г-жа Николова постави на разискване необходимостта от адекватна реакция и на трите власти в държавата. Подкрепяме и правилната оценка на Вицепремиера на станалото, която в много отношения съвпада с нашата собствена гледна точка по въпроса. Разбира се, непроменена наша позиция остава, че евентуални промени в Наказателния кодекс следва да се правят след задълбочен анализ на фактите и оценка на въздействието.  Разбира се, добрите намерения на вицепремиера Николова, които ние приветстваме и подкрепяме са само една стъпка към започване на възстановяване на доверието в държавността. В момента, без да правим каквито и да са драматични заявления, доверието в държавността е във висша степен минимизирано. Вече имахме възможността да заявим, че всякакъв опит за „замитане“ на случилото се руши българската държава. Затова АИКБ подкрепя навременната реакция на г-жа Николова и продължава да настоява за пълно разследване на случая от независими външни на системата експерти.  Като отчита адекватността на направената първа стъпка, АИКБ продължава да призовава изпълнителната власт незабавно да изготви и да даде ход на изпълнението на план за действие за намаляване на вредата от случилото се и управление на произтичащите рискове.  Ние не можем да не продължим да напомняме, че „цифровата катастрофа“ с НАП е рецидив, че тя дойде след предишни много тревожни сривове на държавната цифрова политика, а именно проблемите с търговския регистър, преминаването към електронни винетки и др. И преди сме заявявали и сега ще повторим, че подобни провали са изключително обезпокоителни, недопустими и позорящи за държава, която има претенциите да бъде регионален лидер в информационните технологии. Ние изцяло подкрепяме амбициите на изпълнителната власт в тази област, но смятаме, че те ще бъдат напълно компрометирани ако няма поуки и положителни последици от злополучията с търговския регистър, електронните винетки и НАП.  АИКБ остава на позицията си, че подобни „цифрови катастрофи“ ще продължат да стават и в бъдеще, ако не се осъществи незабавна промяна в начина, по който работи държавата с електронните данни на българските граждани и българския бизнес.  Ние продължаваме да настояваме, че създаването, поддръжката и управлението на електронните услуги е непрекъснат процес, като при проектирането на системите сигурността е водеща. Държавните институции, както и външни експерти и компании за сигурност би трябвало да одитират и да опитват пробиви на изградената инфраструктура, а Държавната агенция за електронно управление трябва да наложи минимални критерии за сигурност при проектиране и изпълнение на е-услуги от държавните институции.  Ние сме окуражени от решителността на вицепремиера Николова и готовността й да се бори с дигиталната престъпност. По тази причина, ние се обръщаме както към правителството като цяло, така и към нея в личен план, в качеството й на председател на Съвета по киберсигурност с повторното настояване за незабавен одит на IT сигурността във всички държавни институции при въвеждането на електронно управление, каквото трябваше отдавна да е факт. Вярваме, че подобно действие изисква освен всичко друго и твърдост на характера, каквато г-жа Николова видимо има.  АИКБ е готова да съдейства със своя експертен потенциал, там където това е уместно, за изпълнение на всички задачи, възникнали около очевидно много тежкото състояние на кибернетичната сигурност в държавната администрация.  *АИКБ вече даде своята оценка на мащаба на сполетялото ни „цифрово бедствие“. В отделна предишна декларация, Асоциацията заяви: „В епохата на всеобхватна цифровизация подобно събитие може да се определи единствено като катастрофа. Фактите говорят сами – изтеклите бази данни на НАП показват драстичен пробив в защитата на правата на физическите лица при обработване на личните им данни, неизпълнение на задължения за страната ни, произтичащи от Регламент (ЕС) 2016/679 на Европейския парламент и на Съвета от 27 април 2016 г. относно защитата на физическите лица във връзка с обработването на лични данни и относно свободното движение на такива данни и за отмяна на Директива 95/46/ЕО (Общ регламент относно защитата на данните) (ОВ, L 119/1 от 4 май 2016 г.), в това число компрометирани данни на милиони български граждани, съдържащи се в договори, информация за възнаграждения, доходи, кредити, IP-адреси, декларации, имена, ЕГН, адреси, данни на български фирми с техните ЕИК и адреси, мейли, регистрационни номера на автомобили, номера на сертификати за електронни подписи; пълната органиграма на НАП с хеширани пароли и пълни данни на служителите на НАП със заеманите позиции; данни на българите, живеещи в чужбина, които получават пенсии извън България и са се отказали от здравно осигуряване в България. Особено загрижени сме относно изнесените факти, че кражбата на данните е осъществена 20 дни преди откриването й, а НАП въобще не са отчели и регистрирали неправомерното извличане на данните от сървърите им, и едва след публикуването на част от информацията е констатирана кражбата. Всичко това говори за ниско ниво на защита и сигурност на данните, за некомпетентност или небрежност на отговорните лица, което поставя под риск националната сигурност и функционирането на държавата“.", "date": "2019.08.25", "title": "Бизнесът настоява за пълен одит на киберсигурността в държавната администрация"}
{"url": "https://www.faktor.bg/bg/articles/smokinovoto-kafe-i-plodoled-atraktsiyata-na-fermerskiya-pazar-v-sofiya", "text": "Плодоледът и смокиновото кафе се превърнаха в истинска атракция на фермерския пазар в София. Той се намира на ул. „Оборище“, зад храм „Св. Александър Невски“ и от началото на годината се провежда всяка последна неделя от месеца, предаде БГНЕС. „Това е последният фермерски пазар от сезон лято. Повечето ни фермери са на полето и затова днес изложителите са по-малко, но въпреки това са 67. По-голямата част от изложителите са фермери, но има и занаятчии“, каза Николай Генов, който е председател на кооперация „Хранкооп“ и организатор на фермерските пазари в града. На пазара изобилства от плодове и зеленчуци – дини, пъпеши, грозде, домати, краставици. Посетителите могат да си купят млечни продукти – различни видове сирена, кашкавали, както и телешко месо, яйца, сладка, гъби „Шийтаке“, черешово и малиново вино. „Имаме производител, който предлага плодолед – сладолед само от плодове, както и смокиново кафе“, посочва най-интересното на пазара Генов. На всеки фермерски пазар традиционно има и арт работилници. „Едната е детска и в нея се правят различни видове ръчно изработени бижута, а другата е за рисуване на къна. Днес няма да имаме участия на танцови състави, но през следващите четири ще има концерти и хора“, добавя още той. Николай Генов обяви, че от края на септември, всеки петък ще се провежда фермерски пазар в Централните хали. Началото ще бъде поставено на 27 септември. „Той ще бъде част от кампанията ни Good Food, Good Farming. Идеята е пазарът да започва от ул. „Пиротска“, т.е. ще има част отвън, но и вътре в халите“, уточни още той и добави, че намеренията на управата на халите е да върнат българските продукти от производители.", "date": "2019.08.25", "title": "Смокиновото кафе и плодолед - атракцията на фермерския пазар в София"}
{"url": "https://www.faktor.bg/bg/articles/komisiyata-za-zashtita-na-poterbitelite-ne-pribarzvayte-kogato-rezervirate-onlayn", "text": "Хората да не взимат прибързани решения при онлайн резервация на почивка, дори когато са атакувани с изскачащи прозорци и анонси от рода на „Последна стая”, „Само две стаи”, „Още пет потребителя разглеждат тази оферта” и пр. Това препоръча председателят на Комисията за защита на потребителите (КЗП) Димитър Маргаритов. Той посъветва още в спокойна среда да прегледат още няколко оферти, да ги съпоставят като цена и условия и едва тогава да изберат най- доброто за тях. Ако нещо ги притеснява, да потърсят пряка връзка и в телефонен разговор например, да уточнят всичко необходимо, предава БНР. „Най- честото оплакване е свързано с разминаването между това, което е рекламирано в интернет - на сайтове на туристически агенции, на конкретни хотели, комплекси и т.н., и това, което потребителите получават в реалните условия. Има хубави картинки, доста изкушаващо описание на услугите, които се предоставят, но впоследствие се оказва, че това не съответства на действителността. Например, обещават Ви стая с изглед към морето, а после се оказва, че морето може да бъде видяно само под някакъв много специфичен ъгъл от огледалото в банята”, каза Маргаритов. Той отбеляза, че това е нелоялна търговска практика, която подлежи на санкция с глоба до 30 000 лв. при първоначално и до 50 000 при повторно нарушение. Димитър Маргаритов отправи и няколко предупреждения към потребителите. Той препоръча хората да не се доверяват на онлайн магазини с непрофесионално изработен дизайн на интерфейса, със съмнително ниски цени или с недостатъчно информация за търговеца, за предлаганите продукти, за правата на потребителите и процедурите за решаване на евентуален спор. „Понякога ни се струва, че там, където има повече информация, ще изгубим време да я прочетем, но това невинаги е така. Трябва да обръщаме внимание на детайлите, защото те ни ориентират кой е надеждният търговец, съответно - при него рисковете са много по-малки”, допълни той.", "date": "2019.08.25", "title": "Комисията за защита на потербителите: Не прибързвайте, когато резервирате онлайн"}
{"url": "https://www.faktor.bg/bg/articles/obshtestvo/ulitsata/godina-sled-tezhkata-katastrofa-kray-svoge-patniyat-uchastak-ostava-opasen", "text": "Една година след тежката катастрофа край Своге, граждани и близки на жертвите ще почетат паметта им със заупокойна молитва и осветяване на паметната плоча на мястото на инцидента. При трагедията тогава автобус излезе от платното и се преобърна, а 20 от пътниците в него загинаха. Една година по-късно – след политически оставки, пътни експертизи и ремонти, какво се промени: „Сложиха мантинели, направени по безумен начин. Влизаш зад мантинелата, където се намира тротоарът и стигаш доникъде. За да можеш да продължиш трябва да се прекачваш през нея или да пролазваш отдолу... и излизаш на пътната настилка“, казва Лилия Георгиева от инициативния комитет, оглавил протестите пред БНР. Така хората отново са на пътното платно в продължение на километри, твърди тя. Ефект няма и от ремонта на пътния участък, който остава все така опасен: „Ако сега минете по пътя, той е същият. Просто само положиха нов асфалт, сложиха шумяща маркировка, което не решава проблема“. Обещаните две пасарелки също ги няма. Недоволни са и жителите на село Световрачане, което даде най-много жертви в катастрофата. Днес се очаква близките и съпричастни да се съберат, за да почетат паметта на загиналите и отново да напомнят на властта за обещаното и неизпълненото.", "date": "2019.08.25", "title": "Година след тежката катастрофа край Своге пътният участък остава опасен"}
{"url": "https://www.faktor.bg/bg/articles/novini/balgariya/rodolyubtsi-pochetoha-v-dobrich-pametta-na-tavriyskite-balgari", "text": "Група родолюбци, обединени около фейсбук групата „Русия враг №1 на Българската държавност и  ЕС” почетоха паметта на таврийските българи и поднесоха цветя и венци на паметника им в Добрич. Инициативата е организирана по повод Европейския ден за почит на жертвите на тоталитарните режими на XX век, от дългогодишния български имигрант във Франция Радослав Бакшев. В Добрич се намира единственият у нас паметник, посветен на таврийските българи, открит през 2015 г. Таврийските българи бягат от Османската империя и се заселват в Царска Русия в района на северното Приазовие. В края на 1943 година няколко хиляди от тях напускат болшевишка Русия и се завръщат отново в родината си България. Държавата с личната воля на цар Борис организира и подпомага преселението им и настаняването им в Добруджа. След окупацията на България от червената армия и налагането на комунистическия режим, по личната заповед на Сталин БКП връща в СССР таврийските българи като изменници и противници на съветската власт. Голяма част от тях намират смъртта си в сталински лагери.  Трагедията с таврийските българи е укривана години наред, но тя безспорно ще остане едно от най-зловещите престъпления на комунистите.", "date": "2019.08.25", "title": "Родолюбци почетоха в Добрич паметта на таврийските българи"}
{"url": "https://www.faktor.bg/bg/articles/tramp-napravi-na-puh-i-prah-falshivite-i-otvratitelni-medii-predi-sreshtata-na-g-7", "text": "Президентът на САЩ Доналд Тръмп отхвърли медийни информации, според които има напрежение между лидерите на Г-7, които се събраха вчера във френския град Биариц, като изтъкна, че всички се разбират много добре, предадоха Ройтерс и ДПА, цитирани от БТА.  \"Преди да пристигна във Франция фалшивите и отвратителни медии казваха, че отношенията с другите 6 страни от Г-7 са много напрегнати и че двата дни на срещата ще бъдат катастрофа\", написа Тръмп в Туитър малко преди да се срещне с британския премиер Борис Джонсън на двустранна среща, посветена на търговията. \"Е добре, имаме много добри срещи, ръководителите се разбират много добре, а нашата страна икономически се справя страхотно\", допълни той. Тръмп отбеляза, че Джонсън е правилният човек за работата по Брекзита. По думите му, ще има много голямо търговско споразумение с Великобритания. Джонсън от своя страна изтъкна, че очаква трудни преговори със САЩ, но че има огромни възможности Обединеното кралство да проникне на американския пазар.", "date": "2019.08.25", "title": "Тръмп направи на пух и прах \"фалшивите и отвратителни медии\" преди срещата на Г-7"}
{"url": "https://www.faktor.bg/bg/articles/boris-dzhonsan-da-platim-30-mlrd-bez-sdelka-za-brekzit-zabravete", "text": "Британският премиер Борис Джонсън планира да предупреди европейските лидери, че няма да изплати 30 милиарда лири (37 милиарда долара), предвидени в споразумението за Брекзита, ако те не приемат промяна на условията на сделката, пише в. \"Мейл он сънди\", цитиран от Ройтерс и ТАСС. Ако Великобритания напусне ЕС без споразумение, според британските юристи правителството в Лондон ще трябва да плати на Брюксел само 9 милиарда лири (11 милиарда долара) вместо 39 милиарда (48 милиарда долара), съобщава вестникът. Това се дължи на факта, че няма да има разходи, свързани с преходния период, предаде БТА.  Според британският вестник при липса на компромис по въпроса за условията на Брекзита съгласуваната с Брюксел сума може да бъде съкратена дори до 7 милиарда лири (8,6 милиарда долара). Британският премиер Борис Джонсън обеща да напусне ЕС без споразумение на 31 октомври, ако Брюксел не приеме главното искане на Лондон - да изключи от спроазумението предпазната клауза за Северна Ирландия.", "date": "2019.08.25", "title": "Борис Джонсън: Да платим 30 млрд. лири без сделка за Брекзит - забравете!"}
{"url": "https://www.faktor.bg/bg/articles/liderite-na-g-7-obsadili-vrashtaneto-na-rusiya", "text": "Лидерите на страните от Г-7 обсъдиха на срещата си на върха във френския град Биариц въпроса за връщане към формата на Г-8 с участието на Русия, съобщава агенция Киодо, като се позовава на източници от японските правителствени кръгове. Не се съобщават подробности около съдържанието на разговора, а източникът на агенцията казал, че тази информация „никога няма да бъде разкрита“.  Американският президент Доналд Тръмп е заявил на срещата в Биариц, че вероятно руският държавен глава Владимир Путин ще бъде поканен на следващата среща на върха на най-развитите икономически страни, съобщи агенция Блумбърг. Това е съвсем реално, като се има предвид, че догодина Тръмп е домакин на срещата и като такъв има властта да покани, когото иска. Макрон тази година например покани лидерите на Индия, Чили, Австралия и Испания. По-рано президентът на САЩ Доналд Тръмп се съгласи с предложението на френския си колега Еманюел Макрон да покани Русия на срещата на върха на Г-7 през 2020 година в САЩ, съобщава Епицентър.бг. Владимир Путин от своя страна заяви, че Русия счита всички контакти със страните от Г-7 за полезни и не изключва възобновяването на формата на Г-8. Германският канцлер Ангела Меркел свърза въпроса за възобновяването на формата Г-8 с напредъка в урегулирането на конфликта в Украйна.  Г-7 е асоциация на икономически развити страни, която включва Обединеното кралство, Германия, Италия, Канада, САЩ, Франция и Япония. Във формата на “седморка” клубът съществува от 1976 до 1997 година. След присъединяването на Русия тя стана известна като Г-8. През март 2014 г., в резултат на събитията в Украйна и произтичащата от това криза в отношенията между САЩ и Европа с Русия, западните членове на асоциацията решиха да се върнат във формата „седем“, докато президентът Барак Обама беше на власт във Вашингтон.", "date": "2019.08.25", "title": "Лидерите на Г-7 единни: Твърде рано е да върнем Русия във формата"}
{"url": "https://www.faktor.bg/bg/articles/novini/svyat/v-gartsiya-ne-stihvat-pozharite-spasyavat-turistite-ot-o-samos", "text": "На остров Самос евакуираха туристи от хотелите заради пожара. На остров Китира също гори пожар. Властите съобщават, че няма риск за хората в засегнатите от огнената стихия райони. На остров Самос беше най-горещата точка от общо 56 пожара, които пламнаха за едно денонощие. Евакуираха туристите от пет хотела, като ги спасиха с кораб по море. Хората прекараха нощта в спортни зали, докато огнеборците успеят за ограничат огнената стихия. Гъстият дим, който се стели над острова предизвика дихателни проблеми на туристите. В последния час пожарникарите напълно овладяха движението на огъня и не допуснаха да достигне до къщи и хотели. Мащабни сили на пожарната от няколко часа действат по гасенето на пожар на остров Китира, който се намира на юг от Пелопонес. На горящия терен са 40 пожарникари с 19 водоносни машини, като от Атина пристигат още огнеборци. Огънят не застрашава населени и туристически райони на острова, съобщават местните власти. За днес отново има предупреждение за висок риск от пожари в 5 района на Гърция. Продължават високите температури и силният вятър.", "date": "2019.08.25", "title": "В Гърция не стихват пожарите, спасяват туристите от о.Самос"}
{"url": "https://www.faktor.bg/bg/articles/novini/svyat/politiko-za-makron-patyat-kam-vlastta-v-bryuksel-minava-prez-iztochna-evropa", "text": "а Еманюел Макрон пътят към повече власт в Брюксел включва отклонение на Изток. Френският президент инвестира политически капитал в Централна и Източна Европа, регион от слаб интерес за предшествениците му, където икономическата сила на Германия и военното влияние на САЩ дълго време имаха повече тежест от Париж, пише \"Политико\". Ухажването на региона от страна на Макрон включваше многобройни посещения и намиране на партньори там, а наскоро и подкрепа за кандидати от Румъния и България за високопоставени международни постове. Няма да му е лесно да узурпира дългогодишни съюзи, а някои от политиките му се смятат за неприятелски спрямо Изтока. Но като относителен новак, който не е част от нито едно от двете големи политически семейства на континента, Макрон и съюзниците му знаят, че той трябва да създаде мрежа от партньорства в Европа, за да увеличи влиянието си. Дейностите му на Изток са част от по-широка стратегия за изграждане на връзки с политически сили, които Макрон смята за поне частично близки до неговите възгледи. Той развива връзки с лявоцентристките лидери на Испания и Португалия, и с премиерите либерали на Белгия и Холандия, което ясно се видя по време на преговорите за разпределението на висшите постове в ЕС. \"Това е система, която създаваме, която е благоприятна за политическия дневен ред на президента\", каза Стефан Сежурне, бивш съветник на Макрон, който сега ръководи делегацията на френския лидер в Европейския парламент. Тя е част от либерално-центрисктата група \"Обнови Европа\". Този дневен ред, изложен от Макрон в т.нар. план за \"европейско възраждане\" по-рано тази година, се състои в задълбочаване на евроинтеграцията, подсилване на общата политика за отбрана и сигурност и по-силно присъствие на международната сцена в търговски преговори и в определяне на климатичните норми и правилата за конкуренцията. Този дневен ред е по-малко либерален по отношение на икономиката, търговията, конкуренцията и единния пазар, отколкото няколко правителства в ЕС, включително и някои на Изток, биха искали. Макрон определено не е приятел с някои от лидерите в региона. Той остро критикува правителствата в Полша и Унгария заради отстъплението им от демокрацията. Но съюзите на президента на Изток често не са фокусирани върху правителствени лидери. Вместо това неговите служители развиват връзки с други партии и с избиратели, които са разочаровани от тези лидери и националистките им възгледи. В по-дългосрочен план лагерът на Макрон се надява, че подобни съюзи ще увеличат шансовете му на следващите евроизбори да се изправи в пряк сблъсък с двете основни сили – дясноцентристката Европейска народна партия и лявоцентристката Партия на Европейските социалисти. За да спечели привърженици в района, Макрон трябва да разсее съмненията, че иска да отнеме властта от Централна и Източна Европа и да създаде ЕС на две скорости с ядро от западноевропейски държави начело. Има \"усещане, че Макрон иска да промени Европа чрез многобройни интеграции или въвеждане на членове втора класа, и Централна и Източна Европа са сигурни, че ще бъдат членовете втора класа\", коментира Весела Чернева, зам.-директор на Европейския съвет за външна политика. Опитите му да се хареса на Изток пострадаха покрай желанието му за реформа на правилата за командированите работници, смятано за опит да затрудни хората от региона, които искат да работят във Франция или в друга държава от Западна Европа. Според Чернева пред Макрон има и още препятствия, включително дългото пренабрегване на региона от страна на Франция и германското икономическо влияние там. По думите й обаче има възможност на Франция изгради съюзи в области като киберсигурността, изкуствения интелект и дипломацията. Никола Танзе, френски експерт по стратегически въпроси, казва, че Макрон трябва освен това да покаже, че разбира източноевропейската история, опасенията от Русия в региона и значимостта на американските гаранции в областта на сигурността. Макрон даде сигнал, че взима предвид Централна и Източна Европа чрез серия от високопоставени политически назначения през последните месеци. Румънецът Дачиан Чолош, бивш премиер, бе избран за лидер на групата \"Обнови Европа\" в Европейския парламент, в голяма степен благодарение на французите. Подкрепата на Макрон бе ключова за номинацията на българката Кристалина Георгиева за кандидат да оглави Международния валутен фонд, вместо холандеца Йерун Дейселблум, който бе поддържан от Берлин. И, нещо, което доскоро изглеждаше немислимо - Макрон реши да подкрепи Лаура Кодруца Кьовеши за главен прокурор на ЕС вместо френския кандидат Жан-Франсоа Бонер. Последните две решения дойдоха, след като не бе номиниран нито един източноевропеец за петте главни постаа ЕС – председатели на Европейската комисия, на Европейския съвет, на Европарламента, на Европейската централна банка и върховен представител на ЕС за външната политика. Официални лица настояват, че подновеният интерес на Франция към региона не значи предизвикателство спрямо Германия. И все пак той е част от по-големите усилия за увеличаване на влиянието в ЕС чрез поставяне на Франция в центъра на взимането на решения в блока. \"Времето, когато Франция игнорираше Източна Европа и ние по някакъв начин приемахме, че тя е зона на германско политическо и икономическо влияние всичко това свърши\", заяви високопоставен дипломат. \"Не е заради враждебност към Германия, а защото Франция иска да бъде централна страна в Европейския съюз\", добави той. (източник: Дневник)", "date": "2019.08.25", "title": "Политико: За Макрон пътят към властта в Брюксел минава през Източна Европа"}
{"url": "https://www.faktor.bg/bg/articles/novini/svyat/otkriha-martav-meksikanski-zhurnalist", "text": "Тялото на мексиканския журналист Невит Кондес Харамийо беше открито в събота в централната част на страната с множество рани от хладно оръжие, предаде БТА. 42-годишният журналист беше директор на информационния портал \"Обсерваторио дел сур\". Тялото му беше открито в планинска област в Техупилко, на около 122 км от столицата Мексико сити. Районът е особено опасен и в него действат престъпни групи.", "date": "2019.08.25", "title": "Кървава драма с мексикански журналист"}
{"url": "https://www.faktor.bg/bg/articles/novini/svyat/sasht-vse-po-blizko-do-targovsko-sporazumenie-s-yaponiya-g-7-zasilva-dialoga-s-rusiya", "text": "Президентът на САЩ Доналд Тръмп заяви днес, че никой от съюзниците му не го е упрекнал за ескалацията на търговската война с Китай, въпреки критиките на Еманюел Макрон снощи, предадоха Франс прес и ДПА. Тръмп посочи, че според него съюзниците му \"уважават търговската война\". Той каза това пред журналисти в отговор на въпрос дали съюзниците му са поискали да се откаже от търговската война с Китай. \"Не, това което направи (Китай) е скандално. Никой не ми е казвал това, никой няма да ми го каже\", изтъкна американският президент. Държавният глава на САЩ отбеляза, че в момента няма специален план да обявява национално извънредно положение във връзка с конфликта с Китай, но че не може да изключи такава възможност. \"Ще видим какво ще стане\", каза той. Тръмп обяви също така, че САЩ са много близо до голямо търговско споразумение с Япония, по което двете страни работят от пет месеца. Той каза това преди среща с японския премиер Шиндзо Абе извън официалната програма на срещата на върха на Г-7 в Биариц. Японски медии съобщават, че Япония се е съгласила да намали митата за американско говеждо и свинско, а САЩ са изразили готовност да отложат въвеждането на мита от 2,5 на сто за японските автомобили, уточнява ТАСС. Ръководителите от Г-7 на срещата си във френския град Биариц са се разбрали да засилят диалога и координацията с Русия, изключена от групата след анексирането на Крим през 2014 година, но според тях е прекалено рано да я приемат отново в Г-8. Това съобщи днес на АФП дипломатически източник. Седмината лидери, сред които Еманюел Макрон и Доналд Тръмп, за заели тази позиция снощи на вечерята в началото на тридневния форум, уточни източникът. \"Те са се споразумели по идеята Г-7 да засили диалога и координацията с Русия по сегашните кризи, но са отбелязали, че е прекалено рано да се върнат руснаците на масата\", допълни дипломатическият източник. Преди срещата в Биариц Доналд Тръмп се изказа в подкрепа на възстановяването на Г-8 и завръщането на Русия. Френският президент Еманюел Макрон, който се срещна с руския си колега Владимир Путин преди седмица, изрази мнението, че е подходящо след време Русия да може да се върне в Г-8, но при условие да бъде намерено решение заедно с Украйна въз основа на Минските споразумения. Берлин и Лондон също отхвърлиха идеята за връщане на Русия на този етап, а Канада подкрепи тази позиция. Ръководителите от Г-7 са постигнали съгласие да натоварят Еманюел Макрон да разговаря с Иран и да му изпрати послание, за да се избегне ескалация на напрежението в региона, съобщиха дипломатически източници. Те уточниха, че това е станало снощи на вечерята в Биариц.", "date": "2019.08.25", "title": "САЩ все по-близко до търговско споразумение с Япония, Г-7 засилва диалога с Русия"}
{"url": "https://www.faktor.bg/bg/articles/novini/svyat/dzhon-boltan-speshno-pristiga-v-ukrayna-za-da-spre-sdelka-mezhdu-motor-sich-i-kitay", "text": "САЩ възнамеряват да предотвратят закупуването на украинския завод \"Мотор Сич\" към мощни китайски компании, съобщава  The Wall Street Journal, позовавайки се на източници в администрацията на САЩ. От администрацията в Белият дом смятат, че с придобиването на завода, който е един от водещите световни производители на самолетни двигатели, значително ще се увеличи отбранителната мощ на Китай. Според изданието помощникът на президента на САЩ по националната сигурност Джон Болтън планира да пристигне в Киев следващата седмица, за да убеди ръководството на предприятието и украинските власти да не сключват споразумение. Болтън вярва, че собствеността върху производството на \"Мотор Сич\" ще помогне на Пекин да получи достъп до важни високи технологии. Според един от експертите самолетните двигатели са едно от слабите места в отбранителната индустрия на Китай. Говорим за амбициите на Китай към превръщането му в  стратегическа конкуренция в тази област, отбелязва The Wall Street Journal. На 20 август агенция \"Интерфакс-Украйна\" съобщи, че след одобрението на Антимонополната комисия на Украйна са прехвърлени повече от 50% от акциите на завода в Запорожие \"Мотор Сич\" на китайските компании Skyrizon и Xinwei, като срещу това те ще заплатят в държавния бюджет на Украйна $ 100 милиона. Грантовото финансиране на самолетоиндустрията в Украйна е предвидено в споразумения между китайските компании и украинския държавен концерн \"Укроборонпром\". По отношение на сътрудничеството се предвижда и Украйна да получи блокиращ дял в \"Мотор Сич\" в размер на 25%. На 7 септември 2017 г. Окръжният съд в Киев  \"арестува\" 851 994 акции на ПАТ \"Мотор Сич\"  (56%), които бяха по сметките на пет компании, регистрирани в Вирджинските острови и в Панама. Според решение на съда служители на предприятието са продали контролният пакет на чуждестранни компании, свързани с китайската компания Beijing Skyrizon. На 21 юли 2017 г. гладният прокурор  на Украйна Юрий Луценко заяви, че са започнали няколко наказателни производства във връзка със злоупотреби в ППЗК „Мотор Сич“. На 23 април 2018 г. Службата за сигурност на Украйна  извърши разследващи действия в завода „Мотор Сич“  в Запорожие в рамките на разследване по повод образувано наказателно производство по член „Саботаж“ на Наказателния кодекс на Украйна. СБУ отбеляза, че претърсванията са свързани с опити на чужденци да получат контролен дял в предприятието. Президентът на „Мотор Сич“ Вячеслав Богуслаев нарече разследването \"част от план за нахлуване на изземване на предприятието\". превод: Faktor.bg", "date": "2019.08.25", "title": "Джон Болтън спешно пристига в Украйна, за да спре сделка между \"Мотор Сич\" и Китай"}
{"url": "https://www.faktor.bg/bg/articles/zashto-profesorite-ivo-hristov-i-nina-dyulgerova-se-opitvat-da-prenapishat-istoriyata-i-onevinyat-satrapa-stalin", "text": "В едно скорошно интервюто депутатът от БСП професор Иво Христов обяви Сталин за личността на 20-ти век, но и направи някои ценни наблюдения, които предвид неговата апологетика към всичко руско, могат да бъдат определени като признания. Повод за интервюто му беше публикацията на издателство „Милениум“ на два тома от трилогията на прочутия американски учен проф. Стивън Коткин „Сталин“. Коткин забелязва, че модернизацията не е еднотипна. Тя може да бъде „полисна“ (буржоазна) или „имперска“ (тоталитарна). Имперската модернизация не означава, че всички са принудени да изпълняват волята на властта насила. Тя обаче изисква индоктринация на значими слоеве от населението, които да приемат, че подчинението на волята на владетеля е добро за всички.  Това съвсем не е нов исторически феномен. Археолозите днес са на път да докажат, че египетските пирамиди не са построени от роби, налагани с камшици, а от добре организирани, по-скоро мобилизирани работници, обособени в бригади, на които е осигурявана храна и за които са се полагали наличните в епохата медицински грижи. Разбира се, за всеки, който не е приемал постулатите на индоктринацията, следват сурови наказания. Според професор Христов ГУЛаг е бил неизбежен, но това било допустима цена, за да се превърне изостанала Русия в модерна държава. Той дори цитира Игор Клякин – „изключителен съветски учен и литератор от либералния спектър“, според когото: „Това не можеше да бъде избегнато, това е неминуемо“. Само че Христов изобщо не коментира произволния характер на Сталиновите реформи, безсмислената колективизация, да не говорим за целенасочения „гладомор“. Не споменава, че след колективизацията малкото частни стопанства в Съветския съюз продължават да произвеждат диспропорционално голяма част от храната, нужна за изхранване на населението. Но и тя не е достатъчна. В резултат от политиката на „личността на 20-ти век“ Съветският съюз се превърна от износител във вносител на зърнени храни! Професор Христов не се опитва да внуши, разбира се, че колективизацията е имала някакъв икономически смисъл. Но пропуска да цитира честите изказвания на Коткин, че Сталин заробва селяните по чисто догматични идеологически причини. Или че като след той искрено се бори за социална справедливост, но в крайна сметка налага режим, който е още по-несправедлив. За професор Христов е важен геополитическият императив на действията на Сталин. „Какво е Русия до голямата модернизация на Сталин – огромна селска вселена, където едното село дори не подозира за съществуването на другото, в която 90% от хората единственото, което са разбрали, е, че участват в нещо като Руска империя, за която са отишли на война като пушечно месо. Т.е. трябва да възникне някакъв грамаден геополитически катаклизъм, за да могат тези малки светове да осъзнаят, че са част от нещо голямо.“ Само че този геополитически императив е смислен единствено за елита в Кремъл. Какво изисква от карелците, чеченците и бурятите да не говорим за украинците, грузинците и естонците да бъдат част от нещо „голямо“ и да се жертват за него? За интересите на множеството народи в Руската империя или за самия руски народ Иво Христов дори не разсъждава. За него е важно „голямото“. Според червения депутат обаче Русия . Ако професорът избягва специфика по отношение на политиките и „реформите“ на Сталин през 30-те години, то по отношение на най-значимата му роля в световната история – участието на СССР във Втората световна война, той дръзко заблуждава своите читатели, като преповтаря клишето на съветската историография: „Хитлер беше създаден, за да смаже Сталин, за да могат двете велики сили – Германия и Русия, да бъдат ликвидирани. (…) Създадоха го американските концерни и банки, две трети от финансовите средства, които са насочени към постваймарска Германия през 20-те и началото на 30-те години, са американски капитали.“ И все пак професорът е принуден да признае: „Същите източници финансират и съветската индустриализация, буквално цели заводи по време на Голямата депресия като този в Магнитогорск са изнесени от Америка и монтирани в Русия. Стотици хиляди американски техници, инженери и специалисти участват в голямата съветска индустриализация.“ Това, което Христов пропуска да спомене, е, че след Първата световна война на Германия не е позволено да има бойна авиация и че именно Съветският съюз предоставя на Вермахта полигоните, на които да се подготви за планирания блицкриг. Когато разсъждава около Договора Рибентроп – Молотов, Христов се опитва да опровергае „клишето“, че Сталин е еднакво виновен за Втората световна война, бидейки съюзник на Хитлер.  На тази тема професор Нина Дюлгерова надминава дори Иво Христов. В  едно свое интервю тя заявява, че „апологетите на псевдоисторията имат лъжливото усещане, че (Патктът Рибентроп  – Молотов) е благодатна тема за посочването на злодеите за започването на Втората световна война“. Това според нея били недобре скалъпени оценки и изводи. Лондон искал да насочи агресията на Хитлер единствено към Съветския съюз. Но ако целта на западните демокрации е била да сблъскат Хитлер и Сталин, то защо, след като Хитлер нарушава Мюнхенското споразумение и окупира Прага, те дават гаранции на Полша? Без ликвидирането на полската държава война между Германия и Съветския съюз не би била възможна. Няма съмнение, че Хитлер не е искал да воюва с Англия. Ако в Лондон са споделяли Сталиновата логика, вероятно са щели да му дадат да се разбере, че ще влязат във война, ако Германия нападне страни като Белгия, Холандия или Дания, но някак между другото биха пропуснали да да споменат Полша! Британският посланик в България по това време сър Джордж Рендъл по-късно споделя: „Най-разумното и естествено от наша страна беше тези две сили да се хвърлят една срещу друга и така да се стигне до тяхното взаимно унищожение“. Но той си дава сметка, че за целта е трябвало да се плати висока морална цена. „Това трябваше да се комбинира с четвъртата подялба на Полша.“ И признава основната заблуда на британската политика по онова време: „Доскоро ние се надявахме Русия да се присъедини към нас в опита да се предотврати войната. Нужно ни бе известно време докато преосмислим и разберем, че целта ѝ вече беше да предизвика война!“ Дюлгерова се възмущава, че Лондон си затваря очите пред методичното унищожаване от страна на Хитлер на „Версайската“ държавна система. Но нима тя е била справедлива? Колосалната грешка на западните демокрации не е, че приемат аншлуса на Австрия с Германия или че предават населените с немци Судетски области на Германия. Грешката им е, че те отстъпват на заплашващия с война Хитлер това, което са отказали на демократичната и невъоръжена „Ваймарска“ Германия. Ако аншлусът и Мюнхенското споразумение се бяха случили по-рано, вероятно подобие на Хитлер никога нямаше да дойде на власт. Именно завземането на Прага през пролетта на 1939 г. е мигът, след който Хитлер няма как да се представя като изразител на видимо справедливата кауза на ревизия на несправедливите договори и се превръща в завоевател. И отговорът на Лондон е недвусмислен. Заявяват му в прав текст: „Ако нападнеш Полша, ще воюваш с нас!“ Хитлер не вярва, че англичаните ще удържат на думата си. Възможно е „личността на 20-ти век“ също да не е вярвал. Но както професор Христов признава: „Все пак Сталин е човек на своето време. Неговата логика е била логиката на неговите геополитически противници – нека те се бият, а накрая ние ще влезем и ще наклоним везните в наша полза.“ И не се опитва да скрие, че без горивата и суровините, които Съветският съюз предоставя на Германия, блицкригът в Западна Европа едва ли би бил така успешен. Христов е принуден да признае очевидното. На 22 юни 1941 г. Сталин разбира, че е бил измамен. Цената на неговата политика са милиони човешки животи и огромни материални разрушения. Сталин, разбира се, не бил съюзник на Хитлер в истинския смисъл на думата. Двамата нямат обща визия как да изглежда новият световен ред. „Малка България“ е една от точките, където интересите им се сблъскват. Но няма съмнение, че Сталин се оказва в ужасен капан именно защото е бил съподпалвач на войната. Макар Съветският съюз да е най-голямата държава на света, Сталин иска още територии. Но за разлика от австрийците и судетските немци (западните) украинци и балтийските народи нямат никакво желание да се присъединят към Съветския съюз. Нелепо е и обяснението, че Сталин желае да си осигури защита срещу евентуално нападение. Поддържането на „санитарния кордон“ от малки и средни държави между Съветския съюз и Германия е далеч по-сигурна защита от стоварването на огромни армии в окупирана Полша, които Хитлер успя да унищожи в първите дни след нападението. Нина Дюлгерова се възмущава, че през 1938 г. Полша не била съгласна да даде коридор за съветските войски, които евентуално да окажели съдействие, за Да оставим настрана несправедливостите на Версайската система. Коя държава по това време би желала съветски войски на своята територия? Та болшевишкият режим вече е показал на какво е способен, докато нацисткият все още не е и планирал чудовищните престъпления, които по-късно ще извърши. А разполагането на Червената армия в балтийските страни „с договор“ показва, че за Сталин поетите задължения не означават нищо. Едва ли има западен историк или политик, който би дръзнал да отрече, че гръбнакът не Вермахта бе пречупен именно на съветска земя. Но е хубаво русофилите да се запитат щяло ли е това да стане без масираната материална помощ, оказана от западните съюзници. Да не говорим какво би станало, ако след падането на Франция Великобритания се бе съгласила на позорен мир. Едва ли някой честен източен или западен наблюдател би отрекъл и нещо друго. Съюзничеството между Съветския съюз и демокрациите е проява на най-бруталния политически прагматизъм, а не на каквито и да било ценности. Самоунищожението на двете чудовища – нацистка Германия и Съветския съюз, в кървавите полета на Русия, Украйна и Източна Европа даде шанс на Великобритания и САЩ да върнат поне Западна Европа в свободния свят. Така че колкото и да омаловажават военното значение на десанта в Нормандия, той постига именно това и по тази причина е съвсем подобаващо да бъде честван! Ние, българите, трябва да сме особено чувствителни към тази тема. Опитът на тогавашните български управници да омилостивят както Хитлер, така и Сталин направиха България лесна жертва на съветската агресия. Ако имаме дори грам достойнство, трябва ясно и гласно да обявим, че щом са поддържали дипломатически отношения с България, докато тя е член на Тристранния пакт, но ни обявяват война, след като напускаме Пакта и сме готови да изпълним всяко съветско искане, войната, която Сталин ни обявява на 5 септември 1944 г., няма нищо общо с войната срещу нацизма. Изпращането на паметниците на окупатора в музея ще е първата стъпка към обективизирането на историята, националното помирение и в крайна сметка началото на „взаимоизгодни“ отношения с Русия. Опитите за реабилитация на Сталин не само изкривяват историята. Те са върховна проява на самоунижение.", "date": "2019.08.25", "title": "Защо професорите Иво Христов и Нина Дюлгерова се опитват да пренапишат историята и оневинят сатрапа Сталин"}
{"url": "https://www.faktor.bg/bg/articles/obshtestvo/ulitsata/chelna-katastrofa-blokira-dvizhenieto-prez-gkpp-makaza", "text": "Движението по главния път към ГКПП \"Маказа\" временно се пренасочва през село Първица заради пътно произшествие, съобщава \"Фокус\". Два леки автомобила с кърджалийска регистрация са се сблъскали челно тази сутрин около 6:30 ч. Пострадали са мъж, жена и дете на една година, които са пътували заедно. Те са откарани за лечение в местната болница. На място незабавно са изпратени екипи на полицията. Районът на произшествието е отцепен и  се извършва се оглед.", "date": "2019.08.25", "title": "Челна катастрофа блокира движението през ГКПП \"Маказа\""}
{"url": "https://www.faktor.bg/bg/articles/obshtestvo/ulitsata/protest-sreshtu-depo-za-otpadatsi-v-atiya-horata-chakat-neno-dimov", "text": "Протестен митинг срещу изграждането на три депа за опасни отпадъци ще проведат жителите на созополското село Атия. Без да блокират движението на колите, те ще се съберат на входа на селото, съобщава БНР.  В петиция до община Созопол, протестиращите настояват за провеждане на местен референдум трите депа да бъдат преместени на по-подходящо място. Те се изграждат на площ от 60 дка, в защитената местност Бакърлъка на 300 м от къщите в село Атия.  Първото депо е за инертни и строителни материали, второто е за непотребни електроуреди, а третото е по швейцарска програма с еврофинансиране за съхранението на опасни битови отпадъци.  Очаква се по-късно днес министърът на околната среда и водите Нено Димов да се срещне с протестиращите граждани.", "date": "2019.08.25", "title": "Протест срещу депо за отпадъци в Атия, хората чакат Нено Димов"}
{"url": "https://www.faktor.bg/bg/articles/obshtestvo/ulitsata/avariya-v-tets-zamarsyava-r-struma-no-patetata-sa-oshte-zhivi", "text": "Авария в багерна помпена станция при ТЕЦ “Република“ в Перник е причинила замърсяване на река Струма, съобщиха от Регионалната инспекция по опазване на околната среда.   Замърсяването е било в участъка от квартал “Мошино“ в град Перник до моста при газостанцията до бившия завод “Кристал\", информира БГНЕС.   Сигнали за него са постъпили от граждани на \"зеления” телефон. При извършената проверка от РИОСВ не е констатирано наличие на умрели патици и риби.   В района на новопостроения мост в квартал “Варош“ експертите са видели над 20 патици. Патици са открити при обхода и на моста при газостанцията до завод “Кристал“. От РИОСВ-Перник информират гражданите на Перник, че аварията е отстранена.   Експертите от инспекцията поясняват още, че шламовете не са опасни за биоразнообразието.", "date": "2019.08.25", "title": "Авария в ТЕЦ замърсява р.Струма, но патетата са още живи"}
{"url": "https://www.faktor.bg/bg/articles/obshtestvo/ulitsata/zhestoka-katastrofa-zatvori-ednoto-platno-na-am-trakiya-ima-golyamo-zadrastvane", "text": "Катастрофа затвори за движение платното в посока София на магистрала „Тракия”. Заради инцидента се е образувала опашка от автомобили с дължина 8 километра, предаде БНР. По първоначална информация в района на село Калугерово са се ударили три леки автомобила. Движението в участъка се извършва в аварийната лента и се регулира от пътни полицаи, съобщават от АПИ.", "date": "2019.08.25", "title": "Жестока катастрофа затвори едното платно на AM „Тракия”, има голямо задръстване"}
{"url": "https://www.faktor.bg/bg/articles/vratsa-v-shok-otkriha-razlozheno-tyalo-na-mazh-prichinata-za-smartta-neizvestna", "text": "Полицаи и пожарникари са разбили врата на апартамент в бл. 57 в ж.к. „Сениче“ във Враца. Днес около обед мъж подал сигнал на тел. 112, че от жилище на седмия етаж се носи непоносима миризма. Пред блока незабавно пристигнали линейка, полиция и пожарна. След като никой не отворил, те разбили вратата и се натъкнали на ужасяваща гледка. В тристайния апартамент открили разложеното тяло на 60-годишния Милчо Христов. Горещините от последните дни изиграли своята роля, за да се разнесе отвратителна миризма в целия вход, съобщава BulNews. Мъжът работел като таксиметров шофьор към местна фирма и от няколко дни никой не бил го виждал. Жената, с която живеел, била заминала на село и така той останал сам в жилището. Пред блока продължава да стои паркирания автомобил, с който Милчо работел. Съседи разказват, че починалият имал здравословни проблеми, но никой не се ангажира да посочи кога за последен път е бил видян във входа. Екипи на Гражданска защита и пожарната свалили човешките останки от седмия етаж. Трупът е бил откаран в моргата, за да му бъде направена аутопсия и да се установи причината за смъртта на мъжа.", "date": "2019.08.25", "title": "Враца в шок: Откриха разложено тяло на мъж, причината за смъртта - неизвестна"}
{"url": "https://www.faktor.bg/bg/articles/kremal-nyama-interes-novata-aets-da-bade-zavarshen-zashtoto-togava-shte-izgubi-edin-ot-serioznite-si-kozove-za-reket-sled-f-16-otkazat-ot-belene-bi-bil-vtora-dobra-zayavka-za-realnoto-ni-otkasvane-ot-ruskata-orbita", "text": "В това жежко лято, граждани, денем се препотявам от слънцето, нощем от мисли по АЕЦ „Белене”.  Хем знам от житейски опит, от четене на експертни мнения и по вътрешен инстинкт, че никаква подобна централа няма да се реализира, хем пак   Сигурно е поради изключителната настойчивост на министър Теменужка Петкова - руснаците, та руснаците да дойдат и пак да ни оберат паричките за нещо, което не искаме, което не можем да направим и което, в крайна сметка, не съществува.  Последният път ни отидоха паричките за реактори, които дори не бяхме официално поръчали. Е, да, някой се беше договорил за тях, та затова ни осъдиха да платим, но иначе не бяхме поръчвали. Парадоксът е, че ги плати не онзи, който се беше договорил, а всички ние от джоба си на данъкоплатци.  Или не е парадокс, защото то така става винаги, когато е замесена българската администрация. Независимо дали говорим за съдебни грешки, за полицейско насилие, за нарушени граждански права или каквото и да било друго осъдително – и осъдено – деяние, никога не плаща човекът от властта или от администрацията, който го е извършил, винаги плащат гражданите целокупно, затова те са свикнали и дори вече не им прави впечатление.  Но да се върнем на „Белене” и цъфтящата от щастие Теменужка. Точно като колежката си по туризма, онази, забравих-ѝ-името-Ангелкова, която където седне и стане, само за руските туристи говори, така и Петкова – „Росатом” това, „Росатом” онова. Ни веднъж не я чух да каже – българският национален интерес това, българският национален интерес онова.  Сякаш „Росатом” ѝ плаща приличната заплата на тази жена, та имам чувството, че само неговия интерес обгрижва, за доброто представяне на концерна в България се тревожи и за надлежното му вкарването  в европейската енергийна кошара работи.  Големият дерт тези дни беше – ще подаде ли „Росатом” заявка за участие в новото, поредното, предпоследното или измислете друго определение, отваряне на проекта „Белене”.  Той бе официално открит от комунистическата власт в България през 1981 година. А аз от тази година започнах да се трудя в полето на журналистиката и да наблюдавам какво става. След няколко години строителен ентусиазъм, проектът беше неофициално зарязан от същата тази комунистическа власт, но не само защото тя вече беше фалирала и нямаше пари да го строи, а и поради   след като не само български, но и руски експерти казаха, че площадката е в опасна земетръсна зона. Имаше и възражения от Румъния, да не забравяме. Имаше и „Чернобил” – това също да не забравяме. Официалното му зарязване обаче стана през 90-та – пак поради липса на пари и поради основателните притеснения на българската общественост. През 2002 пак го поднови тъй нареченото „царско правителство”. Това беше един от начините то да демонстрира изключителния си слугински манталитет към руснаците във вреда на България.  Следват мътни години, в които различни енергийни лобита награбиха каквото можаха покрай непредвижването на проекта напред, а през 2012 на тази драма най-накрая беше сложен официален край от правителството на Бойко Борисов и мнозинството на ГЕРБ. След което същото правителство, или поне същото мнозинство, поднови истерията около „Белене”, въпреки че междувременно плати на руснаците около 600 милиона евро от нашите пари за Нероден Петко на оборудването. И въпреки че, както някои припомнят – няма как да не се съгласим с думите на самия премиер Бойко Борисов от 2010 година, че  Да, това е - но не е само това. Съвсем не е само това.  Най-често за това се говори, защото е по-лесно и – може би – по-безопасно.  Правят се разни сметки за цената на проекта, която наистина е астрономическа, хеле пък ако включим в нея и онова, което май никой не включва – разходите за съхранение на отработеното ядрено гориво и разходите за извеждане на централата от експлоатация, след като изтече нейният срок на годност и нещата заплашат да се вмиришат сериозно.     Правят се също разчети за необходимостта от енергията, която ще произвежда централата. Последното откровение – че Северна Македония, с нейните вселенски мащаби и съответни енергийни нужди, проявява интерес към закупуване на енергия, май е направо подпали подметките на бързаците, които искат да строим „Белене”. И що не, сега по заповед на руската щука и Сърбия, с нейните вселенски мащаби, като каже, че възнамерява евентуално да си купи енергия – ето ти ги готови сметките.  Луда работа! За благовидност пред обществото, много се разчита напоследък на заявката АЕЦ „Белене” да се строи на „напълно пазарен принцип”. Такъв филм, граждани, не е сниман никога никъде и няма да се снима никога никъде - най-малко пък в България, където политици и администрация вече дебнат за пари под масата.  Формулата за пазарния принцип всъщност е залъгалка за онези „хиляди, маса, народ”, на които се разчита за подкрепа. А подкрепата им се състои във факта, че това са хора със специално отношение към подобни сложно съдържателни изречения – те влизат в едното им ухо, просвирват из черепната им кухина и излитат със свистене през другото ухо. Вътре никога не остава нищо, защото черепът е наистина кух и дори нищото няма къде да се захване. Та заради всичко това и големият дерт, който тресеше Теменужка напоследък – ще подаде ли „Росатом” заявка да участва отново в проекта „Белене”. Спокойно, бе, го-жо министър – ще подаде! И наистина подаде, де.  С което се потвърди основателното предположение, че идеята на руснаците е не да поставят България пред избор, а да затворят пред България възможността за какъвто и да било избор.  Казвам го не аз, каза го руският експерт Антон Хлопков, който пред изданието „Економика сегодня” безцеремонно заяви, че   Представяте ли си – те на нас, не ние на тях…..Но Хлопков добави и още нещо важно: „В проекта „Белене” България вече е изправена пред избор, в който всъщност избор няма”.  Е, да, поредната руска наглост, ще каже някой. Но и поредният път, когато си просим подобно отношение, като ходим да се натискаме, да се мазним на руснаците и да им отваряме широко дувара на кошарата, вместо да сътрудничим с естествените си и добри партньори от ЕС и НАТО.    Да, както казах, важни са не само икономическите и техническите съображения да не се строи „Белене”, далеч по-важни от тях са   Всички знаят, това вече се е превърнало в класика – Русия от много години използва енергетиката като средство за политическо въздействие. Прави го пряко, безогледно, нахално, в нарушение на всякакъв търговски морал и икономически принципи. И тя няма да направи изключение за България при строителството на АЕЦ „Белене”.  Точно обратното, ясно е, че именно с политическа цел този проект периодично се вади и се размахва пред българското общество.  Русия не иска, тя няма интерес проектът „Белене” да бъде завършен, защото тогава ще изгуби един от сериозните си козове за рекет. Русия иска да държи този коз, да създава чрез него противоречия в българското общество, да смущава съня му и да трови живота му.  Ако и когато може, покрай това руснаците изкарват и по някое друго българско евро, с което поне малко подпомагат изцяло сриналата се руска икономика. Или пък си разпределят в частните джобове на правоимащите, кой знае.  Е, вероятно милостиво пускат и по някой лев в шепата на руските хрантутници в България, за да продължат те да защитават интересите на Кремъл така самоотвержено, както понякога и самите руснаци не го правят.  Но като цяло – не това е основното. Основното е руснаците да ни тормозят с вечното си уродливо присъствие в България и така да ни пречат да вървим напред. След което да ни обясняват сериозно и авторитетно, че ЕС и американците ни дърпат назад.  След закупуването на американските изтребители Ф-16, един последен и окончателен отказ от строителството на АЕЦ „Белене” би бил втората добра заявка, че съзнанието ни за истински български суверенитет се възражда и се откъсваме от руската орбита.  Би бил, но като гледам - тц!", "date": "2019.08.25", "title": "De Profundis: След Ф-16, отказът от „Белене” би бил втора добра заявка за реалното ни откъсване от руската орбита"}
{"url": "https://www.faktor.bg/bg/articles/novini/svyat/izraelski-samoleti-udariha-sili-na-iran-v-siriya", "text": "Израелски самолети нанесоха удар по ирански сили в близост до Дамаск, които са планирали да нанесат удари с дронове по цели в Израел, предадоха световните агенции, цитирайки говорител на израелската армия. Ударът е бил насочен срещу агенти на елитните ирански сили \"Кудс\" и шиитски милиции в Акраба, на югоизток от Дамаск. Те са подготвяли планове за нападение с дронове срещу израелски обекти. Изтребители на израелската армия са поразили инфраструктурни обекти, добави говорителят, цитиран от ДПА. Той обясни, че бойните дронове могат да бъдат натоварени с експлозиви и са подобни на ракети, които могат да нанасят удари със значителна точност. \"Заплахата беше реална и тези дронове убийци можеха да нанасят реално ефективни удари по цели\", подчерта той. \"И занапред ще предприемаме решителни и отговорни действия срещу Иран и неговите сателити, за да гарантираме сигурността на Израел\", се казва в изявление на израелския премиер Бенямин Нетаняху, публикувано от неговата канцелария. \"Повтарям: Иран няма имунитет никъде, нашите сили действат във всеки сектор срещу иранската агресия. Дал съм указания нашите сили да бъдат готови за всеки възможен сценарий\", добави премиерът, цитиран от ТАСС. По-рано сирийската държавна телевизия САНА съобщи, че противовъздушната отбрана е прехванала \"враждебни цели\" над столицата Дамаск, припомня Ройтерс. Няма съобщения за пострадали или щети. Според сирийската армия повечето израелски ракети са били унищожени, преди да достигнат целите си. Говорителят на израелската армия обаче заяви, че нанесените удари са имали значителен ефект.", "date": "2019.08.25", "title": "Израелски самолети удариха сили на Иран в Сирия"}
{"url": "https://www.faktor.bg/bg/articles/novini/balgariya/dnes-shte-e-slanchevo-v-sledobednite-chasove-goreshto", "text": "Днес ще е слънчево, около и след обяд – горещо. Това съобщиха за  \"Фокус\" от Националния институт по метеорология и хидрология (НИМХ).  Ще продължи да духа слаб, в Дунавската равнина и Източна България – умерен вятър от изток-североизток.  Преобладаващите максимални температури ще останат между 32° и 37°. Атмосферното налягане е и ще се задържи малко по-високо от средното за месеца. По Черноморието ще бъде слънчево. Ще духа умерен североизточен вятър. Максимални температури ще са 28°-32°. Температурата на морската вода е 26°-27°. Вълнението на морето ще е 2-3 бала. В планините ще е предимно слънчево. В следобедните часове ще има временни увеличения на облачността, но само на отделни места ще превали и прегърми. Ще духа слаб до умерен предимно източен вятър. Максимална температура на височина 1200 метра около 24°, на 2000 метра – около 16°.", "date": "2019.08.25", "title": "Днес ще е слънчево, в следобедните часове горещо"}
{"url": "https://www.faktor.bg/bg/articles/novini/svyat/reuters-yuzhnokoreyski-ucheniya-okolo-malak-ostrov-skandaliziraha-tokio", "text": "Напрежението между Токио и Сеул се повишава отново след като южнокорейски войски започнаха учения около малък остров, който Япония счита за своя територия, предава Reuters, цитиран от \"Фокус\". Това се случва само дни след като Южна Корея се оттегли от пакта за споделяне на разузнавателна информация с Япония, с което влошаването на взаимоотношенията между двете страни започна. Двете страни отдавна спорят за контрол над суверенитета на група островчета, наречени Такешима на японски и Докдо на корейски, които се намират по средата между двете държави в Японското море. Военните учения ще включват военноморски, въздушни и армейски сили, съобщи южнокорейското министерство на отбраната. Японското външно министерство нарече ученията неприемливи и заяви, че е протестирало срещу тях пред Южна Корея, призовавайки Сеул да ги прекрати. Островът „очевидно е неразделна част от територията на Япония“, заявиха от външното министерство на островната страна.", "date": "2019.08.25", "title": "Reuters: Южнокорейски учения около малък остров скандализираха Токио"}
{"url": "https://www.faktor.bg/bg/articles/zapochnaha-razgovorite-po-sporni-temi-na-sreshtata-na-g-7", "text": "Продължава срещата на Г- 7 във френския курорт Биариц. След официалното откриване в събота вечер, лидерите на седемте най- развити индустриални държави започват същинската част от разговорите. Те ще обсъждат ситуацията в Сирия, Либия, Иран и Украйна, отношенията с Русия, проблемите пред световната икономика, борбата с неравенството и въпросите на климата - сред тях и горските пожари в Бразилия. Заради различните си позиции вероятно участниците във форума няма да стигнат до общо заключително становище. Хиляди протестираха срещу срещата на върха в 4-километров поход до град на границата с Испания. В него се включиха антикапиталисти, природозащитници, алтерглобалисти. Днес предстои и срещата между британския премиер Борис Джонсън и американския президент Доналд Тръмп.", "date": "2019.08.25", "title": "Започнаха разговорите по спорни теми на срещата на Г-7"}
{"url": "https://www.faktor.bg/bg/articles/novini/svyat/poredna-nedelya-na-protesti-v-moskva", "text": "Нов протест се очаква в Москва в неделя. Общината в града разреши митинг за 100 000 души в столичния център, но забрани на протестиращите да правят шествие извън позволения район. При последната акция след призива на опозицията се събраха над 60 хиляди души.  Недоволството избухна миналия месец след забраната няколко опозиционни политици да участват в избори за  Общински съвет. Това предизвика вълна от протести. Стотици руски учени обвиниха Кремъл, че води репресивна кампания срещу активисти, организирали най-големите антиправителствени протести в Русия от години насам.", "date": "2019.08.25", "title": "Поредна неделя на протести в Москва въпреки репресиите срещу активисти"}
