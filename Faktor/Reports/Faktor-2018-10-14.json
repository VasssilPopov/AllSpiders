{"url": "https://www.faktor.bg/bg/articles/novini/balgariya/gerb-s-ubeditelna-pobeda-nad-bsp-na-chastichnite-mestni-izbori-v-s-orlintsi", "text": "ГЕРБ с безапелационна победа в директен сблъсък с БСП в с. Орлинци, община Средец, съобщава Фокус. Кандидатът на ГЕРБ, временно изпълняващата длъжността Христинка Георгиева Шопово, получава подкрепата на 159 души. За кандидата на БСП Светла Димитрова Симеонова са гласували едва 33-ма. До изборите се стигна, след като през септември кметски наместник Лиляна Ангелова подаде оставка по лични причини. В същото време частичните кметски избори в с. Суходол, община Главница не излъчват категоричен победител. За кандидата на ГЕРБ Абедин Нура Рушид са гласували 191 души, а за този на ДПС Недрет Юсеин Алил 189.", "date": "2018.10.14", "title": "ГЕРБ с убедителна победа над БСП на частичните местни избори в с.Орлинци"}
{"url": "https://www.faktor.bg/bg/articles/novini/svyat/za-prav-pat-ot-1957-ma-hss-gubi-mnozinstvo-pecheli-edva-34", "text": "Първите неофициални резултати от изборите в Бавария сочат, че Християнсоциалният съюз губи мнозинството си в местния парламент. Партията получава около 34 на сто от гласовете и е едва пета. На второ място се подрежда партията на Зелените с близо 17 процента. Крайнодясната партия „Алтернатива за Германия” е трета с 15 на сто от гласовете. 9 процента от избирателите пък са подкрепили Германската социалдемократическа партия.  От 1957 г. Християнсоциалният съюз управлява провинцията почти без прекъсване с абсолютно мнозинство. Формацията, оглавявана от Маркус Зьодер, е част от коалиционното правителство на канцлера Ангела Меркел. Отношенията между Зьодер и Меркел обаче не са никак гладки. Ябълката на раздора е политиката на Меркел спрямо миграцията, която според Зьодер, е твърде толерантна. Брутният вътрешен продукт на Бавария възлиза на 550 милиарда евро. По този показател само 20 държави по света изпреварват провинцията. Според експерти икономиката на Бавария е сравнима с тази на цяла Швейцария.", "date": "2018.10.14", "title": "За пръв път от 1957-ма ХСС губи мнозинство, печели едва 34%"}
{"url": "https://www.faktor.bg/bg/articles/novini/balgariya/-rusofili-za-gripen-poredno-antibalgarsko-sdruzhenie", "text": "Смятам, че в психиката на мнозина от служещите не само във ВВС, но и в цялото българско войнство е дълбоко имплантирно усещането на безперспективност без „братска“ Русия, а преди без СССР („като слънцето и въздуха”…). Ето на какво се дължи този опасен имплант: \tЧрез политическа пропаганда и литературни хиперболи в произведенията на наши творци, отразили борбите за национално освобождение, дълбоко бе втълпявано на населението, че без Русия, СССР и отново Русия ще загинем. Митовете описваха „безкористната” освободителната мисия на руснаците и огромния брой жертви („200 000”!), дадени за освобождението на България от османско владичество. Същевременно бяха премълчавани или напълно пренебрегвани делата и саможертвата на българските герои и мъченици. След 1878 г. у нас са издигнати повече от 450 паметници на руския освободител, а на българските воини са нищожни и по количество, и като художествено внушение. \tНа командния и на редовия състав от Българската армия непрекъснато бе втълпявано, че Червената армия е непобедима, че съветското оръжие е съвършено и т. н. Сега с подобна пропаганда са се заели червени ветерани (разни съюзи на запасняци), които използват съвременните технологии от омразния Запад, за да хулят НАТО и САЩ. \tКомунистическата номенклатура генетично и идейно предаде на наследниците си робското преклонение към Русия. \tПоради класово-партийния подбор преди и след 10 ноември 1989 г. маса необразовани младежи станаха офицери и сержанти. Дори генерали. Мой бивш колега сподели: „Добре че станахме военни, за да не се мъчим в разни заводи и фабрики или да копаме на село…” \tАгресивността на русофилите също стъписа нормалните честни българи. Напомни им репресиите след 9 септември 1944 г., лагерите и жертвите на „народния” съд. Сега за самолетите Всички представени оферти са добри. Бих ги класирал така: Ф-18, „Еврофайтър”, Ф-16 и накрая „Грипен”. „Грипен” е прекрасен самолет, но смятам, че отстъпва на Ф-16. Все пак, нямам солидна база за сравнение. Наши пилоти не са тренирали срещу „Грипен” и нямам достатъчно сведения за участието му в реална бойна обстановка. Всяка година наши пилоти тренират съвместно с колеги от НАТО, предимно от САЩ. Нашите пилоти летят с МиГ-29, а „противник“ са Ф-16 или „Еврофайтер”. Какви са резултатите от тренировъчните въздушни боеве не се съобщава, но по-млади колеги споделят принципите, тактиката и системата за управление. Важното е, че тези тренировки повишават натренираността и способността на българските пилоти. Ако бъдем превъоръжени с „Грипен”, ще бъдем ли равностойни противници и няма ли да бъдем вечно губещият спаринг-партньор? Моят извод е, че при въздушен бой между „Грипен” и Ф-16 ще бъдем победени, ако сме въоръжени с „Грипен”. „Грипен” е на въоръжение в 5 държави, а Ф-16 – в повече от 20. Броят на произведените и заявените самолети е 250 за „Грипен” и над 4 000 за Ф-16. Най-същественият проблем при „Грипен” е липсата на боен опит. Ф-16 участва в реални бойни действия в цял свят, показва завидни способности, печели въздушни победи и унищожава наземни цели. Последната му победа бе свалянето на руски Су-24 от турски Ф-16. Вече десетки години Израел демонстрира резултатността на Ф-16 при нанасяне на удари по земни цели. За съжаление, „Грипен” не притежава  подобна бойна история и скоро едва ли ще започне да я пише. В крайна сметка „Грипен” би могъл напълно да замени МиГ-29 при сегашната му основна дейност като изтребител за еърполисинг, но дали това е достатъчно? Дейността и приносът в НАТО на българските ВВС не би трябвало да се ограничават с ролята „охрана на въздушното пространство”. Длъжни сме да развиваме способности и да изпълняваме по-широк кръг задачи, с по-голям обсег на бойния радиус, с повече оръжия за въздушни и земни цели, за самозащита, при малка ефективна отразяваща повърхност (ЕОП) и други необходими качества. Може би „Грипен” притежава значителна част от изискванията или се доближава до тях, след като оръжията, двигателите и някои системи са американски лицензи и конструкции, но има един важен фактор, който липсва: „Грипен” не ни предоставя политически предимства, каквото бихме получили при избора на европейски или американски самолети. А това е най-важното условие при цената, която сме готови да платим. Спомнете си „онези“ години, когато се въоръжавахме и превъоръжавахме само с техника от СССР и дори не сме помисляли да купим оръжия от неутрална Швеция или Швейцария. Въпреки че можехме да получим изгодни офсетни програми. Каква би била политическата цена? Просто щяха да дойдат танковете от „братския” СССР и да ни „вкарат в пътя“. Затова кротко взимахме МиГ-ове, а не „Грипени” и „Пилатуси”. Поради послушанието на българските политици получавахме не най-доброто, а което ни кажат. Например МиГ-29 вместо Су-27. Самите руснаци казваха за МиГ-29, че е прекрасен маневрен самолет, красив и мощен, но силите му като боен радиус стигат само за завоюване на превъзходство във въздуха до ДПРС (далечна приводна радиостанция). Макар и пресилен, този довод е близо до истината. Всеки пилот би желал да лети на нов самолет или хеликоптер. Съдя по себе си. В момента в треската около превъоръжаването сред колегите са се породили и притеснения: промяната не гарантира, че 100 % от пилотите и обслужващия персонал ще останат на служба. Но избраните да експлоатират новата техника ще бъдат наистина ИЗБРАНИ.", "date": "2018.10.14", "title": "„Русофили за Грипен“ – поредно антибългарско сдружение"}
{"url": "https://www.faktor.bg/bg/articles/novini/balgariya/svetovnata-banka-rodeno-u-nas-dete-razgrashta-68-ot-potentsiala-si", "text": "Дете, родено днес в България, може да развие 68% от потенциала си в рамките на един живот. За първи път Световната банка прави глобална класация на индекса на човешкия потенциал - на личния успех според средата. България се намира на 44 място от 157 страни.  Изследването беше представено от главния изпълнителен директор на Световната банка Кристалина Георгиева във видеоконферетна връзка с български медии. Георгиева е в Индонезия, където приключи годишната среща на световната банка и международния валутен фонд, с участието на 180 финансови министри от целия свят. Индексът на Световната банка измерва човешкия капитал, който едно дете, родено днес, може да достигне до 18-годишна възраст, и разкрива производителността на следващото поколение работници. Според глобалния индекс, момичетата в България могат да разгърнат 71% от потенциала си, а момчета - 65%. Осредненият индекс за България е 68. Учениците у нас имат среден резултат от 498 точки по скала, в която 625 представляват високо постижение, а 300 - минимално.", "date": "2018.10.14", "title": "Световната банка: Родено у нас дете разгръща 68% от потенциала си"}
{"url": "https://www.faktor.bg/bg/articles/novini/svyat/patriarh-kiril-sravni-vartolomey-s-vrag-na-choveshkiya-rod-koyto-se-opalchva-na-pravoslavnata-tsarkva", "text": "Руският патриарх Кирил е в Беларус, където утре ще заседава Светият синод на Руската православна църква. В Минск руският патриарх призова цялото си паство да се моли за единството на православната църква, за да оцелее тя, както е оцеляла, въпреки гоненията, в съветски времена. \"Виждаме как врагът на човешкия род се опълчва на православната църква, която преминава през много тежки изпитания. Но вярваме, че никакви светски сили не могат да унищожат църквата\", заяви той. Утре светият синод на Руската православна църква ще заседава за първи път в Беларус и се очаква да реши как да отвърне на Вселенската патриаршия за украинската църква.", "date": "2018.10.14", "title": "Патриарх Кирил сравни Вартоломей с \"враг на човешкия род, който се опълчва на православната църква\""}
{"url": "https://www.faktor.bg/bg/articles/novini/svyat/malak-samolet-se-zabi-v-peshehodtsi-v-germaniya-ima-zhertvi", "text": "Най-малко трима души загинаха, а още 8 бяха ранени, след като малък самолет \"Чесна\" се разби в западната германска провинция Хесе, предаде Ройтерс. Сред загиналите има и дете. Според в. \"Билд\" машината е захождала за кацане, като пилотът е загубил контрол над нея и тя е ударила група хора, които са били на летището. Инцидентът край град Фулда е станал в късните следобедни часове местно време. Атмосферните условия са били добри.", "date": "2018.10.14", "title": "Малък самолет се заби в пешеходци в Германия"}
{"url": "https://www.faktor.bg/bg/articles/novini/balgariya/toma-bikov-za-vota-na-bsp-shte-zagubim-edin-parlamentaren-den-v-bezsmislen-debat", "text": "„За мен този трети вот на недоверие е част от една абсурдна поредица.За първия колегите от БСП и ДПС преговаряха и писаха мотиви два месеца, а накрая се скараха. Вторият беше единственият вот на недоверие в новата ни история, в който тези, които го внесоха, отказаха да го защитят в пленарна зала, а сега има трети, който е свързан с тема, която е подложена на обществено обсъждане и с намерения на здравния министър“, коментира пред БНР депутатът от ГЕРБ Тома Биков. По думите му вотът на недоверие е прибързано, а донякъде, и неадекватно действие на БСП. „Ще загубим един парламентарен ден в безсмислен дебат, защото дебатът, когато по този начин е поставен въпросът, се обезсмисля още преди да е започнал. Очакваме дебата в зала, за да разберем каква е мотивацията на опозицията. Доколкото разбирам, двете опозиционни партии пък имат различни мотивации“, смята още той. Той коментира и убийството на Виктория Маринова. „Безспорно е ужасяващо и отвратително престъпление, но този тип престъпления се разкриват в около 95% от случаите“, коментира политикът.", "date": "2018.10.14", "title": "Тома Биков за вота на БСП: Ще загубим един парламентарен ден в безсмислен дебат"}
{"url": "https://www.faktor.bg/bg/articles/novini/svyat/avtobus-s-tiyneydzhari-katastrofira-kray-lugano", "text": "15 ранени и трима в тежко състояние след катастрофа на германски автобус край швейцарския град Лугано. В автобуса са пътували предимно деца в тийнейджърска възраст, съобщава „Ройтерс”. В превозното средство е имало около 25 души, които са отивали на екскурзия в Италия. Автобусът се е врязал в пътен знак около 8 ч. местно време. Причините за инцидента се разследват. Лугано е столица на Тичино - кантонът, в който живее най-голямата италианскоезична общност в Швейцария.", "date": "2018.10.14", "title": "Автобус с тийнейджъри катастрофира край Лугано"}
{"url": "https://www.faktor.bg/bg/articles/novini/svyat/tramp-namekna-che-shte-uvolni-voenniya-ministar-bil-neshto-kato-demokrat", "text": "Президентът на САЩ Доналд Тръмп заяви, че неговият министър на отбраната Джеймс Матис е „нещо като демократ” и допусна възможността той скоро да напусне правителството, предаде „Франс прес”. „Мисля, че той е нещо като демократ, ако искате истината. Генерал Матис обаче е свестен човек. Разбираме се много добре. Възможно е да си тръгне. В някакъв момент всеки напуска. Всеки. Хората напускат. Това е Вашингтон”, заяви Тръмп в предаването \"60 минути\" на Си Би Ес. В излязлата през септември книга на разследващия журналист Боб Удуърд „Страх: Тръмп в Белия дом” се твърди, че Матис се е изказвал изключително критично за Тръмп. На въпрос за упоритите слухове за хаос в Белия дом заради множеството оставки или уволнения на служители, Тръмп увери, че това са лъжливи информации: „Не е вярно, изобщо не е вярно. Ще има обаче и други хора, които ще си заминат. В момента реорганизирам нещата, имам това право. Смятам, че имаме фантастично правителство. Не съм доволен от някои хора и съм повече от доволен от други”. До момента Тръмп е бил напуснат от: Сали Йетйс (главен прокурор), Майк Флин (съветник по националната сигурност), Майк Дубке (директор на комуникациите на Белия дом), Шон Спайсър (говорител на Белия дом), Рейнс Прийбъс (началник на кабинета на президента), Антъни Скарамучи (директор на комуникациите на Белия дом), Стив Банън (главен стратег), Себастиан Горка (зам.-асистент на президента), Том Прайс (секретар по здравните и социалните въпроси), Дина Пауъл (зам.-съветник по националната сигурност), Омароса Маниголд Нюман (съветник на президента), Роб Портър (част от екипа на Белия дом), Хоуп Хикс (директор по комуникациите), Гари Кон (главен икономически съветник на президента), Джон Макънти (съветник на президента), Рекс Тилърсън (държавен секретар), ген. Х.Р.Макмастър (съветник по националната сигурност), Дейвид Шуикин (секретар по въпросите на ветераните), Ники Хейли (посланик на САЩ в ООН), Кати Уолш (зам.-началник на президентския кабинет) и други.", "date": "2018.10.14", "title": "Тръмп намекна, че ще уволни военния министър, бил \"нещо като демократ\""}
{"url": "https://www.faktor.bg/bg/articles/novini/svyat/direktorat-na-faynenshal-tayms-svobodata-na-slovoto-ne-biva-da-se-priema-za-dadenost", "text": "„Често свободата на словото се приема като даденост, а не бива да е така. Свободните медии са част от демокрацията, важни са за демокрацията”, заяви за бТВ изпълнителният директор на „Файненшъл таймс” Джон Ридинг. Той е в София във връзка с разкриването на бюро на „Файненшъл таймс” в България. На въпрос кои медии ще преживеят вълната на фалшивите новини Ридинг отговори, че това ще са тези, които инвестират в качествена журналистика. Когато не се инвестира в журналистиката, пада качеството на медията, коментира Ридинг. На въпроса какво е да ръководиш един от най-авторитетните вестници в света той отговори, че отговорността е огромна и уточни, че мотото на изданието е „да казваме истината и да бъдем откровени, без страх и без да сервилничим”. Вижте цялото интервю във видеото! „Файненшъл таймс”открива тази година офис в София, но не под формата на журналистически клон, а като технологично работно пространство за отдела, който поддържа всички платформи на изданието. Очаква се в него да работят над 100 души.", "date": "2018.10.14", "title": "Директорът на „Файненшъл таймс”: Свободата на словото не бива да се приема за даденост"}
{"url": "https://www.faktor.bg/bg/articles/obshtestvo/zakon-i-red/v-radev-mvr-si-svarshi-dobre-rabotata-s-razkrivaneto-na-ubiystvoto-v-ruse", "text": "\"МВР е работило добре по случая с разкриването на убийството на журналистката от Русе Виктория Маринова\", заяви пред Нова телевизия бившият министър на вътрешните работи Валентин Радев. \"Аз съм удовлетворен като бивш министър на вътрешните работи, че момчетата се справиха много бързо. Много неща още не са известни, тепърва ще продължава работата, но важното е, че извършителят е разкрит\", коментира Радев.  Той е категоричен, че доказателствата срещу Северин Красимиров са достатъчно, за да могат да издържат в съда. Става въпрос не само за ДНК материал, открит по тялото на жертвата, но също и за вещи на мъжа и други данни, с които полицията разпоблага. Бившият вътрешен министър призова в подобни случаи професионалистите от МВР да бъдат оставени да работят спокойно. \"Там, където изпратим жандармерия, нещата обикновено утихват. Аз не искам да е така, полицията, районният инспектор, той трябва да е този, който да всява респект\", коментира още Радев. Според него, няма опасност етническото напрежение в ромската махала в Русе да ескалира.", "date": "2018.10.14", "title": "В. Радев: МВР си свърши добре работата с разкриването на убийството в Русе"}
{"url": "https://www.faktor.bg/bg/articles/ikonomika/turizam/angelkova-nad-2-mlrd-evro-sa-prihodite-ot-mezhdunaroden-turizam-za-7-mesetsa", "text": "\"Есента е времето за равносметка на летния сезон - като цяло вървим с 3,6% ръст за юни, юли и август, тоест за трите активни месеца, над 4 милиона и 480 хиляди чуждестранни туристи са посетили нашата страна за тези три месеца\", съобщи министърът на туризма Николина Ангелкова пред БНТ. Това според нея отново показва изключително добра устойчивост за летния туристически сезон. \"6,9 милиона чуждестранни туристи са от януари до август, коетое ръст от около 6% и поставя България на едно от челните места за устойчивост като дестинация и като избор на туристическия продукт. За първите 7 месеца над 2 милиарда евро са приходите от международен туризъм, което е ръст от около 8,1%, коментира Ангелкова. Само за юни и юли, които са активните месеци на летния сезон, имаме над 1 милиард и 200 милиона евро приходи\", допълни още тя. \"За миналата година около 12% от БВП се дължи на туризма\", коментира министър Ангелкова. \"Равносметката показва, че 4 и 5 - звездните хотели вече последователно 3 години са на първо място като избор за място за настаняване на всеки, който посещава нашата страна. 65% от чуждестранните туристи отсядат в такива хотели\", коментира министъра.", "date": "2018.10.14", "title": "Ангелкова: Над 2 млрд. евро са приходите от международен туризъм​ за 7 месеца"}
{"url": "https://www.faktor.bg/bg/articles/ikonomika/obyaviha-interkonektora-mezhdu-balgariya-i-gartsiya-za-proekt-ot-obsht-interes-za-evropa", "text": "Гърция напредва усилено в реализиране на проекта за Трансадриатически газопровод, който ще снабдява и България с азерски газ. Очаква се през 2020 година да влезе в експлоатация и интерконекторът Комотини-Стара Загора. Проектът е приоритет за Европа. Проектът за изграждането на интерконектора между България и Гърция е от стратегическо значение и процедурата е в напреднал стадий, заяви в интервю пред гръцките медии министърът на енергетиката Йоргос Статакис. Междусистемната газова връзка между България и Гърция е обявена за проект от общ интерес за Европа. Според министър Статакис се очаква през 2020 година да влезе в експлоатация. Изграждането на връзката осигурява природен газ от Каспийския регион чрез Трансадриатическия газопровод, както и втечнен газ от Гърция. Интерконекторът гарантира сигурността на доставките в Югоизточна Европа, допълват информацията гръцките специализирани издания, цитирани от БНР. В Северна Гърция изграждането на отсечката за трансфер на азерски газ е приключила почти 90%, съобщи министър Статакис.", "date": "2018.10.14", "title": "Обявиха интерконектора между България и Гърция за проект от общ интерес за Европа"}
{"url": "https://www.faktor.bg/bg/articles/sport/balgariya-s-treta-pobeda-v-ligata-na-natsiite-2-1-s-kipar", "text": "България записа трета поредна победа в Лигата на нациите. Играчите на селекционера Петър Хубчев обърнаха Кипър с 2:1 у дома и продължат без загуба от началото на турнира. \"Лъвовете\" са лидери в групата с 9 точки пред Норвегия с 6. Във вторник на \"лъвовете\" им предстои тежко гостуване в Норвегия. Срещата е от 21:45 ч.", "date": "2018.10.14", "title": "България с трета победа в Лигата на нациите - 2:1 с Кипър"}
{"url": "https://www.faktor.bg/bg/articles/sport/svetat/dzhokovich-specheli-32-titla-ot-seriyata-mastars", "text": "Новак Джокович спечели 32 титла от серията \"Мастърс\", след като победи Борна Чорич с 6:3, 6:4 на финала на надпреварата с награден фонд 7 милиона долара в Шанхай. Така Джокович триумфира за рекорден четвърти път в турнира след 2012, 2013 и 2015 година, а с общо 72-ия трофей в кариерата си той се доближи само на 35 точки от лидера в световната ранглиста Рафаел Надал (Испания) и има всички шансове да завърши годината като номер 1. Поставеният под номер 2 белградчанин пласира 7 аса, като взе 29 от 32 разиграни точки при вкаран първи сервис и не допусна пробив. След равностойно начало и 2:2 Джокович вдигна темпото и взе шест от следващите седем гейма, с което спечели първия сет и поведе с 2:0 във втория. До края той запази предимството си и 31-годишният сърбин не допусна пробив в целия турнир в общо 47 сервис гейма, като продължи серията си на 18 поредни победи в Тура.", "date": "2018.10.14", "title": "Джокович спечели 32 титла от серията \"Мастърс"}
{"url": "https://www.faktor.bg/bg/articles/ikonomika/biznes/lihvite-po-potrebitelskite-zaemi-se-pokachvat", "text": "Минимално покачване на лихвите по потребителските заеми, отчитат последните данни на БНБ.  Според прогнозите от средата на следващата година ще започне и плавно поскъпване на ипотечните заеми. Данните на Евростат поставят България на шесто място по ръст в цените на имотите в Европейския съюз за последната година. Жилищата у нас са поскъпнали със седем и половина процента на фона на средно 4,3% на сто в Европейския съюз. Най-високи остават цените в столицата. Покупката на 7 от 10 апартамента в София става с ипотека, показват анализите. Най-малък е делът на сделките с ипотечни заеми в Пловдив. Именно жилищата под тепетата обаче са поскъпнали най-много в страната с близо 10% за последните девет месеца.", "date": "2018.10.14", "title": "Лихвите по потребителските заеми се покачват"}
{"url": "https://www.faktor.bg/bg/articles/obshtestvo/zakon-i-red/zapaliha-guma-pred-vhonata-vrata-na-burgaski-fotoreporter", "text": "Запалиха гума пред вратата на дома на бургаския фоторепортер Борислав Пенков, докато спи, съобщи бТВ. Според Пенков това е опит за сплашване и убийство. Сигналът е получен около 3:30 ч., съобщиха от полицията в Бургас. Огънят е потушен от един противопожарен автомобил и четирима огнеборци. На мястото на инцидента полицаи са извършили щателен оглед, като иззели част от изгорялата автомобилна гума. Установени са свидетели на пожара, част от които вече са разпитани.   Задържан е 37-годишен бургазлия, чиято съпричастност с извършения палеж е в процес на изясняване от служители на Пето Районно управление – Бургас. По случая е образувано досъдебно производство. Изгоряло е близко разположеното ел. табло с 15 електромера, както и ел. инсталацията на входа. Обгоряла е асансьорна врата на етажа.", "date": "2018.10.14", "title": "Запалиха гума пред вхоната врата на бургаски фоторепортер"}
{"url": "https://www.faktor.bg/bg/articles/novini/svyat/raste-broyat-na-zhertvite-na-tezhkiya-paten-intsident-v-izmir", "text": "19 души, включително деца, загинаха след като камион, превозващ мигранти, падна в напоителен канал край магистрала в западната турска провинция Измир, съобщава АФП. Товарното превозно средство е пътувало от Айдън към Измир, когато се преобърнало на магистралата и пропаднало от височина от близо 20 метра. Изяснява се самоличността на загиналите мигранти и крайната цел на пътуването им. Според турската агенция „Доган” камионът е пътувал към крайбрежните райони на провинция Измир откъдето мигрантите е трябвало да с лодка да преплуват разстоянието до гръцкия остров Самос. Той е разположен само на няколко километра северно от турския полуостров Дилек – точно срещу бреговете на провинция Измир. Турция е ключова транзитна точка за мигрантите от Близкия изток, Азия и Африка, които търсят по-добър живот в Европа.", "date": "2018.10.14", "title": "Расте броят на жертвите на тежкия пътен инцидент в Измир"}
{"url": "https://www.faktor.bg/bg/articles/novini/balgariya/tsvetanov-opozitsiyata-se-starae-da-sazdade-nervnost-v-obshtestvoto-i-da-destabilizira-institutsiite", "text": "\"Опозицията се старае да създаде една нервност в обществото, а така също да дестабилизира институциите в България\", коментира пред \"Фокус\" Цветан Цветанов, председател на Парламентарната група на ПП ГЕРБ и зам.-председател на партията. \"Най-важното е, че управлението дава своите резултати както в приходната част на бюджета, така също и в проектобюджета за 2019 година, където ще имаме възможност както да увеличим доходите в бюджетната сфера, но и да изпълняваме ангажиментите си по секторните политики. Тук разбира се водещ ще бъде секторът, свързан с образованието на българските деца\", каза още Цветанов.  Той добави, че един от основните акценти през есенната сесия на парламента винаги е проектобюджетът. \"Той трябва да бъде внесен от Министерски съвет в парламента, да започне гледането му в ресорните комисии, за да може до края на ноември да имаме готов, приет бюджет за 2019 година\", допълни Цветанов.", "date": "2018.10.14", "title": "Цветанов: Опозицията се старае да създаде нервност в обществото и да дестабилизира институциите"}
{"url": "https://www.faktor.bg/bg/articles/novini/svyat/igor-eydman-rpts-e-edin-ot-osnovnite-instrumenti-na-hibridnata-voyna", "text": "РПЦ е един от основните инструменти на хибридната война, коментира в профила си във Фейсбук руският опозиционер, социологът и публицист Игор Ейдман.  \"Никога не бих писал за вътрешно-църковните дела. Но РПЦ в нейния сегашен вид е не толкова църковна организация, колкото спецслужба с пропагандни, разузнавателни и охранителни функции.  Тя, наред с ФСС, ГРУ, държавната телевизия е един от основните инструменти на хибридната война. Нейната задача е да осигури лоялност към Кремъл на православните както вътре в страната, така и в чужбина. Затова изобщо не е изненада, че проблемите на РПЦ се обсъждат от представители на другите спецслужби и силовите органи на Съвета по сигурността на Русия.  За разлика от останалите спецслужби РПЦ има възможността напълно свободно и легално да работи на териториите на други страни. Нещо повече, в Украйна, ръководството на РПЦ чрез своите местни представители може да въздейства на по-голяма част от населението, което в условията на руска агресия представлява сериозна заплаха за сигурността на страната. Това е, както ако Федералната служба за сигурност (бившето КГБ - бел. ред.) можеше да има легални подразделения във всяко украинско село. Руските военни окупираха Крим и част от Донбас, а окупаторите в расо контролират религиозния живот в по-голямата част на Украйна. Освобождаването на Украйна от духовната окупация на РПЦ по значение е съпоставимо с неизбежното извеждане в бъдеще на руските въоръжени сили от украинските територии. След неотдавнашните решения на Синода на Вселенската патриаршия религиозната деокупация на Украйна е неизбежна, макар, разбира се, да предстоят години на напрегната борба. Ндявам се, че Русия, рано или късно, също ще се освободи от духовния гнет на кремълската спецслужба \"РПЦ\".", "date": "2018.10.14", "title": "Игор Ейдман: РПЦ е един от основните инструменти на хибридната война"}
{"url": "https://www.faktor.bg/bg/articles/novini/svyat/golyama-grupa-migranti-ot-honduras-shte-tarsi-ubezhishte-v-sasht", "text": "Група от близо 1 500 души, в която има и деца се придвижва от Хондурас към Мексико, за да поиска политическо убежище там или разрешение за транзит към САЩ, съобщава Voice of America. Преди няколко дни вицепрезидентът на САЩ Майк Пенс помоли ръководстгвото на Хондурас, Гватемала и Салвадор за помощ в борбата с нелегалната миграция в замяна на икономическа помощ.  По думите на Пенс, потокът нелегални мигранти от Хондурас и Гватемала към САЩ се е увеличил с 60% само от началото на тази година. Президентът Доналд Тръмп междувременно заяви, че практиката на разделените семейства, която беше прекратена по етични съображения, е действала ефективно за намаляване на нелегалната миграция. Тръмп добави, че в момента се разглеждат различни варианти на засилване на пограничния контрол, съобщава Reuters. Преди година след такъв \"поход\" на мигранти около 200 хондурасци поискаха убежище в САЩ.", "date": "2018.10.14", "title": "Голяма група мигранти от Хондурас ще търси убежище в САЩ"}
{"url": "https://www.faktor.bg/bg/articles/novini/balgariya/lazarov-progonen-ot-ataka-nyamal-shansove-za-glaven-sekretar-na-mvr", "text": "Бившият главен секретар на МВР от времето на Пламен Орешарски Светлозар Лазаров няма шансове да заеме отново същия пост във вътрешното министерство. Той бе овакантен, след като Младен Маринов стана министър и замести подалия оставка Валентин Радев. Лазаров направи бърза политическа кариера в „Атака” и дори се представяше като втория човек в партията, но преди седмица неочаквано напусна формацията. Причина за това е тежък конфликт с Волен Сидеров, твърдят източници от проруската формация. Лазаров се опитвал да пробута схемата – Волен евродепутат, а той да стане лидер на партията. Мераците му обаче били попарени от Сидеров, а това предизвикало и раздялата с „Атака”. Политици коментират, че Светлозар Лазаров няма реална подкрепа от управляващите партии, за да заеме поста главен секретар на МВР. Най-вероятно ще се опита да създаде нова проруска формация, но шансовете му за успех са нищожни.", "date": "2018.10.14", "title": "Лазаров прогонен от „Атака”, нямал шансове за главен секретар на МВР"}
{"url": "https://www.faktor.bg/bg/articles/novini/svyat/124-mln-dushi-po-sveta-stradat-ot-ostar-glad-pri-151-mln-detsa-spira-rastezha-a-51-mln-sa-s-podnormeno-teglo", "text": "Равнището на глада остава на тревожно високи равнища в близо 60 страни, показва световен индекс, създаден от ирландската неправителствена организация \"Загриженост за всички по света\" (Concern Worldwide) и германската \"Световна помощ за гладуващите\" (Welthungerhilfe), предаде Франс прес. В 51 страни, сред които са Чад, Йемен, Мадагаскар, Замбия и Сиера Леоне, гладът остава на тежко или тревожно високо равнище. В Централноафриканската република (ЦАР) равнището е изключително притеснително, показва докладът, представен тази седмица в Милано от италианската хуманитарна организация Чесви (Cesvi). Неправителствените организации изразяват освен това силно безпокойство за ситуацията в седем страни (като Сомалия, Бурунди и Сирия), за които са успели да съберат само частични данни. Общо 124 милиона души по света страдат от остър глад. При 151 милиона деца има спиране на растежа, а 51 милиона са с поднормено тегло. Въпреки тези притеснителни данни има подобрение. От 2000 до 2018 г. Световният индекс на глада, отчетен тази година в 119 страни, е намалял от 29,2 до 20,9. Подобрение е отбелязано в Ангола, Етиопия, Руанда, Шри Ланка и Бангладеш. Очаква се обаче, че от 79 страни, в които е отбелязано умерено, тежко, тревожно или изключително тревожно равнище, само 29 ще успеят да достигнат целта от нулево равнище на глад през 2030 година. Ситуацията е тревожна в Южна Азия (индекс 30,5) и в Субсахарска Африка (индекс 29,4), където равнищата на недохранване на населението и на детската смъртност са неприемливи, подчертава Чесвиi. В ЦАР равнището на недохранване е 61,8 на сто, в Сомалия 50,6 на сто, а в Зимбабве 46,6 на сто. В Сомалия смъртността на децата на възраст под 5 години е 13,3 на сто, в Чад - 12,7 на сто, а в ЦАР - 12,4 на сто. Генералната директорка на Чесви Даниела Берначи призова международната общност и правителствата към съвместни действия за справяне с продоволствената криза в регионите, където ситуацията остава тревожна, увеличаване на инвестициите и подкрепа за програми за дългосрочно развитие. \"Гладът е едновременно причина и последствие от принудителните миграции\", подчерта Валерия Еми, координаторка на организацията, според която към него трябва да се подхожда като към политически проблем.  БТА", "date": "2018.10.14", "title": "124 млн. души по света страдат от остър глад, при 151 млн. деца спира растежа, а 51 млн. са с поднормено тегло"}
{"url": "https://www.faktor.bg/bg/articles/novini/svyat/mogerini-dogovorat-ot-prespa-e-unikalna-vazmozhnost-za-pomirenie-mozhe-nikoga-poveche-da-ne-se-povtori", "text": "\"Договорът от Преспа е уникална възможност за помирение и затваряне на 20-годишния спор между Скопие и Атина. Тази възможност може и никога повече да не се повтори.\" Това каза в интервю за македонската държавна агенция МИА върховният представител на Европейския съюз по въпросите на външните работи и политиката на сигурност Федерика Могерини. \"Имах привилегията да присъствам на подписването на Договора през месец юни край Преспа в присъствието на премиерите Алексис Ципрас и Зоран Заев. И двете страни демонстрираха кураж, лидерство, отговорност и работеха неуморно за преодоляване на различията и старите проблеми, с цел постигане на този исторически Договор, който бе подкрепен от цяла Европа\", каза още Могерини. \"Сега предстоят национални процедури за изпълнението му, които вървят и в двете държави и това трябва да бъде зачетено и уважено. Разбирам чувствата и историческото минало на този спор, включитено и безпокойствата. Спорът не съществуваше толкова дълго време, но колкото повече време минава, толкова по-трудно става намирането на решение. Преговорният процес е болезнен и резултатът е - компромис. Този компромис обаче е в интерес и на двете държави. Нашата позиция е много ясна: ЕС напълно подкрепя Договора. Това е уникална възможност за помирение на Западните Балкани, която може би и няма да се повтори. Надявам се всички страни да използват момента и да гарантират бъдещето на страната в ЕС - бъдеще, което цялата нация очаква от години да бъде реалност\", подчерта Могерини. \"Помирението, регионалното сътрудничество и добросъседските отношения играят ключова роля в нашия ангажимент за Западните Балкани. Това е и ключов принцип за разширяването. Решението на толкова тежък спор е от огромно значение за региона и възможност за напредък по пътя към ЕС. Ако този момент се използва мъдро по пътя на необходимите реформи, тогава ние сме изправени пред значителен напредък. Страните-членки откриха пътя за старт на преговорите през юни догодина, на базата на ясни условия. Това е част от нашия увеличен ангажимент в региона, който е в интерес на всички и за страните от региона\", подчерта тя. \"Добросъседските отношения ни помагат да работим заедно, да се справим с много продизвикателства. Договорът дава и възможности, включително и в областта като миграцията. Бежанската криза доказа, че войни, които се водят далеч от Брюксел или Скопие, може да имат последствия рано или късно и в Европа. Западните Балкани са в сърцето на Европа, ние сме взаимно зависими. Вярвам, че заедно можем да постигнем много за просперитета, сигурността и стабилността на нашите народи\", каза в заключение върховният представител на Европейския съюз по въпросите на външните работи и политиката на сигурност Федерика Могерини.", "date": "2018.10.14", "title": "Могерини: Договорът от Преспа е уникална възможност за помирение, може никога повече да не се повтори"}
{"url": "https://www.faktor.bg/bg/articles/novini/svyat/papa-frantsisk-kanonizira-dve-ot-nay-spornite-figuri-na-katolicheskata-tsarkva-ot-20-vek", "text": "Папа Франциск обяви за светци две от най-спорните фигури на Католическата църква от 20 век - убитият салвадорски архиепископ Оскар Ромеро и папа Павел Шести, който бе начело на Римокатолическата църква в един от най-бурните й периоди и утвърди съпротивата й срещу контрацептивите, съобщава БТА.   Церемонията по канонизирането им се състоя на площад \"Свети Петър\" в присъствието на десетки хиляди вярващи. На нея бяха обявени за светци и още петима души. Папа Павел Шести ръководеше католическия свят по време на по-голямата част от Втория ватикански събор (1962-1965), който модернизира Църквата. Папа Франциск  често цитира папа Павел Шести, показвайки, че държи на реформите на събора, който позволява литургията да се произнася на местните езици, вместо на латински. Освен това на този събор се обявява зачитане на другите религии и започва важен процес на помирение с евреите. Павел Шести е и първият папа, извършил посещение извън Италия. В проповедите си Оскар Ромеро често порицаваше репресиите и бедността. Той беше застрелян на 24 март 1980 година в болничен параклис в Салвадор. Убийството му беше едно от най-шокиращите в дългия конфликт между поредица от подкрепяни от САЩ правителства и леви бунтовници. Обявяването му за светец обаче се сблъсква с твърда съпротива във Ватикана и от влиятелни консерватори в латиноамериканската църква, които се опасяват от прекаленото политизиране на образа му. През 2015 година Ватикана обяви, че Ромеро е умрял като мъченик, убит с омраза заради вярата си.", "date": "2018.10.14", "title": "Папа Франциск канонизира две от най-спорните фигури на Католическата църква от 20 век"}
{"url": "https://www.faktor.bg/bg/articles/novini/svyat/poroshenko-garantiram-che-vlastta-shte-uvazhava-izbora-na-tezi-koito-ostanat-v-tsarkovnata-struktura-sahranyavashta-edinstvoto-si-s-rpts", "text": "\"В Украйна няма и няма да има държавна църква\", заяви днес по време на молебена за автокефалията на украинската православна църква президентът Петро Порошенко, съобщи прес-службата на държавния глава. \"В осветената от томоса православна църква нико никого няма да \"кани\" със сила. Още веднъж подчертавам, че това ще бъде свободен избор на вески вярващ. Гарантирам, че властта ще уважава избора на тези, които решат да останат в църковната структура, съхраняваща единството си с РПЦ. Това е техен избор и ние ще го уважаваме\", каза Порошенко. Президент добавил, че гарантира държавна защита за тези свещеници и миряни на Украинската православна църква към Московската патриаршия, които дороволно решат да \"напуснат Москва\", гарантира президентът. \"Като цяло държавата има мисия в религиозния въпрос и тя е изпълнена. Ние получихме благата вест от Константинопол. По нататък това са вече вътрешни въпроси, в които светската власт не трябва да се намесва и тя няма да го прави\", подчертал държавният глава.", "date": "2018.10.14", "title": "Порошенко: Гарантирам, че властта ще уважава избора на тези, които останат в църковната структура, съхраняваща единството си с РПЦ"}
{"url": "https://www.faktor.bg/bg/articles/novini/svyat/ekspert-rusiya-ne-zhelae-dogovor-mezhdu-sarbiya-i-kosovo", "text": "\"Русия не желае договор между Сърбия и Косово. Колкото по-дълго се бави договора, толкова по-дълго ще продължава периода на  руско влияние и съществуването на една невралгична точка, която Москва може да използва в свой интерес\", заяви пред \"Радио Косово\" на сръбски език директорът на сръбския Център за евроатлантически изследвания Елена Милич. \"А интересите на Русия преди всичко са подкопаване на европейската политика в региона\", казва Милич. Коментирайки посещението на президента Александър Вучич в Москва Милич подчертава, че от това какви са отношенията на Белград с Русия ще зависи и подкрепата, която Сърбия очаква от администрацията на президента на САЩ Доналд Тръмп и страните от ЕС и НАТО.  \"В този контекст е твърде контрапродуктивно решението Сърбия да закупи хеликоптери MI35 от Русия. В Сърбия малко се знае за това, но купуването на въоръжение от Русия може да се отрази на отношенията със САЩ заради санкциите, които Вашингтон наложи върху сделките с руско оръжие\", припомня Милич.", "date": "2018.10.14", "title": "Експерт: Русия не желае договор между Сърбия и Косово"}
{"url": "https://www.faktor.bg/bg/articles/obshtestvo/zakon-i-red/kola-blasna-motoriziran-politsay-v-sofiya", "text": "Полицай е блъснат от лек автомобил на столичния булевард \"Владимир Вазов“ днес. Униформеният е бил моторизиран. Служителят на реда се е отървал без сериозни наранявания. Прегледан е в лечебно заведение, за да се изясни състоянието му, съобщиха от МВР. Причините, довели до инцидента, се изясняват.", "date": "2018.10.14", "title": "Кола блъсна моторизиран полицай в София"}
{"url": "https://www.faktor.bg/bg/articles/politika/hlyab-i-pasti/de-profundis-makedontsite-se-gramnaha-v-kraka-vmesto-da-utselyat-slona-pred-nosa-si", "text": "Обичам Македония.  Имам много причини за това, но ще ви кажа само две. Първо, пра-пра-дядо ми по бащина линия, силната линия в рода ми, е преселник от Велес. И второ, в Македония се роди едно от най-хубавите ми стихотворения - „Охрид”. Това са много интимни и дълбоки причини. Но непременно трябва да добавя, че тази моя първична любов изобщо не ме сродява с онези пишман „патриоти”, които за своя собствена изгода бият тъпана, като твърдят: в България – че Македония е българска, в Сърбия – че е сръбска, в Гърция – че е гръцка. Като нормален човек и европеец смятам, че Македония си е на македонските граждани, те да си носят отговорностите, те да си берат плодовете от тази прекрасна земя. Ние можем само да им се радваме и да бъдем приятели с тях. Но тези дни не можем много да им се радваме. Честно, заболя ме от резултата на референдума, който трябваше да подкрепи приключването на проклетия спор с Гърция за името и така Македония да види широко отворена портата за влизането си при нас, в НАТО и ЕС.  Заболя ме заради тях, защото виждам, че самите македонци се гръмнаха в крака, вместо да уцелят слона пред носа си. Но ме заболя също и заради нас, които напразно се надявахме, че по най-прекрасния начин, просто с един демократичен вот,   Сега тези надежди изглеждат попарени.  Да, обяснения за неуспеха могат да се намерят. Още преди гласуването, наблюдатели предупредиха, че, също както българските, и македонските  избирателни списъци са пълни с „мъртви души”, тоест, броят на хората в тях сериозно се разминава с онези, които реално живеят в страната. Това е инструмент, който по нашите балкански земи се ползва успешно от хората и партиите, свързани с тоталитарното минало и Москва - и не само, за да постигнат даден конкретен резултат, но и за да подкопават системно вярата на цялото общество в устоите на демокрацията изобщо.  Сигурен съм, че появилите се след македонския вот информации за руска намеса в изборите чрез хиляди фалшиви профили с хаштаг „бойкот” също е вярна, просто руснаците така действат – безогледно и подло.  Но все пак – предполагах, не знам защо всъщност, доколкото няма нищо рационално в това ми предположение - че хората в Македония ще се ориентират далеч по-добре в ситуацията и ще направят едно наистина важно усилие в полза на своето бъдеще, тоест, че ще отидат до урните. Да, бе, от умрял писмо! Македонците най-откровено решиха да си останат любители на сръбската кафанска музика, да карат „Застава-юго” и да живеят в знаменития филм „С цървули по Дивия Запад”, ако изобщо знаете какво значат всички тези неща.  Голям наивник съм! Все едно да се надявам, че българите в такава ситуация биха се ориентирали по-добре. На какво отгоре? На това, че, вече десетилетия след промените, тук още има хора, които „любят, тачат и милеят” комунизма? Или че след цялата крита доскоро информация, която извадиха историците и след целия исторически урок по имперска лакомия, който Москва демонстрира пред очите ни, тези люде продължават да обичат Русия „повече от себе дори” – макар упорито да пращат децата си да учат и живеят в Лондон?  Но, въпреки всичко…..Въпреки всичко, не ми се иска Македония в обозримо бъдеще да я отписваме като член на НАТО и ЕС. Сега там уж текат някакви преговори и изглежда все още има възможност политически да се заобиколи резултата от безсмисления референдум, който, както за пореден път стана ясно, в днешните дни на популизъм и неграмотност, се явява  Дори в Скопие да стане чудо обаче и Договорът с Гърция да мине през Парламента, остава въпросът дали негативният резултат от гласуването в Македония не удави вече управляващите в Атина. Защото този македонски вот видимо наля много вода в мелницата не само на руските, но и на гръцките противници на Договора и може би вкара нещата в омагьосан кръг.  С надежда за най-добър изход обаче, да помислим за най-лошия. Да видим какво значи провала на македоно-гръцкия Договор за България и какво трябва да правим ние в утрешната нова ситуация на Балканите. Тя се характеризира с няколко важни реалности, които не трябва да изпускаме от поглед.  Първо, случилото се в Македония и евентуалното нейно оставане още дълго време извън пряката орбита на НАТО и ЕС, е явна победа за Москва.  По начало, руснаците изобщо не скриха негативното си отношение към разбирателството, постигнато от Атина и Скопие. Те не успяха да скрият и намесата си в процеса, защото се бъркаха, както винаги, крайно некадърно. Но фактът си е факт и аз поне очаквам оттук нататък руското „присъствие” във вътрешните работи на Македония, под една или друга форма, да се засили. Второ, случилото се в Македония подклажда и без това разгарящия се сръбски национализъм и желанието на Белград да продължи, както в титовските времена, да доминира ако не целия полуостров, то поне колкото е може по-голяма част от Западните Балкани.  Трето, в това отношение интересите на Белград и Москва напълно съвпадат и са напълно обратни на европейските.  Съвсем неслучайно руснаците напоследък усилено подаряват и продават евтино на Сърбия модерно оръжие, с което тя вече започна да дрънка все по-силно. И неслучайно веднага след референдума в Македония сръбският президент Александър Вучич се оказа в Москва на среща с Владимир Путин.  Да, като основна идея за тази среща се изтъква, че Сърбия търси подкрепа от Москва, за да се справи с усложняващата се ситуация в отношенията с Косово.  Не знам на дипломатически език подобен ход как се нарича, но на нормален език се казва – „да вкараш вълка в кошарата”. Сам да го вкараш, та да ти издуши овцете.  Да, това не е случаен ход, почвата за него е подготвяна отдавна от руската дипломация. Както каза неотдавна Майкъл Карпентър, бивш президентски съветник и политически анализатор от университета в Пенсилвания: „Като разпространява пълна с омраза пропаганда и финансира акции на насилие, Русия активно разпалва етнически конфликти, които, за съжаление, остават мощна сила в балканската политика”. тя откровено слугува на Русия, като целенасочено и последователно я привлича за арбитър в спора, който се развива на една територия, към която Кремъл изобщо няма отношение. Но много би искал да има, както знаем.   Как всичко това се връзва с „категоричното” и „искрено” желание на Сърбия да стане член на ЕС /макар съпроводено със също толкова категорично и искрено нежелание да стане член на НАТО/ изобщо не мога да разбера. Или сърбите са пълни идиоти и не схващат изобщо за какво става въпрос, или смятат нас, европейците, за пълни идиоти, които ще ги приемат с отворени обятия, само защото са готини.  Нали си спомняте как същият Вучич веднага след референдума в Македония размаха пръст на Европа и я предупреди да бъде „по-отговорна към балканските народи”.  На тази сръбска наглост може да съперничи само руската.  Защото Вучич май изцяло пропуска факта, че „малките балкански” народи, имат желание, огромно желание, да станат членове на ЕС, а не обратно. И забравя също елементарното правило, че когато искаш да отидеш някому на гости, а особено - да останеш у тях завинаги, трябва да се съобразяваш с правилата на домакина, а не да налагаш своите. Ако не ти харесва - не се натискай.  Та толкова за отговорността на Европа, де. Но  в тази ситуация? Ами предлагам да отворим широко очите и мозъците си и като видим, че на нашия географски запад има издигната стена, да се опитаме, съвсем по европейски, да сме прагматични. Това означава да се концентрираме върху задълбочаването и развитието на отношенията си по оста север-юг, тоест, с Румъния и Гърция, отношения, които винаги досега са оставяни на заден план, ако не и сериозно пренебрегвани.   Потенциалът в тази посока е огромен – като започнем от прословутите интерконектори, които все не стават и не стават, минем през крещящата нужда от поне още два-три моста на Дунав и два-три тунела под Стара планина и стигнем до по-активното използване на гръцките пристанища. Да не говорим за възможностите в политиката, културата, туризма, спорта и други сфери на сътрудничество.  Дължим активизацията в тази посока както на себе си, така и на европейските си партньори. И ще е грехота да изпуснем момента, а вместо това хвърляме напразни усили да обясняваме на някой глупав, че е глупав.  Ами той не може да разбере, точно защото е глупав.", "date": "2018.10.14", "title": "De Profundis: Македонците се гръмнаха в крака, вместо да уцелят слона пред носа си"}
{"url": "https://www.faktor.bg/bg/articles/novini/svyat/britanskata-armiya-trenira-barzo-razgrashtane-po-severniya-flang-na-nato", "text": "Британски войници и военни машини пристигнаха в Холандия на път за Норвегия, където ще участват в най-големите учения на НАТО за бързо разгръщане на личен състав и бойна техника от края на Студената война насам.  Великобритания изпрати 600 бронирани машини, високопроходими джипове и товарни камиони, както и 1200 войници на северния фланг на Алианса за маневрите “Обединен тризъбец 2018”.  Един от холандските военни в пристанищния град Хьок ван Холанд, където дебаркираха британските части, заяви, че за военните съединения е далеч по-трудно придвижването в Европа, отколкото пътуването на туристите в Шенгенската зона за свободно движение.  „Учението е доказателство, че Обединеното кралство зачита своите ангажименти по договора за НАТО и количеството ресурси, човешка сила и бойна техника са потвърждение за това. Ще получим допълнително време от една седмица за приспособяване към условията в Норвегия, за промяна на тактическите настройки за действие при екстремно студено време. Оцеляването в такива условия е първата стъпка, но след нея трябва да покажем и бойния си капацитет“, заяви Хари Бъзби, лейтенант от британската армия:. При полярни температури съюзниците от Алианса ще отработват многоцелеви тренировъчни маневри, които освен оцеляването, ще проверят уменията за бързо разгръщане на мобилни групи от военните контингенти в Балтийско море и снежните фиорди на Исландия.  Великобритания, която има най-големия бюджет за отбрана в ЕС, е нетърпелива да демонстрира, че въпреки вота за напускане на ЕС, остава плътно ангажирана със сигурността и колективната отбрана на континента. Ученията “Обединен тризъбец” с участието на 40 000 войници от 29-те страни членки на НАТО плюс Швеция и Финландия започват от 25 октомври.", "date": "2018.10.14", "title": "Британската армия тренира бързо разгръщане по северния фланг на НАТО"}
{"url": "https://www.faktor.bg/bg/articles/novini/svyat/tezhak-intsident-s-migranti-kray-izmir-15-dushi-sa-zaginali", "text": "15 души, включително деца, загинаха, след като камион, превозващ мигранти, падна в напоителен канал край магистрала в западната турска провинция Измир, съобщава Анадолската агенция. Товарното превозно средство е пътувало от Айдин към Измир, когато се преобърнало на магистралата и пропаднало от височина от близо 20 метра. Според местни медии има най-малко 26 пострадали при инцидента – информация, която към момента не е потвърдена от официален източник. Изяснява се самоличността на загиналите мигранти и крайната цел на пътуването им. Според Си Ен Ен Тюрк на мястото на инцидента има множество линейки и спасителни екипи, които се опитват да извадят затиснати под камиона хора.", "date": "2018.10.14", "title": "Тежък инцидент с мигранти край Измир, 15 души са загинали"}
{"url": "https://www.faktor.bg/bg/articles/novini/balgariya/i-hristov-bsp-v-nay-dobrata-si-konditsiya-sabira-okolo-1-mln-glasove-ne-mozhe-da-upravlyava-sama-vinagi-shte-zavisi-ot-nyakoy", "text": "\"С всичкото ми уважение към журналистическата професия - когато убиват редови български граждани, нашите баби и дядовци по селата, нещо не виждам такъв щур ентусиазъм по медиите, но когато е убита една журналистка - безспорно зловещо деяние - някак всички се сетиха, че имаме голям проблем\", коментира пред БНТ Иво Христов, депутат от ПГ на \"БСП за България\". \"Европа - такава, каквато я познавахме за последните 25-30 години е приключила, това е повече от сигурно\", обясни Христов по отношение на състава на бъдещия ЕП.  \"Ако ние не изработим много бързо собствен имунитет, суверенитет и не си решим системните проблеми като общество, не да ни ги посочват чужденците, ако ние не си оправим собственото общество, което се намира в ужасно състояние - нас действително не ни чакат добри времена\"\", категоричен е Христов. \"БСП дори в най-добрата си кондиция събира около един милион гласове, БСП с един милион гласове никога не може да управлява, тя винаги ще зависи от някой друг, тоест въпросът за съюзника за БСП става централен, ако БСП наистина иска да управлява, а не просто да бъде участник в масовката наречена български политически живот\", обясни Христов. \"БСП трябва да се обърне към националните интереси на страната и това означава, че трябва да има най-малкото съюзник, който да е национално отговорен и да стои на патриотични позиции\", допълни той.", "date": "2018.10.14", "title": "И. Христов: БСП в най-добрата си кондиция събира около 1 млн. гласове, не може да управлява сама, винаги ще зависи от някой"}
{"url": "https://www.faktor.bg/bg/articles/novini/svyat/novi-sanktsii-na-es-sreshtu-rusiya-zaradi-izpolzvaneto-na-himichesko-orazhie", "text": "Министрите на външните работи на ЕС ще утвърдят в понеделник план за нови санкции срещу Русия заради използването на химическо оръжие на територията на страна-член на Съюза, съобщава \"Интерфакс\" позовавайки се на Министерството на външните работи на Великобритания.  В съобщението се съобщава, че в Люксембург ще бъде подписан документа, съдържащ санкциите, предложени от Великобритания и Франция след атаките в Солсбъри и Сирия. По информация на британските медии, се предлага на ръководителите на руските разузнавателни служби и на офицери замесени пряко в атаките да бъде забранено да влизат на теротирята на страните от ЕС.", "date": "2018.10.14", "title": "Нови санкции на ЕС срещу Русия заради използването на химическо оръжие"}
{"url": "https://www.faktor.bg/bg/articles/novini/svyat/poroshenko-ukrainski-hramove-li-sa-tezi-v-koito-se-molyat-za-kiril-a-toy-blagoslavya-ruskata-armiya-ubivashta-ukraintsi", "text": "В Киев започна молебен за автокефалията на православната църква на Украйна. На 14 октомври украинците празнуват и Деня на защитника на страната. Президентът на Украйна Петро Порошенко заяви, че гарантира свободата на вероизповеданията в страната, но призова миряните, които посещават църквата подчинена на Московската патриаршия и, в които се молят за руския патриарх Кирил. По думите на Порошенко, главата на РПЦ се моли за руската войска, която убива украинци.  \"Патриархът на РПЦ на всяка служба се моли за руската власт, властта, която осъществи агресията срещу нашата държава, за руската войска, която убива украинци\" – заявии Порошенко.  \"Това украинска църква ли е и дали е за благото на украинския народ\", попита президентът. \"Украйна не е била и няма да бъде канонична територия на РПЦ. Вселенската патриаршия окончателно провъзгласи анексирането на Киевската патриаршия от Москва осъществена през 17 век. Ясно и недвусмислено им беше заявено, че РПЦ няма канонични пхрава над православната църква в Украйна\", каза още Порошендо и добави, че официалният томос за независимост ще бъде получен след обединителния събор на украинските православни църкви.  \"Въпросът за томоса и автокефалията излизат далеч отвъд границите на църковната независимост. Това е въпрос на нашата украинска незвисимост, на нашата украинска национална сигурност и държавност. Автокефалията е част от евроатлантическите стремежи на Украйна\", коментира държавният глава. \"Без независима църква не може да има независима държава. И тази война, която се води в Източна Украйна се води, защото има пета колона, която подкрепя Путин. Затова настояваме Украйна да има една украниска църква, която да служи на своя народ\", заяви предстоятелят на Украинската православна църква Филарет.", "date": "2018.10.14", "title": "Порошенко: Украински храмове ли са тези, в които се молят за Кирил, а той благославя руската армия, убиваща украинци"}
{"url": "https://www.faktor.bg/bg/articles/novini/balgariya/radev-prekrati-malchanieto-si-ubietsat-na-viktoriya-da-ponese-tsyalata-tezhest-na-zakona", "text": "Президенът Румен Радев  с призив към съдебната власт и полицията да реши бързо и справедливо случая с убитата Виктория Маринова. Държавният глава е категоричен, че убиецът на Виктория трябва да понесе цялата тежест на закона. Според него международният отзвук е бил резлутат от кризата в доверието то институциите. Президентът изказа съболезнования към семейството на загиналата. \"От всяка несправедливост боли и това води до възмущение. Случаят разкри огромният дефицит на доверие между институциите както вътре в страната, така и навън. Очаквам органите на реда да покажат на света, че такива престъпление в България се наказват\", заяви Радев. Той коментира още искането за вот на недоверие в сектора на здравеопазване. По думите му подобен вот не цели сваляне на правителството, а по-скоро трябва да инициира дебат за решаване  на проблемите в сектора.", "date": "2018.10.14", "title": "Радев прекрати мълчанието си: Убиецът на Виктория да понесе цялата тежест на закона"}
{"url": "https://www.faktor.bg/bg/articles/novini/svyat/v-lyuksemburg-glasuvat-na-parlamentarni-izbori-v-belgiya-na-mestni", "text": "Местни избори се провеждат в Белгия и парламентарни в Люксембург. В Белгия големият въпрос е дали националистическата \"Нов фламандски алианс\" ще остане най-голямата партия в страната и дали либералите на премиера Шарл Мишел ще разширят подкрепата си и на местно ниво. В Люксембурт битката е между либералната \"Демократическа партия\" на премиера Ксавие Бетел и Християн-социалната народна партия. Местните избори в Белгия и националните в Люксембург са много важни за двете либерални партии, които управляват в двете държави. В Белгия партията на премиера Шарл Мишел участва в управлението заедно с фламандските националисти от \"Нов фламандски алианс\", която е най-голямата партия в страната. Предстои да се види дали на местно ниво белгийците ще накажат премиера Шарл Мишел за тази коалиция. От друга страна, за самите националисти е важно да се види дали те ще разширят подкрепата си в повече общини. С най-голям интерес се наблюдава представянето на екстремистките формации във Фландрия и по-конкретно в градовете Антверпен, Гент и Остeнде. В Люксембург пък премиерът Ксавие Бетел е поставен под натиска на консервативната партия, към която принадлежи и председателя на ЕК Юнкер. Това е голямата битка.", "date": "2018.10.14", "title": "В Люксембург гласуват на парламентарни избори, в Белгия - на местни"}
{"url": "https://www.faktor.bg/bg/articles/novini/balgariya/pochti-100-ot-glasuvalite-na-referenduma-v-katunitsa-sa-protiv-dobiva-na-inertni-materiali", "text": "В Катуница 50 на сто от имащите право на глас са се включили в провелия се референдум относно бъдещето на добива на инертни материали в района. Това означава, че е преминат изискуемият праг от 40% за валидност на допитването, съобщава БНР. Деветдесет и осем на сто от участвалите във вота са се обявили против концесията. Тя беше предоставена на дружество с решение на правителството от февруари, като определеният терен за добив на инертни материали е 235 декара. Най-голяма част от тази площ е от землището на Катуница. До насрочването на референдума се стигна след  одобрение от местния парламент на община Садово. Ето какво заяви председателят на Общинския съвет Атанас Телчаров, след като станаха известни резултатите от гласуването: \"Днешния вот го преценявам като много позитивен за всички от населеното място и всички в региона. Хората излязоха, защитиха мнението си. Следващите действия на местната власт и мои лични, като председател на Общинския съвет, - задължен съм в тридневен срок да обявя резултатите, които ще излязат с решение на Общинската избирателна комисия и от наша страна ние ще искаме незабавно Министерският съвет да отмени своето решение от февруари месец, което дава разрешение в местност \"Кацара\" да се добиват инертни материали.\"", "date": "2018.10.14", "title": "Почти 100% от гласувалите на референдума в Катуница са против добива на инертни материали"}
{"url": "https://www.faktor.bg/bg/articles/novini/svyat/aleksey-navalni-be-osvoboden-sled-blizo-dva-mesetsa-v-zatvora", "text": "Руският опозиционен лидер Алексей Навални бе освободен днес от затвора, където прекара почти два месеца по обвинение за организиране на антикремълски протести, предаде Франс прес. Навални бе задържан на 24 септември заради акция срещу повишаването на пенсионната възраст, която бе замислена да съвпадне с регионалните и местни избори в началото на септември, на която дори не е присъствал. Задържането бе извършено минути след като излезе от ареста, където прекара още 30 дни заради неразрешен протест през януари, на който призовава за бойкот на президентските избори на 18 март. Навални се кандидатира на тях, но не бе допуснат до участие заради присъда, която той отхвърля като политически мотивирана. Властите засилиха натиска срещу главния противник на президента Владимир Путин, след като рейтингът на Путин спадна заради много непопулярната пенсионна реформа, отбелязва АФП. Излизайки днес на свобода, Навални благодари на привържениците си на подкрепата и заяви, че според него за последните 50 дни, докато не е бил на свобода, руснаците са станали свидетели на много доказателства, че режимът \"окончателно е деградирал\" - от провали в разузнаването до провали в космическия отрасъл, съобщи руската телевизия \"Дожд\", цитирана от БТА.", "date": "2018.10.14", "title": "Алексей Навални бе освободен след близо два месеца в затвора"}
{"url": "https://www.faktor.bg/bg/articles/novini/balgariya/chastichni-kmetski-izbori-v-tri-sela", "text": "Частични кметски избори ще се проведат в три населени места в страната. В село Столетово, община Карлово, област Пловдив кандидатите за кметския пост са трима - Стефани Тодорова Тодорова - издигната БСП, Мирослав Николаев Колев – предложен от ВМРО – Българско национално движение и Андрея Вълков Радев – подкрепена от Инициативен комитет. До изборите за кмет в Столетово се стигна, след като през март избраният през 2015 година Тодор Иванов, който бе издигнат от ГЕРБ, напусна поста. Той подаде оставка след напрежение в селото, предизвикано от излизането му в платен отпуск, от който не се е върнал на работа в продължение на две седмици, без да уведоми никого. По данни на Общинската избирателна комисия гласоподавателите в селото са 644 души и ще гласуват в една избирателна секция. В село Суходол, община Главиница, област Силистра, в кметската надпревара ще участват кандидатите на ДПС Недрет Юсеин Алил и на ГЕРБ Абедин Нури Рушид. Изборите в кметството се налагат заради смъртта на предишния кмет Хамид Незир Рушид. Броят на избирателите в Суходол е 640 души. Те също ще гласуват в една секция. В село Орлинци, община Средец, област Бургас, на кметските избори се явяват кандидатът на ГЕРБ Христинка Георгиева Шопова, която до момента изпълняваше временно длъжността на кметски наместник, и Светла Димитрова Симеонова, издигната от БСП. До избори в селото се стигна, след като през септември заемащата поста кметски наместник Лиляна Ангелова подаде оставка, посочвайки за това лични мотиви. Право на глас в селото имат 366 души, съобщава \"Фокус\". Кандидатите, които ще бъдат избрани за кметове в трите населени места, ще заемат постовете около година, тъй като през октомври 2019-а ще се проведат редовните местни избори за цялата страна.", "date": "2018.10.14", "title": "Частични кметски избори в три села"}
{"url": "https://www.faktor.bg/bg/articles/novini/svyat/klyuchovi-izbori-v-bavariya", "text": "В германската провинция Бавария се провеждат регионални парламентарни избори, а вотът може да сложи край на еднопартийното управление на консервативния Християнсоциален съюз (ХСС). Допитвания показват, че ХСС, който от десетилетия управлява Бавария и на федерално ниво е в коалиция с Християндемократическия съюз /ХДС/ на канцлерката Ангела Меркел, ще получи само 33 процента на регионалните избори, предаде ДПА. Това ще е най-слабият резултат на ХСС, която е въплъщение на Бавария и доминира в провинцията от създаването си след Втората световна война. Има опасност ХСС да загуби абсолютното си мнозинство и това ще е исторически момент, обобщават политически експерти, цитирани от Франс прес. ХСС е бил на власт без прекъсване от 1958 г., най-често с абсолютно мнозинство. Сега съюзът се състезава със Зелените, които може да спечелят 18 процента, и с големия си кошмар - крайнодясната Алтернатива за Германия. Тя е във възход след пристигането на над 1 милион чужденци във федералната република през 2010-2016 г. и може да получи 16 на сто от гласовете. В регионалните избори участват също Германската социалдемократическа партия, Свободната демократическа партия, Левите и Свободни избиратели на Бавария - центристи, които от 2008 г. са трета политическа сила в баварския парламент, след ХСС и ГСДП. Бавария е втора по големина германска провинция по територия и равнище на икономиката си, тя е и регионът с най-ниска безработица. Всеки кандидат за депутат в регионалния парламент трябва да спазва местните ритуали: да разговаря с избиратели на местния диалект в традиционни шатри на халба бира, с типично баварско облекло. 51-годишният водещ кандидат в листата на ХСС е Маркус Зьодер, който сега е министър-председател на Бавария. Въпреки че е в коалиция с ХДС на Меркел в Берлин, той и политическата му сила от три години не спират да критикуват канцлерката заради мигрантите и я обвиняват в прекалена толерантност, пише БТА.", "date": "2018.10.14", "title": "Ключови избори в Бавария"}
{"url": "https://www.faktor.bg/bg/articles/novini/balgariya/slancheva-nedelya-1", "text": "Ще бъде предимно слънчево с по-значителни увеличения на облачността на южните райони от страната, съобщават от НИМХ-БАН, цитирани от БТА. Преди обяд на места в низините и около водните басейни, на повече места в югоизточните райони от страната, ще има мъгла или ниска облачност. Ще духа слаб източен, в Източна България до умерен североизточен вятър. Максимални температури между 19 и 24 градуса, в София 20 градуса.", "date": "2018.10.14", "title": "Слънчева неделя"}
{"url": "https://www.faktor.bg/bg/articles/novini/svyat/tramp-posreshtna-osvobodeniya-ot-turtsiya-pastor-bransan-v-beliya-dom", "text": "Президентът Доналд Тръмп посрещна в Белия дом пастор Андрю Брънсън и приветства освобождаването му като огромна стъпка към подобряване на отношенията на САЩ с Анкара, предаде Ройтерс. Брънсън, който се завърна в САЩ с военен самолет от Германия малко преди срещата им, изглеждаше в добра форма и настроение, отбелязва Асошиейтед прес. Той благодари за освобождаването си на Тръмп, на администрацията и на членовете на Конгреса, които се застъпиха за него. \"Вие наистина се борихте за нас\", каза той на Тръмп. \"От турски затвор до Белия дом за 24 часа не е зле\", заяви Тръмп.   Представители на администрацията представят освобождаването на Брънсън като резултат от непреклонната позиция на Тръмп, като изтъкват, че Турция се е опитала да постави условия за свободата на пастора, но президентът твърдо е настоявал това да стане без предварителни условия, посочва АП.  В Овалния кабинет вчера Тръмп наблегна, че не е имало сделка за свободата на Брънсън. \"Водихме дълги и сложни преговори, но ние в тази страна не плащаме откуп. Поне сега\", заяви президентът. Въпреки твърдението си, че не е имало договорености с турските власти, Тръмп намекна, че ще обмисли бъдещето на санкциите, наложени през лятото, за да окаже натиск над Анкара, отбелязва Франс прес. \"Единствената сделка беше психологическа – сега ние имаме съвсем различно отношение към Турция\", каза президентът без повече уточнения.  Малко преди това той заяви в \"Туитър\", че освобождаването на пастора ще доведе до \"добри, може би дори страхотни отношения\" между двете страни и добави че администрацията \"ще погледне санкциите\", на което турският президент реагира доста хладно, като се задоволи само да изрази желание, че двете страни ще продължат да си сътрудничат, \"както подобава на съюзници\", в борбата срещу терористични групировки, но преди това наблегна на независимостта на съдебната система на страната му.   В Овалния кабинет Тръмп изрично благодари за освобождаването на пастора на президента Реджеп Таийп Ердоган, който \"направи това възможно\". \"Това не беше лесно за него\", подчерта Тръмп. Връщането на Брънсън е важен дипломатически успех за Тръмп, който разчита на подкрепата на евангелистите за републиканските кандидати на изборите на 6 ноември, отбелязва АП.   Новината за завръщането на Брънсън на родна земя вчера по обед пръв съобщи виден евангелистки лидер – Тони Пъркинс, президент на Съвета за изследвания на семейството, който написа в Туитър, че току-що е кацнал във военна база край Вашингтон заедно с пастора и съпругата му Норийн.   \"Благодарни сме, че сме в безопасност у дома в САЩ\", написа той. Белия дом потвърди информацията по-късно. Срещата в Белия дом в присъствието на журналисти бе предавана на живо от CNN. Пред камерите Брънсън коленичи и положи ръка на рамото на президента и отправи молитва към Бог да го дари със \"свръхестествена мъдрост\", \"за да може да осъществи своите планове и плановете на тази страна\", както и \"да го защити от клевети и от враговете, които се опитват да му попречат\".", "date": "2018.10.14", "title": "Тръмп посрещна освободения от Турция пастор Брънсън в Белия дом"}
{"url": "https://www.faktor.bg/bg/articles/novini/balgariya/dvizhenieto-v-tsentara-na-sofiya-blokirano-zaradi-maraton", "text": "Въвежда се организация на движението в София във връзка с Маратона „София 2018, съобщиха от Столичната община. Спортното събитие ще се състои от 10.00 до 16.00 ч. Очаква се в маратона да участват над 4000 души. Освен в класическата дистанция 42 километра и 195 метра, ще има бягания и на 3, 10 и 21 километра. Стартът е  при северозападното пътно платно на бул. „Евлоги и Христо Георгиеви” пред националния стадион „Васил Левски”, по северозападното пътно платно на бул. „Евлоги и Христо Георгиеви”, по ул. „Проф. Фритьоф Нансен”, наляво по тротоара на бул. „Патриарх Евтимий”, наляво по източното пътно платно на бул. „Витоша”, наляво по западното пътно платно на бул. „Пенчо Славейков”.  От там участниците ще продължат надясно по северното пътно платно на бул. „България” до бул. „П.Ю.Тодоров”, обратно по южното пътно платно на бул. „България”, надясно по бул. „Петко Каравелов”, наляво по бул. „Арсеналски”, наляво по бул. „Черни връх”, надясно по югоизточното пътно платно на бул. „Евлоги и Христо Георгиеви”, надясно по западното пътно платно на бул. „Драган Цанков” до ул. „Митрополит Кирил Видински”, обратно по източното пътно платно по бул. „Драган Цанков”, надясно по югоизточното пътно платно на бул. „Евлоги и Христо Георгиеви” до Орлов мост, преминава по пешеходната зона, по северозападното пътно платно на бул. „Евлоги и Христо Георгиеви” до Национален стадион „Васил Левски”, където е финалът. Забраняват се престоят и паркирането на пътни превозни средства от 00.00 ч. до приключване на маратона по трасето му. Променят се частично и маршрутите на автобуси с номера 9, 72, 75, 76, 84 94, 102, 184, 204, 505 и 604, както и на автобусна линия 10ТМ.", "date": "2018.10.14", "title": "Движението в центъра на София блокирано заради маратон"}
{"url": "https://www.faktor.bg/bg/articles/novini/balgariya/27-godishen-mazh-zagina-pri-trudova-zlopoluka-v-polski-trambesh", "text": "27-годишен мъж от Велико Търново загина при трудова злополука в Полски Тръмбеш. В петък по обяд Николай Анчев бил спуснат със стол, вързан на въже, в силоз за зърно с дълбочина от 50 метра. Фирмата, в която той работил, била наета от рафинерията за олио в Полски Тръмбеш да почисти силозите от отлагания. Не е ясно какво точно е довело да фаталния изход. По първоначална информация починалият е бил с трудов договор. Същинската проверка по злополуката тепърва предстои. По случая работят криминалисти и Инспекцията по труда във Велико Търново.", "date": "2018.10.14", "title": "27-годишен мъж загина при трудова злополука в Полски Тръмбеш"}
{"url": "https://www.faktor.bg/bg/articles/novini/balgariya/ognyan-minchev-u-nas-konservator-se-stava-taka-kakto-ibrikchiite-tragvat-sled-pashata", "text": "„В България твърде често \"либерал\" или \"консерватор\" се става така, както ибрикчиите тръгват след пашата. Смени се пашата, сменя се пътят, сменят се паролите, нова музика свирят зурните, но ибрикчията дига ибрика и тръгва - след новия \"паша\"... Само келепирец да капне. Смешно е, но не е безвредно”, казва политологът Огнян Минчев, коментирайки поредните мераци на Волен Сидеров да се представя за консерватор и заедно с Бареков да правят предизборен съюз. „ Това поведение създава цинизъм. Това поведение праща послание - майната им на всичките \"идеи\", \"ценности\", дилеми... Удари едно текме на досегашните - пък се нареди на софрата със следващите. Точно текме - не е метафора, за магарета става дума. Не може една демокрация - пък и не само демокрация - да не бъде фасадна, докато различията и споровете в нея се изчерпват с дилемата кой колко ще завлачи от държавната софра. А като ги гледате тия, мислите ли, че нещо друго ги интересува или някога ще ги заинтересува? Затова, не вярвайте на етикети. Слушайте кой какво приказва и как го приказва - а и най-вече какво прави. Защото, известно е, личи си когато някой говори истината - своята, и когато лъже. Останахме една шепа хора. И все по-прости и нахални магарета ни лъготят”, казва политологт.", "date": "2018.10.14", "title": "Огнян Минчев: У нас „консерватор” се става така, както ибрикчиите тръгват след пашата"}
{"url": "https://www.faktor.bg/bg/articles/novini/svyat/uraganat-lesli-ostavi-15-000-domove-bez-tok-v-portugaliya", "text": "15 000 домове останаха без ток в Португалия, след като ураганът \"Лесли\" премина през страната. Няма съобщения за пострадали, но властите отново предупредиха да не се излиза без основателна причина. Десетки полети бяха отменени. Ураганът вече е отслабил силата си до капацитета на тропическа буря и се е отправил към Испания. Смята се, че ураганни ветрове със сила над 170 километра в час не са преминавали над тези територии от XIX век насам. Според статистиката на метеоролозите само пет урагана някога са достигали до тази част на Атлантическия океан. Страната все още се възстановява от проливните дъждове на остров Майорка, които предизвикаха наводнения на средиземноморския остров, отнели живота на 12 души през изминалата седмица.", "date": "2018.10.14", "title": "Ураганът \"Лесли\" остави 15 000 домове без ток в Португалия"}
{"url": "https://www.faktor.bg/bg/articles/novini/svyat/dyasnata-opozitsiya-pobedi-na-izborite-za-gorna-kamara-na-cheshkiya-parlament", "text": "Дясната опозиция печели на втория кръг на изборите за сенатори в Чехия, на които бяха заложени една трета от местата в горната камара на парламента. Управляващите партии \"Действие на недоволните граждани 2011\" (АНО) и Чешка социалдемократическа партия (ЧСДП) претърпяха поражение, след като избирателите дадоха най-голяма подкрепа на опозиционните десни движения \"Кметове и независими\" (СТАН) и Гражданска демократическа партия, основана от бившия президент Вацлав Клаус. На изборите трябваше да бъде определено кои от 236-те кандидати ще заемат 27-те (от общо 81) свободни места в чешкия Сенат. На първия тур на изборите преди седмица бяха избрани само двама десни политици, които успяха да съберат по над 50 на сто от гласовете. По данните на Чешкото статистическо управление след преброяването на 99,91 на сто от гласовете на избирателите Гражданската демократическа партия е абсолютен лидер. 10 нейни представители влизат в горната камара на парламента, с което нейната парламентарна група достига 16 сенатори. Групата на партията СТАН получава петима нови членове. С общо 17 сенатори тя ще се окаже най-голямата в горната камара и ще може да назначи свой представител за председател на Сената. АНО и ЧСДП спечелиха само по едно сенаторско място и ще разполагат само с 20 места в Сената. Комунистическата партия на Чехия и Моравия не получи нито едно място и за първи път от 1996 г. няма да има свои представители в горната камара на парламента. Избирателната активност на втория кръг беше 16,49 на сто.", "date": "2018.10.14", "title": "Дясната опозиция победи на изборите за горна камара на чешкия парламент"}
