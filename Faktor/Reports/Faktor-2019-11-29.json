{"url": "https://faktor.bg/bg/articles/srabski-ministar-prizovah-balgarskata-darzhava-da-prerazgleda-reshenieto-za-priznavane-na-falshivata-darzhava-kosovo", "text": "Сръбският министър за иновациите и технологичния развой Ненад Попович е поискал при посещението в София българското правителство да преразгледа решението си за признаване на Косово. Това съобщи самият той в профила си в \"Туитър\": \"Призовах българската държава да преразгледа решението за признаване на фалшивата държава Косово, което тогавашното българско правителство взе през 2008 г. Ние сме за постигане на компромис, но той трябва да бъде според конституцията и резолюция 1244 (на ООН)\". Пред колегата си Емил Караниколов Попович заявил, че го моли да предаде молбата на колегите си в правителството, пише държавната агенция", "date": "2019.11.29", "title": "Сръбски министър:  Призовах българската държава да преразгледа решението за признаване на фалшивата държава Косово"}
{"url": "https://faktor.bg/bg/articles/sgs-gleda-deloto-za-registratsiya-na-partiyata-na-slavi-trifonov", "text": "Състав на Софийския градски съд (СГС) ще се произнесе в законов срок от две седмици по искането за регистрация партията на шоумена Слави Трифонов - \"Няма такава държава\".  В началото на месец ноември сценаристът от \"Шоуто на Слави\" Тошко Йорданов внесе документите за регистрацията на ПП \"Няма такава държава\" в Софийския градски съд. Това стана след учредяване на партията при закрити врата месец по-рано, предаде Булфото.", "date": "2019.11.29", "title": "До две седмици СГС ще се произнесе за регистрацията на ПП \"Няма такава държава\""}
{"url": "https://faktor.bg/bg/articles/zadarzhaha-mazh-zapodozryan-za-ubiystvoto-na-bashta-si-vav-vratsa", "text": "Убийство във Враца, задържан е съпричастен към престъплението 50-годишен мъж, съобщиха полицията, цитирани от „Дарик Нюз”. На 28 ноември в 19:10 часа, е получен сигнал за намерен мъртъв 77-годишен мъж. Трупът е открит в жилището в което живее, а сигналът е подаден от член на семейството. Полицейски служители и съдебен лекар са установили наранявания по трупа. След разследване е установено, че съпричастен към извършеното престъпление е 50-годишен мъж, син на убития, който е задържан.", "date": "2019.11.29", "title": "Задържаха мъж, заподозрян за убийството на баща си във Враца"}
{"url": "https://faktor.bg/bg/articles/prokuraturata-atakuva-v-sada-tarifata-za-vinetkite", "text": "Върховната административна прокуратура атакува в съда винетните такси. Тя е поискала Върховният административен съд (ВАС) да отмени цялата Тарифа за таксите, които се събират от Агенция „Пътна инфраструктура“ (АПИ), установи проверка на „Лекс“. В момента цената на годишната винетка за автомобили е 97 лева, а на месечната – 30 лева. За ТИР-ове и автобуси цената на месечната винетка е от 80 до 174 лв., в зависимост от екологичния компонент. Тази година най-голямата промяна при пътните такси беше, че електронната винетка замени хартиената, като към средата на септември приходите от електронните възлизаха на над 320 млн. лева. Самите винетни такси са регламентирани в Закона за пътищата, но цената за различните видове се определя именно в Тарифата за таксите на АПИ, за чиято отмяна настоява прокуратурата. От държавното обвинение са установили, че тарифата е издадена без мотиви, които би трябвало да са налице при внасянето на проекта за нея и да са публикувани на сайта на Министерския съвет, който я одобрява с постановление. „Проектът е бил съгласуван с отделните министерства, в съответствие с Устройствения правилник на Министерския съвет и неговата администрация. С това е спазено изискването на чл. 27 от ЗНА. Съгласуването и даването на становища не може да се приеме за реализиране на законовата възможност всички заинтересовани лица да се запознаят и изразят мнения по предоставения проект. Предложенията и становищата от министерствата не могат да се приемат като мотиви, тъй като не отговарят на изискванията, визирани в чл. 28, ал. 2 от ЗНА“, изтъква в протеста си до съда ВАП, имайки предвид, че към проекта е трябвало да има мотиви или доклад за: причините, които налагат приемането; целите, които се поставят; финансовите и други средства, необходими за прилагането на новата уредба; очакваните резултати от прилагането, включително финансовите, ако има такива и анализ за съответствие с правото на Европейския съюз. ВАП посочва, че на практика не е изпълнено задължението по закон да се проведе обществена консултация с гражданите и юридическите лица (чл. 26, ал. 2 от ЗНА). „Изброените задължения на съставителя на проекта са императивно предвидени, с оглед гарантиране на принципите за обоснованост, стабилност, откритост и съгласуваност, които се съдържат в нормата на чл. 26, ал. 1 от ЗНА. Своевременното съобщаване на проекта на нормативен акт, както и на мотивите за изработването му, съответно доклад на вносителя е предназначено да осигури реализиране на предоставената от закона възможност за изразяване на мнения на заинтересованите лица. Неизпълнението на всяко от последните задължения е процесуално нарушение“, посочва Върховната административна прокуратура. И допълва, че неспазването на закона е съществено, защото пряко рефлектира върху основни начала на административното производство – законност, равенство, достъпност, публичност и прозрачност, последователност и предвидимост.", "date": "2019.11.29", "title": "Прокуратурата атакува в съда тарифата за винетките"}
{"url": "https://faktor.bg/bg/articles/mestyat-za-koleda-tsentara-po-narkomanii-dalech-ot-horski-ochi", "text": "Центърът по наркомании, който бе разположен преди месеци в „Младост“, предизвика недоволство от страна на живеещите в квартала. Поради това центърът ще бъде преместен до Коледа от столичния квартал, съобщи в кулоарите на Народното събрание здравният министър Кирил Ананиев, но не разкри къде точно. „Ще бъде на място, далече от жилищни сгради, детски градини, площадки, училища, на затворено място, където има специализиран достъп, така че всичките тези неща, които ги изпатихме предишния път, да ги няма“, обясни Ананиев. Той посочи, че в момента се извършва ремонт на сградата, където ще бъде преместен центърът, и той ще приключи до 16 декември. „До 25 декември програмата ще бъде преместена, така че до коледните празници хората в „Младост“ да бъдат спокойни“, обеща здравният министър.", "date": "2019.11.29", "title": "Местят до Коледа Центъра по наркомании \"далеч от хорски очи\""}
{"url": "https://faktor.bg/bg/articles/bonev-i-siderov-s-shans-za-zam-shefskiya-post-v-obshtinskiya-savet", "text": "Общински съветник, който не е член на политическа група, също може да бъде предлаган и избиран за заместник-председател на СОС, ако получи повече от половината от гласовете на всички общински съветници. Това предвиждат промените в правилника за организацията и дейността на СОС, предложени от групата на ГЕРБ и СДС, информират  ТОПновини. По този начин независимите общински съветници Борис Бонев от \"Спаси София\" и Волен Сидеров от \" Атака\" ще могат да бъдат издигнати за зам.-председател на СОС. Предлага се още протоколите от заседанията на СОС и поименното гласуване на съветниците да са публично достъпни и да се публикуват на електронната страница Съвета. Заседанията на комисиите на СОС ще се излъчват пряко на електронната страница, като направените записи остават видими в архив. Друго нововъведение е, че освен към кмета на Столична община, питания ще могат да се отправят и към районните кметове. \"Основната задача е работата на общинския съвет да стане интересна за обществото и гражданите да взимат участие\", каза пред журналисти председателят на Столичния общински съвет Герджиков. ''Ще подмина намеците от страна на опозицията, че това се прави под техен натиск. За мен културата на политически разговор изисква да чуваш опонента си, добрите аргументи и да работиш в синхрон с добрите предложения. Не приемам това за натиск и по-важното е, че ние чухме гражданите. Те ни показаха, че искат лесен достъп до предложенията и решенията и ние отговорихме на тези очаквания'', заяви председателят на СОС. Предложените промени ще бъдат внесени още днес.", "date": "2019.11.29", "title": "Сидеров и Бонев с шанс за зам.-шефския пост в Общинския съвет"}
{"url": "https://faktor.bg/bg/articles/svetovnoizvesten-arhitekt-pecheli-konkursa-za-pl-sv-nedelya", "text": "Архитектурното студио на световноизвестния архитект Масимилиано Фуксас е победителят в международния конкурс на Столичната община за нова визия на пл. “Св. Неделя” в София. Резултатите бяха обявени от международното жури в присъствието на кмета на София Йорданка Фандъкова. През миналата година в интервю за “24 часа” Фуксас даде решението за новата визия на площада - да се махнат колите, и обеща неговото студио да се включи в конкурса. На второ място журито постави идейният проект на обединението Al Architects, а на трето - консорциума OW/MA/CL. В първия етап на конкурса участваха 14 проектантски екипа. От тях журито определи 7, които да разработят идейни проекти. Това са: консорциум OW/MA/CL с членове: One Works, Maofficinaах, Сracknell; студио “Паола Вигано”, \"Конкурент-90\" ЕООД, студио “Вилмот”, студио “Фуксас”, обединение AI Architects LLD, CLAB Architettura, Юрий Шередега, Дина Дридзе, Евгений Ширинян и обединение \"ДжиТиЕрЕф & Студио Морфе“ с участници: студио „Морфе“ и „Джовани Тортели Роберто Фрасони Аркитети“.", "date": "2019.11.29", "title": "Световноизвестен архитект печели конкурса за пл. “Св. Неделя”"}
{"url": "https://faktor.bg/bg/articles/obshtestvo-zakon-i-red-razkriha-prestapna-grupa-teglila-pari-s-podpraveni-bankovi-karti", "text": "Разкрита е престъпна група, теглила пари от подправени банкови карти в България и в чужбина. С обвинения са четирима души, някои от тях с присъди в чужбина.  \"Групата е била разследвана близо две години, за да могат службите да стигнат до организаторите\", обясни заместник- директорът на ГДБОП Стоян Темелакиев.  \"Копирането на банкови карти се осъществява в по-богати европейски страни, а тегленето на парите е ставало на банкомати в страни от Латинска Америка\", допълни говорителят на спецпрокуратурата Сийка Милева: \"Финансовите постъпления от паричната дейност се връщали обратно в България. \"Мулетата\", след като изтегляли неправомерно получените средства, превеждали чрез системите за бързо разплащане на имената на роднини на членовете на организираната престъпна група малки суми с цел да не будят подозрение\". \"Сумите, които са усвоени от тази група, са големи. И ако мога по-общо да кажа, до вчера бяха доволни от живота\", добави Темелакиев.", "date": "2019.11.29", "title": "Разкриха престъпна група, теглила пари с подправени банкови карти"}
{"url": "https://faktor.bg/bg/articles/poslednata-balgarska-podvodnitsa-napravi-svoeto-finalno-plavane", "text": "Готов е теренът в Белославското езеро, където последната българска подводница \"Слава\" ще бъде превърната в музей. В момента плавателният съд е Военноморската база във Варна и ще бъде изтеглен по вода до новия си дом. Очаква се сложната морска операция да се извърши до дни, предаде БНТ. За укрепването на мястото за бъдещия музей са използвани дървени материали от Държавния военен резерв в Самоков, както и бетонни пилоти с много добра якост, произведени преди 20 години. От няколко дни теренът, на който ще бъде поставена подводницата, се удълбочава с 6 метра.   След като бъде провлачена до тук, тя ще бъде на вода. Подготвили сме специални отпадъчни материали от селскостопанска продукция, върху тях тя ще легне. И по този начин да можем да я издигнем на по-високо ниво, каза Данко Калчев от фондация \"Белославско стъкло\". След изтеглянето на 76-метровата подводница до Белослав, реставрацията ще започне с укрепване на външния ѝ корпус. След това ще се изчисти ръждата и ще се премахне мухълът. Едва накрая ще бъде възстановен автентичният вид на плавателния съд. \"Самото възстановяване ще бъде много по-дълъг процес. И ние много се надяваме обществеността на Варна, подводничарите, военните да ни помогнат в нейното автентично възстановяване, а това ще бъде доста по-продължителен процес.\", допълни Калчев. Подводницата \"Слава\", която ще бъде превърната в музей, ще остане в Белославското езеро през следващите 9 години.", "date": "2019.11.29", "title": "Последната българска подводница направи своето финално плаване"}
{"url": "https://faktor.bg/bg/articles/kanal-5-makedoniya-razgovorite-v-savmestnata-komisiya-propadnaha-oshte-predi-ofitsialnoto-im-priklyuchvane", "text": "Въпреки че двудневната среща в София все още продължава, мненията на двамата съпредседатели, изразени по БНТ, предполагат, че разговорите са пропаднали още преди официалното им приключване. Ръководителите на комисиите от българска и македонска страна професорите Ангел Димитров и Драги Георгиев заявиха, че за учебниците по история няма споразумение за Средновековието, тъй според тях двете страни възприемат по различен начин периода от IX век, когато според българската историография е създадена българската идентичност, коментира македонският телевизионен \"Канал 5\"  „Голямото несъгласие с нашите колеги е, че през 9 век и след това, когато по-голямата част от географска Македония става неразделна част от българската държава за два века, се формира българската националност. Това нашите колеги не искат да приемат, казва Ангел Димитров, ръководител на българската страна на Комисията. \"Ние не оспорваме формирането на тази българска нация, но че тя се е формирала на цялата територия и че всички религиозни и идеологически слоеве не влияят върху това население да се формира по друг начин и да формира други идентичности, ние не сме съгласни\", заяви Драги Георгиев, ръководител на македонската страна на Комисията На заседанието трябва да бъде обсъден и въпроса за Гоце Делчев, който както Георгиев, така и Димитров са осъдили на неуспех, преди да започнат днешните разговори, коментира телевизионният канал. „Ако тази Комисия настоява да определи дали Гоце Делчев е бил българин или македонец, няма да има решение. По онова време това не става дума за „черно-бял свят“ и няма ясно разделение на българското или македонското съзнание, казва професор Георгиев. „Ако не знаем какъв е един човек, не можем да оценим точно работата му. Самият Гоце Делчев е казал какъв е. Семейството му също го е казвало“, казва Димитров. Това е деветото и последно планирано заседание на Съвместната комисия за годината. Българската страна е поискала ново заседание до края на годината. (Агенция \"Фокус\")", "date": "2019.11.29", "title": "Канал 5 (Македония): Спорът за Средновековието и Гоце Делчев осъди на неуспех и днешните разговори, още преди да започнат"}
{"url": "https://faktor.bg/bg/articles/benovska-zadadoh-vapros-na-prezidenta-tramp-a-toy-popital-borisov-koya-e-tazi-v-zelenoto-e-ne-mu-dadoh-yabalka-che", "text": "„Хейтят ме дърти жени със заспал сексуален статус“, избухна известната тв водеща Илияна Беновска поповод стотиците коментари относно дрескода й при посещението в Белия дом. Припомняме, че Беновска публикува интересен кадър от визитата си във Вашингтон, който буквално запали социалните мрежи. Водещата бе част от групата български журналисти, които придружаваха официалната ни делегация за срещата с американския президент Доналд Тръмп, припомня сайтът „Флагман“. Тя позира на Южната поляна на Белия дом с отровно зелено сако, панталон с кант и френски джобове, който мнозина биха определили като анцуг и боти до глезена, които удивително приличат на модел на Джими чу. „Пред Белия дом! Зададох въпрос на президента на САЩ Тръмп. После Борисов каза, че Тръмп попитал: Коя е тази в зеленото?Е, не му дадох ябълка,че…“, написа в личния си профил Беновска, след което последваха стотици коментари. „Социален експеримент беше да кача снимката от Белия дом“, пише тя, а след няколко часа в нов пост се изтъква: „Аз съм първият български журналист в контакт с Тръмп“, след което заключва: „Хейтят ме дърти жени и не…, ще се изразя деликатно… Заспали мъже. Тъжно!“ Коментарите на Беновска продължават и тя определя критиците си за хора със „заспал сексуален статус, които нямат социално постижение, нито родителски, нито семейни“. Късно снощи, Беновска е написала и още един коментар: „Имам Нощни занимания , вън от хейтърите, сори, че са самотни… Кой каквото могъл. Скъпи Лели на моята възраст – купете си и си ТУРЕТЕ НА БУТОВЕТЕ СИ… МОЯ „официален АНЦУК“- ВИЖТЕ МУ МАРКАТА. И после Пишете. АААА – и прилагайте снимка – официален анцуг! чакам!“. София / България", "date": "2019.11.29", "title": "Беновска:  Хейтят ме! Зададох въпрос на президента Тръмп, а той попитал Борисов: Коя е тази в зелено? Е, не му дадох ябълка…"}
{"url": "https://faktor.bg/bg/articles/sarbiya-postroi-za-rekordno-kratko-vreme-svoyata-chast-ot-turski-potok", "text": "Строителството на сръбския участък от газопровода \"Турски поток\" от границата на България до границата с Унгария е извършено за рекордно кратко време. Това съобщи пред журналисти ръководителят на производствено-техническото управление на компанията IDC Евгений Улрих, предаде ТАСС. Постигнахме своебразен рекорд, като за половин година положихме 400 километра тръби (по 6 километра на ден), посочи Улрих, според когото работите на сръбския участък от \"Турски поток\" са били много сложни в технологичен план. По думите на Улрих в планинските части на страната за прокарването на тръбите на газопровода са извършвани и взривни дейности. Ръководителят на производствено-техническото управление на компанията IDC съобщи още, че подводният участък на газопровода под река Дунав в Сърбия е поставил нов европейски рекорд за дължина (на подводен участък). По време на строителните работи се сблъскахме с редица трудности заради сложните геоложки условия под Дунав. Въпреки всичко този участък бе изграден за 32 дни, посочи Улрих. След като получим газ от територията на България, газопроводът ще влезе в експлоатация. Годишно през територията на Сърбия ще се транспортират 12,87 милиарда куб. м. газ., каза той. Очаква се доставките на газ по сръбския участък на \"Турски поток\" да започнат до края на април 2020 г., посочва ТАСС.", "date": "2019.11.29", "title": "Построиха сръбския участък от \"Турски поток\" за рекордно кратко време"}
{"url": "https://faktor.bg/bg/articles/ikonomika-slabo-povishavane-na-bezrabotitsata-v-balgariya-do-4-2-i-stabilizatsiya-v-es-na-rekordno-dano-ot-6-3", "text": "През октомври 2019 година нивото на безработица в 28-те страни от Европейския съюз (ЕС) стабилизира за четвърти пореден месец в рекордно дъно от 6,3%, в рамите на еврозоната се понижи до 11-годишно дъно от 7,5%, а в България безработицата се повиши слабо до 4,2% след стабилизация през предходните три месеца в историческо дъно от 4,1% (най-ниско ниво от 2000 година, откакто Евростат разполага с данни за нашата страна). Безработицата в ЕС остана през октомври за четвърти пореден месец на ниво от 6,3%, като това е най-ниската безработица, откакто Евростат стартира ежемесечното си проучване през януари 2000-а година, и след като година по-рано тя беше на ниво от 6,7% (през октомври 2018-а). В рамките на еврозоната нивото на безработицата пък се понижи до 7,5% от 7,6% през септември и спрямо 8,0% година по-рано, достигайки най-ниско ниво от юли 2008-а година. Според европейската статистика общо 15,583 млн. европейци, от които 12,334 милиона от еврозоната, са били без работа през десетия месец на настоящата година, като спрямо септември е отчетено понижение на безработните в ЕС с 29 хиляди, а в рамките на еврозоната - с 31 хиляди. Спрямо октомври 2018-а година общият брой на безработните европейци е спаднал с 939 хиляди, от които 761 хиляди само в рамките на единния валутен блок. Рекордно ниските нива на безработицата в еврозоната и в целия ЕС остават едни от малкото позитивни новини за състоянието на европейската икономика и потвърждават, че опасността от рецесия е малко вероятна. Поне на теория много ниската безработица трябва да подкрепи потребителските разходи и респективно икономиката на стария континент. Най-ниска безработица през септември е регистрирана в Чешката република (безработица от едва 2,2%), следвана от Германия (3,1%) и Полша (3,2%), докато най-висока остана безработицата в Гърция (ниво от 16,7%, но според данни на Евростат за август 2019-а) и Испания (14,2% през октомври 2019-а). През октомври общо 3,240 млн. младежи на възраст под 25 години са били без работа в ЕС (ниво на младежка безработица от 14,4%), като това представлява понижение на младежката безработица със 160 хиляди спрямо година по-рано, когато безработицата сред младите европейци беше на ниво от 15,1%. Евростат представи и данни, според които нивото на безработица в България се повиши слабо през октовмри до 4,2%, след като през предходните три месеца стабилизира в рекордно историческо дъно от 4,1% (най-ниска безработица в нашата страна от януари 2000 година, откогато Евростат разполага с този тип данни). Въпреки слабото повишение нивото на безработица, то остава далеч под нивото от 4,9% година по-рано (през октомври 2018-а). Ниво на безработица от 4,2% отрежда на България девето място сред всички 28 членове на Европейския съюз с най-ниска безработица, като нашата страна е една от 18-те членки на ЕС с безработица, която е по-ниска от средноевропейската. През десетия месец на настоящата година 142 хиляди българи са били без работа спрямо 138 хиляди през септември и 137 хиляди през юли и август (рекордно нисък брой на безработните българи откакто съществува тази статистика за нашата страна от началото на далечната 1995-а година). Година по-рано (през октомври 2018-а) безработни бяха 163 хиляди българи в трудоспособна възраст, показват днешните данни на Евростат. Нивото на младежката безработица в България се повиши през октомври до 9,1% от 8,8% през септември, но под 11,3% година по-рано, като през десетия месец на годината без работа са били общо 13 хиляди български младежи на възраст под 25 години спрямо 12 хиляди през август и през юли и спрямо 16 хиляди година по-рано (през октомври 2018-а). Данните на Евростат също така показват, че безработицата сред жените в нашата страна се повиши през октомври до 4,0% от 3,9% през септември, но под безработица от 4,4% година по-рано, докато безработицата сред мъжете се повиши до 4,4% след стабилизация през предходните три месеца на ниво от 4,3% и под ниво от 5,4% през октомври 2018-а година.", "date": "2019.11.29", "title": "Слабо повишаване на безработицата в България до 4,2% и стабилизация в ЕС на рекордно дъно от 6,3%"}
{"url": "https://faktor.bg/bg/articles/kultura-balgarka-poluchi-nagrada-ot-sayuza-na-gratskite-pisateli", "text": "За пореден път гръцката държава оцени многогодишния труд на българската преводачка Здравка Михайлова като посланик на гръцката писменост и култура в чужбина, съобщи БНР.  Съюзът на гръцките писатели връчи на елинистката наградата „Дедал“ за цялостния ѝ принос към литературата и комуникацията между народите чрез културата. „Ние имаме нужда от такива хора, които обичат Гърция и сме им благодарни“, каза писателката Елена Хузури, която представи Здравка Михайлова на присъстващите в амфитеатъра „Трицис“ на Културния Център на гръцката столица. „Запознах се със Здравка през 2000 година на една конференция за Балканите, организирана от Съюза на гръцките писатели, на остров Родос, си спомня Елена Хузури. Не знаех, че е българка и останах изненадана, защото гръцкият ѝ беше перфектен. Станахме приятелки – Здравка е общителна и топла, тя гради комуникационни мостове. След това преведе моя първи роман „Тъмният Вардар“, който представлява един мой диалог със снимка на Огюст Леон – фотограф, участвал в проекта „Архивите на планетата“ на Албер Кан. На тази снимка разпознах своя дядо сред бежанци от Мелник през 1913 г. На Здравка ѝ хареса книгата ми, защото използвах съчетание от съвременни разказвателни техники и защото основната ми цел беше да прокарам едно послание, че народите от Югоизточна Европа трябва да преодолеят националните си противоречия. Те имат много общо и трябва да бъдат приятели\", разказа Хузури. „Здравка Михайлова принадлежи към едно подбрано общество не само на български, но и на чуждестранни преводачи на гръцкия език“, – изтъкна Николаос Влахакис, който е бил пресаташе в гръцкото посолство в София. Той е завършил Философския факултет на Софийския университет и днес е член на Българо-гръцкото културно дружество „Аристотел“, чийто заместник председател е госпожа Михайлова.  „В страната си тя продължава една светла традиция на български елинисти като Георги Куфов (известен като най-добрия преводач на Казандзакис, предал езиковия и културния му стил) и Стефан Гечев, който за първи път представя на българската публика гръцкия поет Кавафис, близък приятел е на гръцкия поет нобелист Одисеас Елитис и е спасил по време на нацистката окупация гръцкия поет Варналис, благодарение на службата си в българското посолство по онова време\".", "date": "2019.11.29", "title": "Българка получи награда от Съюза на гръцките писатели"}
{"url": "https://faktor.bg/bg/articles/kultura-byala-samota-novata-kniga-na-raynhold-mesner", "text": "Още една книга на легендарния алпинист Райнхолд Меснер е на българския пазар от днес.  “Бяла самота” разказва за едни от най-драматичните моменти в живота на Меснер - неговата трогателна история, свързана с връх Нанга Парбат, срещата с който до голяма степен предопределя по-нататъшния живот на първия човек, изкачил всичките 14 осемхилядника на планетата. В момента на 75 години, Меснер оставя в историята на алпинизма изключителни постижения, най-популярните сред които са: - първото изкачване на Еверест без допълнителен кислород - 1978 г. с Петър Хабелер; - първото солово изкачване на Еверест, в чист алпийски стил - 1980 г.; - първият човек в света с т.нар. Хималайска корона (някои от осемхилядниците изкачва по нови маршрути); - първи траверс на осемхилядник - Нанга Парбат, през 1970 г., заедно с брат си Гюнтер Меснер. За Райнхолд Меснер именно тази експедиция - до Нанга Парбат*, се превръща в едно от най-важните събития в живота. Двамата братя (Райнхолд - на 26 години, Гюнтер - на 24) се качват по Рупалската стена и слизат по Диамирския склон. На слизане лавина убива Гюнтер. В следващите няколко години Меснер се връща още три пъти, а на четвъртия - през 1978 г., прави първото солово изкачване на осемхилядник от Базов лагер, по нов маршрут, по Диамирската стена. Повече от 30 години след трагедията на Нанга Парбат продължават спекулации в алпийските среди около смъртта на Гюнтер, Райнхолд е обвиняван, че го е изоставил. През 2005 г. тялото е намерено и това слага край на съмненията. Оказва се, че събитията са били точно такива, каквито Меснер е описал. В тази книга той пише за черната и бялата самота. Черната, която изпълва човек с гняв, и бялата, която е избраната самота, самотата, която дава сила. Изкачвайки години по-късно Нанга Парбат отново, Меснер пише, че \"това е бил моментът, в който черната самота е станала бяла\".", "date": "2019.11.29", "title": "\"Бяла самота\": Новата книга на Райнхолд Меснер"}
{"url": "https://faktor.bg/bg/articles/zapochva-deloto-sreshtu-alen-delon-za-priznavane-na-bashtinstvo", "text": "Следващия месец френското правосъдие ще започне да разглежда представения от Ари Булон иск за признаване на бащинство от актьора Ален Делон, предаде Франс прес. \"Съд в Орлеан в Централна Франция постанови, че трябва да има първо съдебно заседание до месец и пледоарии до три месеца\", поясни адвокатът на Ален Делон Кристоф Айела. Ари Булон - синът на певицата Нико, представи този иск за признаване на бащинство пред съд в Орлеан, защото Делон притежава дом в района. Ален Делон никога не е признавал, че е баща на Ари Булон, сина на певицата Нико от групата \"Велвет ъндърграунд\". Известният актьор имал кратка връзка с Нико през 60-те години на миналия век. Ари е отгледан от майката на Ален Делон Едит Булон.", "date": "2019.11.29", "title": "Започва делото срещу Ален Делон за признаване на бащинство"}
{"url": "https://faktor.bg/bg/articles/papatata-smenya-papamobila-shte-se-vozi-v-rumanska-kola", "text": "Изненадваща нова придобивка получи автопаркът на папа Франциск. Известният с критичното си отношение към лукса Свети отец вече ще се придвижва с„Дачия Дъстър\".  Достъпният високопроходим модел на румънския производител е дарение от италианското представителство на компанията майка - \"Рено\".  Дъстърът е специално модифициран от румънски инженери за нуждите на Франциск. Подобно на останалите папамобили, върху покрива е поставена защитена с(вероятно бронирано) стъкло конструкция, на която да стои Светият отец. Докато си почива, той ще е на специално направена седалка в купето.  За по-лесно качване и слизане, джипът е с 30 см по-нисък. Конструкцията също е усилена, като няма официална информация дали става дума и за поставяне на броня.", "date": "2019.11.29", "title": "Папата сменя колата, вече ще се вози в румънски автомобил"}
{"url": "https://faktor.bg/bg/articles/lechkov", "text": "\"Продължавам да бъда първи вицепрезидент. От самото начало казах, че трябва да се концентрираме върху устава - има си правила, които трябва да ги спазваме. Продължават колегите да взимат неправомерни, според мен, решения. Само Конгресът може да решава - той избира президент, вицепрезиденти и Изпълком. Аз не съм подал оставка, защото така или иначе трябва да продължи да функционира Българският футболен съюз\". Това заяви пред БНТ Йордан Лечков, за който вчера стана ясно, че е освободен от поста си. \"Аз нямам никакви апетити да се кандидатирам занапред, нито искам да участвам. Който предлага Конгрес, нека да си казва и директно кандидата. За да има редовен Конгрес, трябва да бъде свикан правилно\", допълни той. \"Вчера колегите взеха решение, което казах, че не го подкрепям, защото смятам, че е нередовно взето. Оттук нататък съдът ще се произнесе\", каза още Лечков. \"Това, което в последните години държавата помага за футбола, е много малко перо от това, което ние осигуряваме. Ние се самоиздържаме - единствената спортна федерация, която се самоиздържа\", добави той. \"Аз от 20 години финансирам футбола в България и се занимавам с детско-юношеска школа. Голяма част от моите колеги само живеят на гърба на футбола, а аз харча своите лични средства за изграждането на футболисти\", обясни Лечков. \"Не съм се карал с никого. В добри отношения съм с Красен Кралев\", заключи той.", "date": "2019.11.29", "title": "Лечков: Още съм вицепрезидент на БФС, отстраняването ми не е по Устав"}
{"url": "https://faktor.bg/bg/articles/nova-tv-i-bnt-shte-izlachvat-savmestno-vsichki-machove-ot-evropeyskoto-parvenstvo-po-futbol-uefa-evro-2020", "text": "Нова Броудкастинг Груп и Българската национална телевизия ще излъчват съвместно всички мачове от Европейското първенство по футбол – УЕФА Евро 2020. Това ще е юбилеен турнир, който ознаменува 60-годишнината на състезанието. Всички български фенове на футбола ще могат да се насладят на вълнуващите двубои от 12 европейски града, всеки от които предстои да се превърне в бляскава арена на спортното събитие на годината. „Щастливи сме, че отново в партньорство с обществената телевизия, ще дадем шанс на  многобройните футболни привърженици в България да проследят най-важното събитие следващата година. Нова Броудкастинг Груп има утвърдени позиции в предлагането на богато и качествено спортно съдържание. УЕФА Евро 2020 е още едно доказателство, че медийната компания гарантира достъп на зрителите до най-атрактивните спортни първенства“, коментира изпълнителният директор на Нова Броудкастинг Груп Николай Андреев. „Българската национална телевизия продължава многогодишната традиция да показва мачовете от финалите на Европейските първенства по футбол. Отново, благодарение на професионализма и опита на екипа от коментатори, редактори, репортери и оператори БНТ ще ни направи свидетели на вълнуващите битки на юбилейното първенство на Стария континент. С интересни и впечатляващи като гости студийни програми, с атрактивно и модерно представяне на всичко свързано с шампионата, ще помогнем на зрителите не само да усетят, но и да бъдат част от празника на Великата игра“, заяви Емил Кошлуков, генерален директор на БНТ. Телевизионните канали на двете медии ще покажат на живо всички мачове от УЕФА ЕВРО 2020, което започва на 12 юни 2020 г. и ще продължи 1 месец. Своят дебют в домакинството на Европейското първенство по футбол ще направят 8 града и 7 държави. Футболните двубои ще се проведат в Лондон, Мюнхен, Рим, Баку, Санкт Петербург, Букурещ, Амстердам, Дъблин, Билбао, Будапеща, Глазгоу и Копенхаген. За първи път мачове от финалния турнир ще има на територията на Азербайджан, Русия, Румъния, Република Ирландия, Унгария, Шотландия и Дания. Опитният спортен екип на Нова Броудкастинг Груп ще предложи атрактивна студийна програма с анализи и новини от горещите точки на първенството. Домакини на студийните програми от София ще бъдат утвърдените спортни журналисти Борислав Борисов, Петър Виденов и Мирослав Арабаджиев. Сред коментаторите на футболните срещи са Георги Драгоев, Виктор Врачев, Лъчезар Пройнов, като всички журналисти от футболния екип на спортния отдел на медията ще имат възможността да коментират поне един мач.   Като телевизия с опит и традиции в отразяването на големи футболни форуми, БНТ залага на своите утвърдени имена. В коментаторския екип влизат Ивайло Ангелов, Петър Василев, Стефан Георгиев и Петър Иванов. Едно от лицата на първенството в ефира на БНТ ще бъде Илия Илиев, познат на публиката от дългогодишните си изяви в Сутрешния блок на медията, както и като водещ на студийните програми за Лига Европа. За да бъде предадена пълноценно емоцията и обхвата на УЕФА ЕВРО 2020, БНТ поставя особен акцент върху собствения репортерски екип на място. Росен Станчев ще представя ежедневни репортажи от градовете, в които ще се играят мачовете. Нова Броудкастинг Груп ще предава на живо мачовете от УЕФА Евро 2020 по DIEMA и NOVA, както и в каналите на DIEMA XTRA. Българската национална телевизия ще излъчи двубоите по БНТ1 и БНТ3. Окончателната схема на мачовете, предавани на живо и на запис в каналите на Нова Броудкастинг Груп и Българската национална телевизия ще стане ясна след жребия на 2 декември 2019 г.", "date": "2019.11.29", "title": "Нова тв и БНТ ще излъчват съвместно всички мачове от Европейското първенство по футбол – УЕФА Евро 2020"}
{"url": "https://faktor.bg/bg/articles/sazdavat-nova-glavna-direktsiya-zhandarmeriya-spe-zhandarmeriya-spetsialni-operatsii-i-borba-s-terorizma", "text": "Парламентът прие промени в Закона за МВР на първо четене, предаде \"Фокус\". За тях гласуваха 102 народни представители, \"против\" - 19 и \"въздържали се\" - 29, с което те бяха приети.  Основна цел на законопроекта е извършване на реформи, целящи подобряване ефективността в дейността на МВР, както и прецизиране на текстове и отстраняване на несъвършенства в отделни разпоредби в ЗМВР, както и изменения и допълнения в други закони, свързани с функционалната компетентност на Министерството на вътрешните работи. С проекта се предлага подобряване на организацията на структурите в МВР, които осъществяват дейности, свързани с предотвратяване и пресичане на терористични действия, освобождаване на заложници, задържане или обезвреждане на особено опасни престъпници, неутрализиране на взривни вещества и устройства, опазване на обществения ред, осъществяване охрана на специални товари. В тази връзка е предвидено създаването на нова Главна дирекция „Жандармерия, специални операции и борба с тероризма”, която да бъде юридическо лице. В състава й следва да се включат досегашните Специализиран отряд за борба с тероризма и дирекция „Жандармерия”. Предвидени са разпоредби, свързани с осъществяването на експертно-криминалистичната дейност, внедряване на нави методики основани на модерни научни методи и подходи, повишаване качеството на експертизите и анализите, извършвани от Научноизследователския институт по криминалистика. Предвижда се служебните правоотношения на част от служителите, осъществяващи експертно-криминалистичнита дейност да бъдат уредени със ЗМВР, а не със Закона за държавния служител. Това е и предложението за служителите от Института по психология. Предвидени са изисквания за специализирана техника, съоръжения и лични предпазни средства, използвани от органите за пожарна безопасност и защита на населението и е създадено изрично правно основание за издаване на подзаконов акт, който да предвиди специфични стандарти за използването на техника и средства. Регламентира се и Центърът за професионално обучение към Главна дирекция „ Пожарна безопасност и защита на населението”, като по този начин ще се изпълнят изискванията по Закона за професионалното образование и обучение и ще се създаде възможност за получаване на необходимите акредитации. Предвидено е и правоотношенията със служителите от дирекция „Инспекторат” да бъдат уредени със Закона за държавния служител, което съответства на упражняваната от тях дейност. Друга цел на законопроекта е недопускане назначаването на лица на държавна служба при установена зависимост или злоупотреба с наркотични вещества и аналози, както и при отказ да бъдат изследвани. Предвидена е и разпоредба за временно отстраняване на служител, който се яви на работа в състояние, за което може да се предположи, че е след употреба на наркотично вещество. В Съвета за социално партньорство е предвидено да бъдат включени сериозни и представителни синдикални организации с възможност да гарантират изпълнението на консенсусните решения и устойчивост на договореностите. С изменението на ЗМВР ще се създаде правна уредба за издаване на заместващи документи в случаите на налагане или потвърждаване на мярка за процесуална принуда – забрана за напускане пределите на страната.", "date": "2019.11.29", "title": "Създават нова Главна дирекция „Жандармерия, специални операции и борба с тероризма”"}
{"url": "https://faktor.bg/bg/articles/isteriyata-cheren-petak-trafik-zadrastvaniya-i-ludnitsa-v-molovete", "text": "Истерията \"Чернен петък\", завладява не само целия свят, от няколко години е модерна и у нас. Шопинг маниаците от рано сутринта окупират търговските центрове и всички места, които предлагат големи намаления. От МВР предупредиха водачите да се въоръжат с търпение. Около моловете в София и всички големи градове на страната, се очакват огромни задръствания. Полицейски екипи ще помагат за по-лесното придвижване, но въпреки това в пиковите часове тапите могат да блокират сериозно движението. Припомняме, че днес магазините масово правят намаления на стоките си. Маркетинг специалисти предупреждават клиентите добре да оглеждат промоциите, за да не станат обект на измама. От МВР пък допълват всички да си пазят чантите и портфейлите, тъй като сред клиентите щъкат джебчии.  Това се случва най-често при онлайн търговията. IT-специалисти съветват клиентите винаги да проверяват сайта, от който купуват - името му и неговата легитимност. Трябва да следят за ревюта – дали сайтът, който са избрали съществува в интернет света. Т.е., препоръчително е да открием отзиви във форуми или в социалните мрежи.", "date": "2019.11.29", "title": "Стартира истерията \"Черен петък\": Трафик, задръствания, празник за джебчиите и лудница в моловете"}
{"url": "https://faktor.bg/bg/articles/iskat-postoyanen-arest-za-psihiatarkata-iztochvala-zdravnata-kasa", "text": "Прокуратурата ще поиска постоянно задържане под стража на психиатърката от Пловдив, арестувана за схема за източване на НЗОК. Според разследващите щетите са за над половин милион лева. Задържанaта психиатърка чрез лични лекари от района на Пловдив поставяла фалшива диагноза \"Параноидна шизофрения\". Тя фалшифицирала прегледи на пациенти и незаконно получавала скъпи ампули с лекарства, които след това пласирала на половин цена на черния пазар. Една ампула от медикамента струва между 700 и 900 лв. В схемата са намесени 52-ма пациенти, които никога не са били преглеждани и диагностицирани с шизофрения. Те са от пет различни общини в Пловдивска и Пазарджишка области. Тепърва ще се разследва дали в престъпната схема са намесени лични лекари и служители на Касата.", "date": "2019.11.29", "title": "Искат постоянен арест за психиатърката, източвала Здравната каса"}
{"url": "https://faktor.bg/bg/articles/bankerkata-prisvoila-1-milion-si-podarila-kruiz-i-bilet-za-shampionska-liga", "text": "Пътувания с круизни кораби, посещения на екзотични дестинации и дори финал на Шампионската лига на живо - всичко това си е подарила 38-годишната банкова служителка от Варна Невена Йорданова, съобщава dir.bg. Дамата във вторник беше задържана и обвинена за източването на близо 1 милион лева от сметките на клиенти на банката. Жената е публикувала в профила си във Фейсбук кадри от Египет, Дубай и дори от стадион \"Сан Сиро\" в Милано, където през 2016 г. бе изигран финалът от Шампионската лига между отборите на \"Реал Мадрид\" и \"Атлетико Мадрид\". В поста си във Фейсбук варненката споделя, че е сбъднала една своя мечта при това на рождения си ден. В някои от пътуванията си Невена е придружавана и от родителите си, чиито сметки също източи. Днес прокуратурата във Варна ще поиска от съда налагането на най-тежката мярка за неотклонение \"задържане под стража\" за 38-годишната обвиняема. Установено бе, че Йорданова изпращала откраднатите пари на мъж от монтанското село Мокреш, с когото имала интернет връзка и никога не е виждала. В реалния живот мъжът има различно име от това, с което се е представил на банкерката. В момента спи на хотел, докато в къщата му тече мащабен ремонт. Има няколко луксозни коли, съобщи Нова телевизия. Парите, 38-годишната Невена му пращала по куриер, с колети. В профила на мъжа в социалните мрежи могат да се видят и снимки на огромни пачки с пари, в луксозна кола. Разследващите нямат съмнения - мъжът, прибирал пратките с парите и виртуалния приятел на банкерката, са една и съща личност. \"Самоличността на мъжа е ясна. Текат действия по отношение на него, но няма достатъчно доказателства, които да доведат до обосновано предположение, че е извършил престъпление\", заяви Красимир Конов - окръжен прокурор на Варна. В Мокреш също са сигурни, че мъжът, омаял банкерката и прибрал 1 милион, е техен съселянин. \"С нищо не се занимава, момче от село е. Той не е виновен. Като са му пратили, защо да не ги взима?\", коментира жител на село Мокреш. Във Варна, банковата служителка живее с родителите си в кооперация. Родителите й, които загубили спестяванията си в схемата, отказват да говорят за случилото се с дъщеря им. Темата е основна за съседите им. \"Много добро семейство са. Шокирани сме\", коментират те. Парите от чуждите сметки, жената теглила в продължение на години. \"Около 30 човека са. Техните интереси са гарантирани. Случайно са били подбрани. Целта са срочни влогове и разплащателни сметки. Сумите, които са били превеждани са 5, 8, 20 хиляди лева\", каза още Красимир Конов. Ако бъде призната за виновна Невена Йорданова може да получи от 10 до 20 години затвор.", "date": "2019.11.29", "title": "Банкерката, източила 1 милион, си подарила екзотични круизи и билет за Шампионска лига"}
{"url": "https://faktor.bg/bg/articles/v-darzhaven-vestnik-izleze-ukazat-za-naznachavaneto-na-ivan-geshev-za-glaven-prokuror", "text": "В \"Държавен вестник\" излезе указ номер 237 от 26.11.2019 г. за назначаването на Иван Гешев за главен прокурор.  \"УКАЗ № 273 ОТ 26.11.2019 Г. ЗА НАЗНАЧАВАНЕ НА ИВАН СТОИМЕНОВ ГЕШЕВ ЗА ГЛАВЕН ПРОКУРОР НА РЕПУБЛИКА БЪЛГАРИЯ  Обн. ДВ. бр.94 от 29 Ноември 2019г. На основание чл. 129, ал. 2 от Конституцията на Република България ПОСТАНОВЯВАМ: Назначавам Иван Стоименов Гешев за главен прокурор на Република България. Издаден в София на 26 ноември 2019 г. Подпечатан с държавния печат\". Припомняме, че президентът Румен Радев подписа решението на ВСС, който преизбра Гешев за обвинител №1. При първото гласуване Румен Радев върна указа с мотива, че в \"надпреварата\" има само един кандидат.", "date": "2019.11.29", "title": "В \"Държавен вестник\" излезе указът за назначаването на Иван Гешев за главен прокурор"}
{"url": "https://faktor.bg/bg/articles/kmetat-na-pernik-vodniyat-rezhim-dava-rezultat", "text": "\"В момента нивото на язовир Студена е 4 462 000 куб./м. Нивото на водата е намаляло с 20 000 кубика за денонощието. Притокът ни е 152 л./с, а оттокът ни е 350 л./с“. Това заяви кметът на Перник Станислав Владимиров пред \"Фокус\".  По думите му водният режим в Перник дава резултати. „Вчера нямахме никакво намаляване на обема. Онзи ден имахме много малко с 2 000 кубика. Днес е с малко повече. Надявам се с дъждовете през нощта пак да тръгне обратният процес. Кметът на Перник отбеляза, че за момента не може да се каже дали водният режим ще приключи преди март месец. „Това зависи от природата. Разчетите показват до април да имаме добро водоподаване в рамките на воден режим“, каза още Владимиров.", "date": "2019.11.29", "title": "Кметът на Перник: Водният режим вече дава резултат"}
