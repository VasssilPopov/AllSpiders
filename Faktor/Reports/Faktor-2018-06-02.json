{"url": "https://www.faktor.bg/bg/articles/novini/svyat/poroshenko-stroim-pat-kam-balgariya", "text": "Украйна ще продължи строителството на международен път М-15 Одеса-Рени през Румъния към България, съобщи президентът Петро Порошенко, цитиран от “Укринформ” и \"Фокус\". “Имам приятна новина. При скорошното посещение на българския премиер Бойко Борисов се реши да строим този международен път не само между Одеса и Рени, а през Румъния и България и той ще свързва трите черноморски страни”, каза президентът. Порошенко допълни, че властите на Одеска област са получили съответното нареждане. “Днес имаме няколко възможни места за строителство на мост през Дунав. Започваме работата по необходимата проектна документация и съгласуване с нашите румънски и български партньори. Убеден съм, че това движение е правилно - път към Европа”, подчерта Порошенко.", "date": "2018.06.02", "title": "Порошенко: Строим път към България"}
{"url": "https://www.faktor.bg/bg/articles/politika/hlyab-i-pasti/prezidentat-obama-e-znael-istinata-za-boinga-no-e-zamalchal-pred-sveta", "text": "Администрацията на Барак Обама е знаела кой и как е свалил малазийския \"Боинг\" часове след трагичното събитие, но е укрила данните от обществеността, вместо на висок глас да обвини руското политическо и военно ръководство. В британския Observer анализаторът Джон Шиндлър посочва че Агенцията за национална сигурност (АНС) е изготвила и представила на президента подробен секретен доклад броени дни след катастрофата. „В САЩ научават почти веднага за участието на ГРУ в унищожаването на MH-17. Седмици по-късно украинските служби за сигурност публикуват свои разузнавателни данни, които недвусмислено посочват руските извършители на престъплението”, пише авторът на анализа. „Добре е, че най-сетне западните правителства настояват Москва да поеме  но е нелепо да бъде обявявана за сензационна информацията, която отдавна е известна на мнозина”, продължава Шиндлър. \"Американските разунавателни данни и спътниковите снимки бяха толкова точни и подробни, че експертите във Вашингтон само няколко дни след чудовищния кошмар знаеха кой и как е причинил  авиационната катастрофа.” Пет дни след трагедията The Washington Post публикува коментар, в който твърди, че \"американското разузнаване знае за лъжите на Кремъл относно неговата „невинност” в тази мръсна операция”, припомня Шиндлър. \"Администрацията на Обама дава съгласието си да бъде публикуван ограничен обем от информация, получена от „сензори, които са засекли полета на ракетата от зенитната установка „Бук”, пораженията върху самолета след взрива на ракетата, телефонните разговори между сепаратистите в Източна Украйна, които потвърждават участието им в престъплението, както и потока от снимки и публикации в социалните мрежи, целящи   Но всичко това бяха трошици в сравнение с обема от информация, с който разполагаше разузнавателната общност в САЩ”, смята Шиндлър. Вместо незабавно да използва мощната политическа бомба срещу режима на Влдимир Путин, администрацията на Обама пасува, с което позволява на Кремъл да разпространява лъжливата си пропаганда, като упреква украинската страна в престъпно нехайство и зъл умисъл, докато световната общественост се пита всъщност как и защо 298 пътници са били сполетяни от най-голямото нещастие. Още по-нелепо изглежда поведението на американския президент на фона на друга авиационна драма, разиграла се през 1983 г. Тогава съветски изтребители свалят южнокорейски пътнически самолет, след което съветската дипломация започва да пробутват обичайните си лъжи. Само няколко часа след произшествието администрацията на президента Рейгън разсекретява разузнавателните сведения и „пет дни след катастрофата американският посланик в ООН публично   Което води до дипломатическо поражение и публично унижение на СССР на най-високо равнище”, отбелязва Джон Шиндлър. „Преди четири години президентът Барак Обама имаше възможността да предостави на човечеството цялата информация за престъпните деяния на Кремъл, но предпочете да се сниши.” Анализаторът смята, че фактите и заключенията, излезли на бял свят четири години след гибелта на 298 човешки същества, са могли да бъдат публикувани още през юли 2014 г.   „Случаят е пореден пример за удивителното нежелание на Обама да застане срещу Владимир Путин, срещу неговия режим и бързо растящия списък от техни престъпления и злодеяния.  След като отказа публично да осъди руската агресия, президентът Обама всъщност я поощри. Кулминация на растящата руска наглост стана пряката намеса на Кремъл в президентските избори в САЩ през 2016 г. Намеса със съдбоносни последици, с които живеем и в момента”, заключава Шиндлър.  Въз основа на резултатите от международно разследване на 25 май Австралия и Нидерландия официално обявиха, че Руската федерация е единственият виновник за гибелта на малайзийския самолет \"Боинг\", свален над Украйна на 17 юли 2014 г. На същия 25 май 270 роднини на загиналите холандски граждани внесоха в Европейския съд по правата на човека съдебен иск срещу Русия, като поискаха компенсация от милиони долари за всеки от убитите пътници. Съдебното дело ще бъде гледано в Холандия без участието на Русия, която в качеството си на постоянен член на Съвета за сигурност блокира свикването на специализиран международен съд, предложен в ООН от засегнатите държави.", "date": "2018.06.02", "title": "Президентът Обама е знаел истината за „боинга”, но е замълчал пред света"}
{"url": "https://www.faktor.bg/bg/articles/netanyahu-otiva-v-evropa-za-sreshti-s-merkel-makron-i-mey-zaradi-iran", "text": "Израелският премиер Бенямин Нетаняху заминава за Европа, за да отправи послание за максимална непреклонност спрямо Иран пред европейските лидери, които са по-скоро загрижени за запазването на иранската ядрена сделка, предаде Франс прес. Нетаняху отива в Европа в понеделник и ще има последователно срещи идната седмица с германския канцлер Ангела Меркел, с френския президент Еманюел Макрон и с британския премиер Тереза Мей. Те са лидери на трите европейски страни по договора за иранската ядрена програма. САЩ обявиха на 8 май, че се изтеглят от него. \"Ще обсъдя с европейските лидери начините за блокиране на иранските ядрени стремежи и на иранската експанзия в Близкия изток. Ще изложа пред тях нашите позиции\", заяви Нетаняху и подчерта, че това е въпрос от жизнено значение за Израел. Според европейски дипломат Меркел, Макрон и Мей очакват, без да си правят големи илюзии, Нетаняху да им представи алтернатива на иранската ядрена сделка. Европейците подчертават привързаността си към текста и се опасяват, че натискът, оказван от американците и израелците, ще служи на интересите на иранските радикали и ще накара Иран да поднови широкомащабното обогатяване на уран. Европейските лидери се безпокоят от това да не надделее военната опция по иранското досие.", "date": "2018.06.02", "title": "Нетаняху отива в Европа, ще настоява за непреклонност към Иран"}
{"url": "https://www.faktor.bg/bg/articles/novini/svyat/-yeni-safak-sasht-i-izrael-se-gotvyat-da-se-otarvat-ot-turskoto-voenno-prisastvie-v-siriya", "text": "Съюзът САЩ-Израел се готви за нова дългосрочна война в Сирия, като използва отново тактиката „Ислямска държава“-ПКК в южната част на страната, след като вече беше приложена в северната част, пише турският вестник Yeni Safak, цитиран от Агенция \"Фокус\". Говорейки пред Yeni Safak, представителят на Сирийската свободна армия (ССА) Закария Мулахафджи заяви, че „Западните сили планират да елиминират първо иранското присъствие в Сирия, а след това и турското“. „Като се започне от южната част на Голанските възвишения, Кунеитра и Дараа, след това разпростирайки се към Йордания и границата на Сирия с Ирак, всички тези региони ще бъдат нападнати под претекста, че се целят всички ирански и шиитски бунтовници в Сирия“, допълни Мулахафджи. „Замисълът да се приложи планът за южния коридор е в пълна сила. САЩ наблюдават шиитски групировки от шест години. Те ги добавиха към списъците с терористи, за да легитимират израелските нападения“. „САЩ и Израел се подготвят за дългосрочна война в Сирия. Те положиха нелегитимен път за Кюрдската работническа партия (ПКК) под претекста за опасността от „Ислямска държава“. Сега прилагат същия модел с шиитските групировки на юг. През изминалите дни шиитски военни групировки в Сирия като Хизбула, Асаеб Ахл ал-Хак и ал-Нуджабаа са прибавени към терористичните списъци“, поясни Мулахафджи. „Кампанията започната от САЩ в Сирия през 2015 година този път напредва от юг. Израел е всъщност в полето. Разбивайки връзките на подкрепените от Иран групировки в Ливан, Йордания и Ирак, те ще успеят да ги изчистят от Сирия“. „Израел желае оста Суейда-Кунейтра. САЩ искат пълен контрол на Хасака и Ракка, в допълнение на Деир Ез-зор. Те подготвят постоянни бази в източната част на Деир Ез-зор, в допълнение на вече съществуващите бази в Табках, Рмейлан и Танф.“ „След като елиминират шиитските групировки, воюващи в Сирия, те няма да спестят усилия, за да се отърват от турското военно присъствие в Сирия. САЩ, които претърпяха очевидно поражение и намаляване на влиянието след операциите „Ефратски щит“ и „Маслинова клонка“, ще се опитат да нанесат отмъщението си“, завършва Закария Мулахафджи.", "date": "2018.06.02", "title": "\"Yeni Safak\": САЩ и Израел се готвят да се отърват от турското военно присъствие в Сирия"}
{"url": "https://www.faktor.bg/bg/articles/dimitar-ganev-bez-mandat-ot-pravitelstvoto-rumen-radev-predlozhi-balgarski-potok-a-tova-nyama-kak-da-se-sluchi", "text": "„В контекста на българската външна политика отбеляза няколко позитивни точки по време на председателството”. Това обяви в предаването „Офанзива с Любо Огнянов” по Канал 3 политологът Димитър Ганев. Той коментира външната политика на страната ни и отношенията между управляващите и президента Румен Радев. „Нашата страна може да използва една посредническа роля, с което да трупа авторитет. Две такива роли имаше – едната е срещата с между Юнкер и Ердоган. Другата е срещата за Западните Балкани. Безспорно отношенията между ЕС и Турция бяха на дъното. Не казвам, че са се измъкнали от там, но отново има диалог. А и освен това в Турция има много проблеми. Основните критики за срещата на 17 май е, че няма конкретика. Това е така. Въпросът обаче е следният – България успя да върне темата за Западните Балкани на масата и това е успех. Аз не съм от оптимистите за бързата интеграция на тези страни, но България даде тласък. Далеч съм от мисълта, че се превръщаме в лидер в региона, но България трупа авторитет”, допълни Ганев. Относно визитите в Русия и репликите от страна на Румен Радев, политологът обясни: „Не виждам нищо ново в поведението на президента. Новата ситуация идва от там, че като че ли досега тези конфликти между парламентарната група на ГЕРБ, и премиера, и президента Радев бяха концентрирани на вътрешното поле. От две седмици насам това се пренася по отношение на външната политика. Това не е добре, защото българската външна политика не изглежда консолидирана. Например Румен Радев без мандат от правителството предложи „Български поток”. А това няма как да се случи. САЩ заплашват Германия със санкции заради „Северен поток”, представете си какво ще стане с „Български поток”. България е малка държава и трябва да се съобразява. Тази дистанция, която президентът внася между себе си и управляващите, не позволява българската външна политика да изглежда единна”, допълни Димитър Ганев. На въпрос за желаната роля от президента той отговори: „Румен Радев бе избран на вълната на антистатуквото. Тогава той олицетворяваше новото лице. В случая той продължава тази линия – като играч против статуквото, като ново лице и поради това държи висок рейтинг. Той обаче трябва да бъде обединител на нацията като президент. Той обаче все повече се превръща като крило в политическите сблъсъци. Той много лесно се превръща в опозиция на това управление”, допълни Ганев. Той бе категоричен, че Румен Радев в момента има висок рейтинг, но ако създаде партия, той ще изгуби част от този рейтинг и това е съвсем нормално по думите му, като даде пример с Георги Първанов. Политологът не смята, че може да се появи нов политически субект, който да натрупа голяма подкрепа за евроизборите. Единствено в проекта на Слави Трифонов вижда подобни намерения, но не се нае да прогнозира дали той ще успее. Според Ганев, дори и президентът да реши да прави партия, няма политическа логика да я основе преди края на мандата си.", "date": "2018.06.02", "title": "Димитър Ганев: Без мандат от правителството Румен Радев предложи „Български поток”, а това няма как да се случи"}
{"url": "https://www.faktor.bg/bg/articles/anton-kutev-s-opit-da-sasipe-borisov-i-upravlenieto-mu-kakvo-kato-go-izbirat-3-pati", "text": "Оценката на БСП за външната политика на правителството на Бойко Борисов е крайно негативна, заяви по Канал 3 зам.-председателят на парламентарната група на левицата Антон Кутев. „За мен Борисов няма начин да бъде външен политик. Борисов няма културата, няма познанията, това, че няма езици, дори не е най-големият проблем - но и това е проблем. Външната политика се прави някъде в кулоарите”, обяви категорично той. Относно председателството той коментира: „Срещата в София бе донякъде успешна. \"Аз нямам забележки към нея, а към самото председателство. То завършва в края на юни. Какво постигнахме? Влязохме ли в Шенген, влязохме ли в Еврозоната. Какво се случи дори с тираджиите? За живота на българите това бяха ключовите неща, както и трудовият пазар. Нищо от това не се случи.\" \"Борисов не може да е външен политик по няколко причини. Първо, външният му министър изобщо не знае къде се намира. Но да изключим личните нападки”, допълни Кутев. „Толкова години ни се обяснява, че Борисов строи пътища, а в момента няма 100 км, в които да не си разбиеш колата. Ние за 9 години не сме свършили нищо повече от това да изхарчим едни пари. Той отива при Путин и не знае какво да каже там. Този, същият човек, който спря проектите. И се хвалеше с това. Сега отива тоя същият човек и обяснява „ами ние малко сбъркахме”. Разбира се, че Цветанов ще каже, че вината е на БСП, но БСП работеше за „Южен поток”, а ГЕРБ – не. И „Турски поток” няма да мине през България. И какво ще стане – ще купуваме газ от Турция. Диверсификация е да купуваме различен газ, а не руски газ от Русия и руски газ от Турция. Виждам един човек, който опитва да управлява държавата, и при това нескопосано. Това, че го избират три пъти, не означава, че може да управлява”, категоричен бе Антон Кутев. Той даде пример със здравеопазването. „Няма човек в здравеопазването, когото да попитате, и той да не ви каже, че то е пред колапс. Болниците са пред затваряне, няма лекари...” Кутев бе запитан и за думите на президента Радев, че под управлението на Борисов държавата върви към автокрация. „Фактът, че Борисов се е научил да печели избори и затова върви към автокрация – дали чрез купуване на гласове, дали чрез оказване на натиск. 1 милион гласа не могат да се фалшифицират, но могат да фалшифицират 150-200 хиляди, а те с толкова печелят”, каза социалистът и бе категоричен, че зад победата на Румен Радев на президентските избори стои именно БСП. „Колкото и да ми обясняват, че на президентските избори Радев е спечелил сам, аз ще кажа, че зад него стоя БСП. И това е победа за БСП. Президентът трябва да е независим, но той не можеше да стане президент без БСП, и това е абсолютен успех на БСП, който не искам да неглижираме. Тази теза е некоректна.” Зам.-председателят на ПГ „БСП за България” не подмина и темата за АЕЦ „Белене”. „АЕЦ „Белене” винаги е бил изключително важен проект за БСП. Виждал съм и при наше управление как проектът се свива, но БСП винаги е работила за АЕЦ „Белене” и „Южен поток”. Не знам дали България трябва да има блокираща квота в проекта. Аз смятам, че тази централа трябва да бъде държавна”, обяви Кутев и контрира мнението, че няма пари за подобно нещо: „Частниците по-евтино ли ще я направят. Как, откъде ще вземем пари? Значи частниците имат, а държавата няма. 2 милиарда бяха дадени за саниране. Правителството на Борисов взе 16 милиарда заем. Ако тази атомна централа не е държавна, то тя няма никакъв смисъл”, допълни депутатът от БСП.  Говорейки за ядрена енергетика, Антон Кутев дори обяви, че България е разполагала с ядрено оръжие преди 1989-а. „Имахме ракети, които могат да носят ядрено оръжие, имахме възможности да използваме ядрено оръжие, ако искаме”, обясни той.", "date": "2018.06.02", "title": "Антон Кутев опита да \"смачка\" Борисов: Какво като го избират 3 пъти, не може да управлява!"}
{"url": "https://www.faktor.bg/bg/articles/stoltenberg-nato-nyama-da-pomaga-na-izrael-v-sluchay-na-napadenie-ot-iran", "text": "Генералният секретар на НАТО Йенс Столтенберг каза, че алиансът няма да защитава Израел в случай на нападение от Иран, предаде Асошиейтед прес. Столтенберг заяви в интервю за германското сп. \"Шпигел\", че Израел е партньор, но не е член на НАТО и предоставяните от алианса \"гаранции за сигурността\" не се отнасят за него. По думите му НАТО не участва в усилията за постигане на мир в Близкия изток или в конфликти в региона. Той направи коментара в момент на засилващо се напрежение между Израел и Иран.", "date": "2018.06.02", "title": "НАТО няма да помага на Израел в случай на нападение от Иран"}
{"url": "https://www.faktor.bg/bg/articles/novini/svyat/skandalite-v-yunesko-prodalzhava-i-sled-izlizaneto-na-bokova", "text": "В системата на ООН, чийто шеф сега е Антониу Гутериш, сексуалното насилие, като изключим риториката за „нулева толарантност“, продължава старателно да се прикрива. Такъв е случаят с Луис Лорес, станала жертва на Мишел Сидибе. Това се случва и сега, като този път жертвата е Теро Варджоранта,  внезапно \"пенсиониран“ лидер от екипа на Иран в Международната агенция за атомна енергия, по отношение на която сексуално насилие упражнява Йокио Амано, извънреден представител на Inner City Press. Именно тези  случаи на сексуален тормоз са поставени като проблем на вниманието на генералния директор на ЮНЕСКО Одри Азуле, пише innercitypress.com. Припомняме, че със заповед на генералния директор на ЮНЕСКО  Одри Азуле на 16 януари бе освободен от длъжност зам.-генералният директор на световната културна организация  Франк Ла Ру, близък до бившия генерален директор на организацията Ирина Бокова. 65-годишният Ла Ру бе обвинен в сексуален тормоз и оказване на натиск над своя подчинена, а името му бе първо разкрито от Daily Мail. Близо месец в ЮНЕСКО се водеше вътрешно разследване по скандалната тема, което приключи с освобождаването на Ла Ру от  ръководството на организацията. Изключването на помощник-генералния директор Франк Ла Ру за тежко нарушение и сексуален тормоз се оказва обаче изключение, което потвърждава правилото. Вместо да поддържа надеждата за справедливост и честни  отношения, ЮНЕСКО взема решения, които по-скоро потвърждават обратното на „нулева толарантност“ към подобни недопустими прояви, което е лоша новина за организацията и нейните служители. Например преди седмица, на 23 май 2018 г. една от двете асоциации на служителите – ISAU, обяви, че прекратява \"всички отношения с Бюрото за човешки ресурси, ръководен от Хонг Куон, добър приятел на Бан Ки-мун, който постига своето кариерно развитие именно благодарение на неговата подкрепа“.   Ето какво пише в изпратено от тях комюнике: \"Уважаеми колеги, с оглед на трудностите за комуникацията и неспособността на Бюрото по човешки ресурси да разреши различните проблеми в продължение на месеци, ние нямаме друг избор освен да прекратим всякакви отношения с  Бюрото по човешки ресурси \"! Това говори достатъчно красноречиво за качеството на работата по въпросите, свързани с персонала на ЮНЕСКО, докато #MeToo отново се разгръща в организацията и то на най-високо ниво. В своята встъпителна реч генералният директор (ГД) Azoulay по време на последния Изпълнителен съвет се обяви за \"нулева толерантност\" към сексуалния тормоз, подобно на Антонио Гутериш. Но очевидно й е много трудно да превърне думите си в конкретни дела.  В случая с Ла Ру вече писахме за упражнения натиск и опити за отмъщение към жертвата. Но сега ще отидем по-далеч. Според наши вътрешни източници Организацията е безсилна да предприеме каквото и да е разследване на тези противообществени и непристойни прояви, докато не бъде освободена от длъжност сегашния корумпиран заместник-генерален директор Getachew Engida. Въпреки всички усилия, от месеци той блокира всички възможности за разследване на съветника по етика и други висши чиновници, които извършват безмилостни действия на отмъщение срещу жертвата, включително и главният изпълнителен директор, посочен преди година от Ла Ру и негов добър приятел от много години.“ Служителите на ЮНЕСКО са категорични, че тези действия не само не се порицават, а се толерират, като не се предприемат никакви мерки, въпреки фактите, записани и доведени до знанието на шефовете на организацията. С тази своя несъпричастност към \"нулевата толерантност\" по отношение на упражнявания натиск и отмъщение срещу жертвата на Ла Ру не само се насърчават, но непрекъснато се засилват. Дори държавите-членки се притесняват за това. Служителите искат да знаят защо подобно неприлично поведение не е публично осъдено на среща с генералния директор на ЮНЕСКО. Никой не може да проумене как е възможно това да бъде толерирано и от жена, генерален директор на световната културна организация, добавя в коментара си изданието.", "date": "2018.06.02", "title": "Скандалите в ЮНЕСКО продължават и след излизането на Бокова"}
{"url": "https://www.faktor.bg/bg/articles/aktsionerite-na-feysbuk-poiskaha-ostavkata-na-zukarbarg", "text": "Годишната среща на акционерите на „Фейсбук“ е събитие, на което обикновено не се случва нищо интересно. Тази година обаче то премина в изблици на гняв и разочарование от страна на инвеститорите към директорите на компанията, зад която стои година, изпълнена със скандали, посочва „Ен Би Си Нюз“, цитирана от БГНЕС. Американската телевизия съобщи, че срещата на моменти е приличала на \"бунт\", в който инвеститорите \"са разпъвали на кръст\" с въпроси основателя на компанията Марк Зукърбърг. Въпросите са били свързани с неговото управление и начинът, по който се е отнесъл към скандала със събиране на информация от потребителите на социалната мрежа от страна на компанията „Кеймбридж Аналитика“ („Cambridge Analytics“).  „Последвайте Джордж Вашингтон, а не Владимир Путин“, се обърна един от инвеститорите към Зукърбърг. Такова изявление в американските медии се тълкува като призив на инвеститорите Зукърбърг да последва решението на Джордж Вашингтон, с което той се оттегля от поста президент на САЩ и да направи същото, като се оттегли от поста на изпълнителен директор на компанията.  Телевизията съобщава, че по време на избора за членове на Управителния съвет на \"Фейсбук\", една жена е прекратила срещата и е призовала акционерите да предотвратят избирането на Зукърбърг за негов член. Въпреки това всичките осем членове на Управителния съвет, включително Зукърбърг, бяха преизбрани.  Заседанията на общото събрание на акционерите обикновено са формалност, тъй като избирателната дейност в компанията е контролирана от Зукърбърг и тесен кръг хора около него, с което на практика е невъзможно да премине подобна инициатива на акционерите за уволнението му, освен ако той не реши сам да се оттегли.  На срещата бяха отхвърлени всичките 66 инициативи, предложени от акционерите, сред които и тази за изменение на правото на глас, с което Зукърбърг би изгубил специалните си права при гласуване.", "date": "2018.06.02", "title": "\"Последвайте Джордж Вашингтон, а не Владимир Путин!\", се обърна инвеститор към Зукърбърг"}
{"url": "https://www.faktor.bg/bg/articles/sasht-sa-v-protses-na-ranna-podgotovka-za-sreshta-mezhdu-tramp-i-putin", "text": "САЩ са в процес на ранна подготовка за вероятна среща между Доналд Тръмп и Владимир Путин, пише американското авторитетно издание The Wall Street Journal, цитирано от Агенция \"Фокус\". Високопоставен източник от американската администрация е заявил в петък, че посланикът на САЩ в Русия Джон Хънтсман е във Вашингтон, за да помогне за организирането на такава среща. „Това е продължаващ от месеци проект на посланик Хънтсман да организира среща между Путин и Тръмп“, каза източникът. На срещата се очаква да се обсъждат Сирия, Украйна и контрола върху ядрените оръжия. Целта е да се преодолеят дългогодишните различия. Това би била третата среща между двамата лидери след срещите в коридорите на конференцията на Г-20 в Германия и по време на срещата на Организацията за азиатско-тихоокеанско партньорство във Виетнам, и двете през 2017 година. През март тази година Юрий Ушаков, бивш посланик на Русия в САЩ и настоящ съветник на Владимир Путин, обяви, че американският президент Доналд Тръмп е поканил руския си колега в Белия дом. Това е станало по време на проведения между тях телефонен разговор на 20 март, в който американският президент поздрави Владимир Путин за победата на президентските избори в Русия.", "date": "2018.06.02", "title": "САЩ са в процес на ранна подготовка за среща Тръмп - Путин"}
{"url": "https://www.faktor.bg/bg/articles/obshtestvo/ulitsata/moreto-vze-parvite-si-zhertvi-za-sezona", "text": "Двама мъже са се удавили в морето пред „Гранд хотел Поморие”. Според очевидци двамата удавници са от Пловдив. Най-вероятната причина за инцидента е мъртво вълнение, съобщиха от burgasinfo.com. Хубавото време и високите температури в последните дни привличат летовниците към плажа, въпреки че водата все още не е подходяща за плуване. В този район е централният плаж на Поморие, където има много подводни течения. Местни жители са се включили във ваденето на хората.", "date": "2018.06.02", "title": "Морето взе първите си жертви за сезона"}
{"url": "https://www.faktor.bg/bg/articles/zhestoka-katastrofa-na-trakiya-predi-elin-pelin", "text": "Страшна катастрофа предизвика гигантско задръстване на магистрала \"Тракия\" малко преди Елин Пелин в посока Пловдив. Цистерна се е обърнала напреки, запречвайки и трите платна на магистралата. В другата част на магистралата е изхвърчал автобус, който вероятно е изпреварвал цистерната. Временно е ограничено движението към Пловдив, а в посока София трафикът се осъществява само в аварийната лента, съобщиха от Агенция „Пътна инфраструктура” (АПИ). Обходният маршрут в двете посоки е от Вакарел през Нови Хан и обратно. Шофьорите да се движат с повишено внимание и съобразена скорост, предупреждават от АПИ.", "date": "2018.06.02", "title": "Жестока катастрофа на \"Тракия\" преди Елин Пелин"}
{"url": "https://www.faktor.bg/bg/articles/mafiotski-udar-v-rim-s-avtomobil-fiat-doblo-s-balgarska-registratsiya", "text": "Удар за 1,5 млн.евро направи в Рим банда от четирима души с кола с български номер, съобщиха италианските медии. Според в.”Стампа”, цитиран от \"24 часа\",  в 7 часа сутринта четирима души с покрити лица нападнали инкасов фургон в римския квартал „Аурелио”. Обирът станал пред очите на десетки автомобилисти на пътя „Аурелия”. Слизайки от автомобила си с български номер „Фиат Добло”, бандитите размахали шмайзери и пушки и блокирали пристигналата пред супермаркета кола за инкасо, която трябвало да прибере парите от седмичния му оборот. Бандитите носели полицейски ленти и единият от тях заплашил служителите на инкасовата фирма с ръчна бомба. След като обезоръжила мъжете от фирмата, бандата прибрала пренасяните от тях 1,5 млн.евро и изчезнала с българската кола. Карабинери и полиция били вдигнати на тревога, в преследването бил пуснат и хеликоптер. Не е ясно дали бандитите са българи. В Италия нерядко коли с български номера се използват при извършването на престъпления, вкл. и при обирите на банки.", "date": "2018.06.02", "title": "Мафиотски удар в Рим за 1,5 млн. евро с „Фиат Добло” с българска регистрация"}
{"url": "https://www.faktor.bg/bg/articles/petak-13/stroim-opasnata-aets-belene-za-da-dokazhem-lyubovta-kam-rusiya", "text": "„Каквото и да ти говорят, знай че става дума за пари!“, казваше Стайнбек. И за Кремъл, ако трябва да пригодим думите му  към нашите условия.  Експерт след експерт нахлуват в телевизиите, за да ни обясняват колко лошо е да останем без АЕЦ „Белене“, каква трагедия е това за икономиката ни.  „Мисли с мъдреците, но се движи сред простолюдието“, гласи една немска поговорка. Защото мъдростта на експертите ни е доста съмнителна, да не кажа друга дума.   Апропо, Германия се отказа от мирния атом, а ние не. Ние очевидно сме по в час с тези работи. Германските експерти пукната пара на чинят, ако питате нашите.   Най-разнообразни разбирачи сякаш са си плюли в устата, за да оборят с „експертизата“ си здравия разум.  А той говори, че  този безумен проект е изцяло политически, в полза на Москва, че апологетите му се превръщат в съучастници в опит за атомен геноцид, другари и другарки. Използвам това обръщение, защото само чугунени глави от съветски тип може да са готови на подобно безумие и да го прокарват с такава жар. Тези хора трябва да бъдат спрени, не само спрени, трябва да бъдат наказани за това, което ни кроят.  Друг е въпросът, че докато бъде построена централата, атомната енергия вече ще бъде неефективна, защото непрекъснато излизат по-модерни, безопасни и изгодни енергоизточници. „Явно целта не е евтина и безопасна енергия, а енергийна зависимост и корупционна печалба“, както се изрази Теодора Димова в интервю за сайта ни. Не ми излиза от главата едно интервю на виден наш политик. „Въпросът вече не е дали е необходима такава централа, а как тя да се изгради“, заяви  Янаки Стоилов от БСП, коментирайки актуалното състояние на проекта АЕЦ \"Белене\" в сутрешния блок на Bulgaria ON AIR.   Стоилов накрая изплю камъчето, без следа от притеснение за това, което казва:  „В недалечно бъдеще ще разберем дали икономическите отношения между България и Русия ще се развият или ще бъдем зачеркнати. Русия ще провери отношението на България към този проект и той ще бъде изведен пред скоби.“    Такова безочие е трудно да се коментира спокойно. Излиза, че националният нихилизъм е превърнат в норма, че  цялата борба за проекта се води, за да се докажем пред Москва като васали. Заради това трябва да жертваме всичко, включително и безопасността на децата и неродените си внуци си, така ли, другарю Стоилов? Най- лошото е, че вече и управляващите пеят тази  отровна мантра. Сега те пригласят на атомната лудост, а не точно за това са гласували повечето им избиратели. Двете най-големи партии са готови да се прегърнат в името на заветната цел.  А дали помнят 4 март 1977 г., когато мощно земетресение нанесе големи щети и взе над 100 жертви в България - само на 10 км от мястото, където е площадката на АЕЦ\"Белене\" - в Свищов. Не е далеч времето, когато Делян Добрев каза на среща с избиратели: “Ако не бяхме спрели проекта “Белене”, щяхме да се превърнем в Северна Корея.“ В БСП чудесно знаят, а и в ГЕРБ би трябвало вече да са научили, че още през 1983 г. от самия СССР е дошло предупреждение България да се откаже от АЕЦ \"Белене\" заради високата сеизмичност на района. „Това поне се твърди в писмо от 1984 г., подписано от тогавашния началник на Централната лаборатория по висша геодезия към БАН проф. Николай Георгиев, цитирано преди години от в „24 часа“. “Нито една централа в света не се намира в  толкова сложна сеизмична обстановка като АЕЦ “Белене”. Препоръката от съветска страна е да се изостави проектът, въпреки че до този момент в него са вложени 13 млн. лв. за строителството”, се казва в писмото на Георгиев. Руснаците се базирали на предоставените им от България 3000 стр. с научни изследвания.  АЕЦ \"Белене\" трябва да се разчете за проектно земетресение от осма степен и максимално от девета степен, което е с по една степен над проектните седма и осма, става ясно още от писмото.  През 1990 г. е издадена т.нар. \"Бяла книга\" на БАН, която поставя под съмнение терена, на който ще се строи втората атомна централа Именно заради този труд се правят всички по-нататъшни изследвания през годините, каза преди дни шефът на Агенцията за ядрено регулиране Сергей Цочев пред изданието. Едно такова съмнение да имаше, трябваше вече да сме забравили проекта „Белене“ .  Да не говорим за ядрени отпадъци  и съхранението им. Според директивата на ЕС те трябва да останат  на територията на страната, в която са генерирани. Той е не по-малка заплаха и е съвсем реално, ако терористи решат да ударят по небивал начин и решат да ударят в сърцето западната цивилизация чрез „мирния атом“, да се насочат към нашата  държавичка.  Бeлгия ce oтĸaзa изцяло oт aтoмнaтa eнepгeтиĸaтa. Зaтвapянeтo нa aтoмнитe цeнтpaли  зaпoчна oт 2015 г. и щe пpиĸлючи дo 2025 г. И това е мъдро решение.  Не знам дали си спомняте новините за опит на терористи да направят атентат в белгийска АЕЦ и внедряването на техни хора там.  Тази вест беше бързо-бързо потулена, защото звучи страшно и навява мисли за ядрен апокалипсис, но си беше съвсем истинска.    Терористите, ударили Париж през ноември 2015 г.,  са подготвяли вероятно в Белгия. Разследващите френските атентати открили тогава видеозапис от наблюдение на жилището на директора на белгийската програма за проучване и развитие в областта на атомната енергия. Следователите установили, че кадрите са попаднали в ръцете на свързани с ИДИЛ. През 2014 г. на АЕЦ Doel в провинция Източна Фландрия бе извършено нападение. Терористът не бе открит, но впоследствие се изясни, че бивш техник на АЕЦ-а воюва в Сирия в състава на група от белгийски ислямисти. Derniere heure съобщи през март 2016, че  терористите от брюкселското летище са имали намерение да поставят взривове на белгийските атомни електроцентрали. „Единадесет души, които са работили на атомната централа „Тианж“ са лишени от достъп до местоработата си през последните дни“, съобщи телевизията.  RTBF подчертава също така, че охраната на АЕЦ е била подсилена с допълнителни специални военни части. Това е станало веднага след антитерористичните операции на 15 март, когато полицията е попаднала по следите на вдъхновителя на терористичните атаки в Париж Салах Абдеслам. над сътрудник, отговарящ за националната програма за атомна енергетика.  През февруари тази година откриха подозрителен пакет в АЕЦ \"Тианж\" в Белгия. На мястото бяха изпратени военни и полицейски екипи, сапьори.  Това е само  много малка част от фактите, които трябва да ни държат нащрек . Бившите комунисти настояват да сме в Москва в мир и бой, да гушнем букета, пардон „мирния атом“, но да се докажем пред идола им. Страшно е, че и  управляващите  дойдоха на този акъл.", "date": "2018.06.02", "title": "Строим опасната АЕЦ „Белене“, за да докажем любовта към Русия"}
{"url": "https://www.faktor.bg/bg/articles/hvanaha-23-nelegalni-migranti", "text": "Полицията хвана 23-ма нелегални мигранти, съобщиха от пресцентъра на МВР. Директорът на ГД „Гранична полиция“ главен комисар Светлан Кичиков ще даде брифинг в 17.00 часа на ГКПП \"Капитан Петко войвода\" във връзка със случая.", "date": "2018.06.02", "title": "Хванаха 23-ма нелегални мигранти"}
{"url": "https://www.faktor.bg/bg/articles/neno-dimov-saobshti-za-nov-dvoen-standart-v-es-tozi-pat-sas-starite-koli-i-danatsite-im", "text": "В Соазопол се проведе изнесено заседание на ресорната парламентарна комисия по околна среда, на което министър Нено Димов, заяви, че не се обсъжда увеличаване на данъка за автомобили, по-стари от 15 години, на 1000 лева. Министър Димов поясни, че не става въпрос за данъците, а за екотаксите. Той допълни, че определянето на данъците е в правомощията на Министерството на финансите. „Към днешна дата изобщо не се коментират данъци. Става дума за екотаксите, които се плащат еднократно при регистрация.“ Министърът допълни, че проблемът с вноса на старите автомобили се засилва заради рестрикциите, които се правят в някои градове от Западна Европа. „Като забраниш в определен град да влиза някакъв вид кола, нейната цена естествено пада, защото тя става половин използваема. Очаква се този наплив на коли да залее Източна Европа. Ние ще искаме на ниво Европейски съюз такава корекция в законодателството, че който създава подобен проблем, т.е. подобни ограничения, да носи отговорността и за решаването им. Повишаването на данъците облага всъщност нашите граждани, които са потърпевши от нещо, което се случва някъде другаде.“ Според министър Нено Димов това е типичен пример за двоен стандарт.", "date": "2018.06.02", "title": "Нено Димов: Данъците на коли, по-стари от 15 г., няма да се пипат"}
{"url": "https://www.faktor.bg/bg/articles/obshtestvo/pravnuk-na-botev-chetnik-podari-na-tsvetanov-60-godishni-knigi-sas-sachineniya-na-poeta", "text": "Правнукът на Ботевия четник Поп Сава Катрафилов – Атанас Катрафилов, подари на председателя на ПГ на ГЕРБ и заместник-председател на партията Цветан Цветанов две 60-годишни книги със съчинения на големия български поет-революционер Христо Ботев. Това се случи днес на връх Околчица, където се състоя всенародното поклонение пред паметта на героите, дали живота си за България, съобщиха от пресцентъра на ГЕРБ. Името на Поп Сава Катрафилов е изписано на седмо място след това на Христо Ботев в криптата на Околчица. Поводът за подаръка на Атанас Катрафилов е фактът, че за 11-та поредна година на празничния 2 юни Цветан Цветанов изминава тежкия маршрут от с. Паволче до връх Околчица, вървейки по стъпките на Христо Ботев и неговите четници – сред които и прадядото на Атанас. „Изключително важно е хора като вас да дават пример на младите - бъдещето на България, как се пази и почита паметта на великите българи като Христо Ботев“, посочи правнукът на Поп Сава Катрафилов.", "date": "2018.06.02", "title": "Правнук на Ботев четник подари на Цветанов 60-годишни книги със съчинения на поета"}
{"url": "https://www.faktor.bg/bg/articles/obshtestvo/ulitsata/haralan-aleksandrov-borisov-otide-da-proveri-dali-ima-v-rusiya-vratichka", "text": "\"Тази една минута е повече от това да те изведе от нихилизма и автомобила. Ние сме се превърнали в изнервени и затлъстели консуматори. Това е психично състояние. Ние обаче започваме да го преболедуваме нихилизма. Интересно, че това беше толкова масово преди 20-ина година. Хора напускаха страната и обясняваха как ще напуснат „тази дупка”, обяви социалният антрополог Харалан Александров в предаването „Офанзива с Любо Огнянов” по Канал 3 по повод Деня на Ботев и загиналите за българската свобода и нихилистичните настроения в България. „Натрупването на опит с това да си емигрант води до много по-информирано отношение в страната. И това е хубаво. Информираното отношение в никакъв случай не прави хората черногледи”, допълни Александров. „Не се наемам да кажа какво щеше да стане, ако Ботев не бе загинал. Вероятно нямаше да сме такива. За мен би било много по-интересно как би била приета такава фигура като него днес. Дали можем да понесем само революционера, само поета. Или пък ще го възприемем като фигура от учебниците. Но ако днес се появи такава фигура, вероятно щеше да се стигне до големи политически промени”, отговори антропологът на въпроса относно ролята на Ботев и какво щеше да стане, ако не бе героично загинал. „Ние се водехме като малка държава и средно голяма по територия. Това, което наистина те кара да се чувстваш горд обаче е животът около теб. Ако хората се радват на благоденствие, това неминуемо ти дава самочувствие. Без значение колко си голям.  Колкото повече обаче виждаш тези нива на загуба на достойнство, както е у нас, няма как да се чувстваш горд. И тогава прибягваш към миналото. За съжаление Европейският съюз още е в статус на възникване и още не можем да черпим символичен ресурс от него”, коментира социалният антрополог. Той коментира и политическата ситуация на международната сцена. Александров е категоричен, че визитата на премиера Бойко Борисов в Русия не е руски завой. „Той по-скоро иска да провери дали има там вратичка. Да провери дали я има там тази възможност”, каза Харалан Александров, като уточни, че американският президент Доналд Тръмп много стриктно си спазва програмата и по този начин променя световния ред и то дори по отношение на Европа. „Предстои да разберем дали е успешна външната политика на правителството. Тя все още зависи от външни фактори. Възможно е малките държави да имат успешна такава само като част от общност. И такава е председателството ни. И тази наша инициатива за Западните Балкани е много хубава. Знае се от кои империи сме били част – от Османската и Руската. И е нормално те да имат претенции към нас. И именно това е много голямо предизвикателство пред нас. Защото империите, когато не са притискани, те започват да притискат”, добави Харалан Александров.", "date": "2018.06.02", "title": "Харалан Александров: Борисов отиде в Русия да провери дали има там \"вратичка\""}
{"url": "https://www.faktor.bg/bg/articles/vazpitanitsi-na-angliyskata-gimnaziya-v-plovdiv-praznuvat-60-godishen-yubiley", "text": "60-годишният юбилей на  ЕГ „Пловдив“ събра днес над 500 бивши и настоящи възпитаници и преподаватели на най-елитната гимназия в града под тепетата. Големият купон на всички випуски от преди 6 десетилетия е тази вечер в палата № 14 на Международен панаир Пловдив от 20:00 ч.  Честванията започнаха от сутринта с концерт на Античния театър и ще продължат следобед с посещение на Семинарията или Новата гимназия, среща с духовия оркестър и презентация на Виртуалния музей.  Известното пловдивско училище е основано през 1958 г. като „Смесена гимназия с преподаване на английски език“, откъдето по-късно получава и известното си име „Английската“ гимназия. Езикова гимназия „Пловдив“ е водеща по успех сред всички училища в страната, а учениците ѝ не веднъж са били първенци на национални и европейски олимпиади. В момента в ЕГ „Пловдив“ се обучават над 1300 ученици, разпределени в 10 паралелки и два езикови профила. Сред най-известните личности, завършили елитното школо, са премиерът на България Жан Виденов (1995-1997г.), бившият министър по европейските въпроси Гергана Паси, сегашният главен прокурор Сотир Цацаров, ректорът на НАТФИЗ Станислав Семерджиев, журналистът Иван Бедров и други видни политици, журналисти и общественици.  Очаква се тази нощ до ранни зори заедно да танцуват възпитаници от 18 до 70-годишна възраст. Както обича да казва настоящият директор на гимназията Николай Радев – „няма бивши учители и ученици на ЕГ „Пловдив“.", "date": "2018.06.02", "title": "Възпитаници на Английската гимназия в Пловдив празнуват днес 60-годишен юбилей"}
{"url": "https://www.faktor.bg/bg/articles/valeri-simeonov-otkri-sezona-s-predupreditelni-protokoli-kam-upraviteli-na-zavedeniya-v-slanchev-bryag", "text": "Вицепремиерът Валери Симеонов отбеляза първа акция за сезона срещу нощния шум по морето. Симеонов заедно с представители на МВР провериха някои от най-големите заведения на открито в Слънчев бряг. В социалните мрежи се появиха видеоклипове от акцията. Проверяващите открили, че в пет дискотеки в курорта музиката е по-силна от допустимото. Не били и шумоизолирани. Акцията е била с превантивен характер и собствениците на заведенията са се разминали само с предупреждение. На всичките проверени заведения са съставени предупредителни протоколи. За да избегнат подобни санкции, голяма част от собствениците на дискотеки в курорта в момента извършват ремонти за обезшумяване. „Същата анархия и същите безобразия, както виждате. Днес е първият ден от сезона, по главната улица отново заведенията прекалено са усилили уредбите си”, коментира Валери Симеонов. Заедно с предупредителните протоколи всички проверени заведения получиха и препоръки. „Това, което трябва да направите, ако искате да работите и да имате музика, трябва да си направите обезшумяване. Вземете си мерки, защото иначе вземам шумомера и без да разберете, ви затваряме заведението”, закани се Симеонов на един от управителите. За да избегнат подобни драстични санкции, в едни от най-известните нощни заведения в Слънчев бряг се извършват ремонти. В дискотеката са вложени над половин милион лева, като собствениците са изчислили, че това ще свали шума с 30 до 40 децибела.", "date": "2018.06.02", "title": "Валери Симеонов в Слънчев бряг:  Вземете мерки, иначе вземам шумомера и без да разберете, затваряме заведението"}
{"url": "https://www.faktor.bg/bg/articles/iranski-iztrebitel-se-razbi", "text": "Ирански изтребител се разби днес в провинция Есфахан, предаде Ройтерс, като се позова на агенция Тасним. Засега няма информация за причината за падането на самолета. Съдбата на екипажа е неизвестна. Спасителни екипи са изпратени към мястото на катастрофата в Централен Иран.", "date": "2018.06.02", "title": "Ирански изтребител се разби"}
{"url": "https://www.faktor.bg/bg/articles/tomislav-donchev-chetvarta-kompaniya-zayavi-interes-kam-aets-belene", "text": "Срещата на Борисов с Путин няма никаква връзка с визитата на Радев. Дори в тежка ситуация и когато има напрежение, хората трябва да си говорят. Дори от чисто човешките отношения пътят за намаляване на напрежение са разговорите, коментира вицепремиерът Томислав Дончев по bTV. Една емоционална реплика по време на пресконференцията не е есенцията на разговорите. Не е възможен отговор дали ще строим \"Белене\", това може да се каже след процедура, която да покаже дали има инвеститор. Аз съм оптимист, защото вчера има заявен писмен интерес от четвърта компания, каза той. Има принципна политическа договореност \"Турски поток\" да премине през България, но това са разговори, които текат с месеци. Европа не печели от това, че руският газ минава през още една държава - това означава по-високи цени. Големият проблем е, че трябва да се намери безконфликтен сценарий и за Русия, и за Европа, каза още Дончев. Не е сериозно да се казва, че управлението в България е автократично. Каквито и критики да има по свободата на словото, у нас може всеки да каже каквото иска. Радев не ми е звънял да ме пита нещо, за да му отговоря. Последно му звънях аз преди няколко месеца, той ми звънна 2 седмици след това. Има двустранно напрежение между институциите, това е факт. Когато се разменят реплики, диалогът е труден, завърши Томислав Дончев.", "date": "2018.06.02", "title": "Томислав Дончев: Четвърта компания заяви интерес към АЕЦ \"Белене\""}
{"url": "https://www.faktor.bg/bg/articles/antiamerikanski-front-v-g-7", "text": "Европейският съюз и Канада отправиха строго предупреждение към Съединените щати за рисковете, които представляват за световната икономика наложените от администрацията на президента Доналд Тръмп мита върху вноса на стомана и алуминий, предаде Франс прес, цитирана от БТА.  \"Французите, британците и германците бяха напрегнати\", обобщи френският министър на финансите Брюно Льо Мер след разговори с колегите си от Г-7 в Уислър, Канада. Той отбеляза, че всички са изразили пълно недоумение от американските решения.  \"Срещата на финансовите министри от Г-7 в Канада е по-скоро Г-6 + 1, като Съединените щати са сами срещу всички\", обобщи настроенията Льо Мер. Той подчерта, че избягването на търговска война сега зависи изцяло от американците.  Министърът на финансите на САЩ Стивън Мнучин си е взел бележка за критиките срещу страната му. Той обаче казал, че въпросът трябва да бъде оставен за срещата на върха на Г-7 другата седмица в Квебек, заяви канадски източник.", "date": "2018.06.02", "title": "Антиамерикански фронт в Г-7"}
{"url": "https://www.faktor.bg/bg/articles/rosen-yordanov-machat-borisov-putin-lipsa-na-sardechnost-i-golyama-doza-naprezhenie", "text": "Мачът Борисов – Путин свърши наравно, коментира пред бТВ психологът Росен Йорданов. Езикът на телата им говори за липса на сърдечност и голяма доза напрежение, разкри той. За разлика от мненията, че някой е бил при по-големия брат и е имало доминация според мен – мачът свърши наравно. Това обяви в предаването „Тази събота” психологът Росен Йорданов по повод срещата в Москва между българския премиер Бойко Борисов и руския президент Владимир Путин. Йорданов анализира езика на тялото на двамата лидери по време на срещата. Ярко впечатление прави, че липсваше сърдечност и имаше голяма доза напрежение, коментира психологът. По думите му още при прегръдката в началото има незавършени движения и от двете страни, което говори, че и двата се контролират. Жестовете и поведението и на Борисов, и на Путин говорят за това, че и двамата се чувстват некомфортно. Тази среща беше изнервяща и за двамата, каза още Йорданов.", "date": "2018.06.02", "title": "Росен Йорданов: Жестовете на Путин и Борисов издаваха напрежение и липса на сърдечност"}
{"url": "https://www.faktor.bg/bg/articles/mareshki-karakachanov-e-koalitsionen-partnyor-s-barekov-s-pari-ot-ktb-mu-se-vdigashe-reytingat", "text": "Ще ви покажем как става излизането от НАТО. На болна нация не й трябват самолети, не можем да започваме със самолетите. Това изсмуква последните стотинки на българите, заяви пред БНТ лидерът на \"Воля\" и зам.-председател на Народното събрание Веселин Марешки. Според него е излишно да се дават 6 млрд. лв. за \"играчки\". По думите му всички страни в света са се насочили към разоръжаване и България също трябва да следва тази тенденция.  \"Хапчета трябва да пие Каракачанов, преди две години говореше против въоръжаването\", отговори той по повод задочния спор с военния министър, след като лидерът на \"Воля\" поиска мораториум върху сделките за модернизация на армията. Каракачанов от своя страна каза, че Марешки продава хапчета и трябва да почне да ги пие, тъй като нищо не разбира от темата.  \"Красимир Каракачанов трябва да напусне правителството възможно най-бързо\", продължи Марешки и призова Валери Симеонов и Волен Сидеров да се разграничат от коалиционния си партньор. \"Да не забравяме, че Каракачанов е коалиционен партньор и на Николай Бареков и с пари от КТБ е плащано на рейтингови агенции да му вдигат рейтинга\", уточни Марешки. На изборите за европейски парламент през 2014 г. ВМРО, лидер на която е Каракачанов, беше в коалиция с партията на Бареков \"България без цензура\", уточни Марешки. На въпрос щеше ли да си развие бизнеса, ако нямаше НАТО и ЕС, бизнесменът отговори: \"По времето на СИВ и Варшавския договор сме имали силна армия, а не разбита. Тогава бях още студент. Живеехме по-добре, когато бяхме в СИВ. Да, имаше уравниловка, но имаше възможмост да учиш и да напредваш\", разкри Марешки носталгията си по соца. Зам.-председателят на Народното събрание каза още, че няма проблем с останалите партии от \"Обединени патриоти\", но трябва ВМРО и Каракачанов да напуснат властта. \"Призовавам Каракачанов на следващите избори да се яви самостоятелно и ще го бия. Той обаче няма да го направи, защото е или на гърба на Костов, или на гърба на Бареков, а сега на гърба на Сидеров и Симеонов\", добави Марешки. Той добави, че би поканил депутата от ГЕРБ Георги Марков да се явят заедно като двойка на следващите президентски избори. Аз направих така, че след мен в Русия да отиде президентът Румен Радев, а след това и премиерът Бойко Борисов, зпохвали се Марешки и припомни, че беше на Червения площад в Москва на 9 май за Деня на победата. Радев посети Русия за празника на славянската писменост, а в началото на седмицата Борисов също беше там. И двамата се срещнаха с президента на страната Владимир Путин и премиера Дмитрий Медведев, докато Марешки не успя да разговаря с тях. \"Аз знаех, че ще поканят Румен Радев. Когато бях в Москва, се говореше затова\", добави Марешки.", "date": "2018.06.02", "title": "Марешки: Каракачанов е коалиционен партньор на Бареков, с пари от КТБ му вдигаха рейтинга"}
{"url": "https://www.faktor.bg/bg/articles/georgi-markov-ispaniya-si-ima-veche-pedro-oresharski", "text": "Премиерът на Испания се нарича Педро Орешарски, смело заяви пред БНТ депутатът от ГЕРБ и бивш конституционен съдия Георги Марков. Станишев побърза да го поздрави: \"Избран е Педро Санчес за премиер!\" От кого е избран? Той не е избран от испанския народ. Напротив, Санчес изгуби два поредни избора толкова катастрофално, че даде най-ниския резултат на испанската социалистическа партия от 1997 г. Вижте с кого се коалира Санчес, за да свали Рахой и да се качи на власт  - с \"Подемос\", дето им викаше популисти, и с каталунуските сепаратисти. Този мъж няма да изкара повече от година и там ще си замине. Същото както при Орешарски. Не е почтено да не те иска народът, а ти чрез парламентарни хватки и преструктурирания да управляваш. Умряха социалистическите партии. А християндемократическите печелят. Като изключим Орбан, не могат да спечелят мнозинства. Това е гневът на народа. Защото се откъснаха елитите от гражданите. Брюксел не е Европа. Европа са европейските граждани\", посочи депутатът. \"На 31 май Виктор Орбан навърши 55 години, а през март станаха 30 години участие в политиката. Всъщност той е единственият дисидент отпреди 10-ти ноември от бившия социалистически лагер, ярък борец срещу комунизма, който днес е на власт. Със сигурност аз съм най-големият почитател на Орбан в България и един от най-големите в Европа въобще, призна Марков. \"Интересно е, че той направи световен рекорд - 4-ти мандат и 3 поредни с 2/3. Неговото правителство беше съставено този месец. Това е Орбан 4, четвъртото правителство на Орбан. Направи много за страната си и по отношение на сигурността Унгария е една от най-сигурните страни, по отношение на семейството, особено за раждаемостта и особено в икономиката\", категоричен бе Марков. Какъв популист е Орбан, че си брани отечеството? Какво лошо има в това, че искат да запазят традиционното семейство, не искат исляма да надделява в Германия, държан на християнството. Това не е популизъм. Той обясни, че финансистът Джордж Сорос не е изгонен физически от Унгария, а се оттегля, защото не е приет от хората там. \"Целият сблъсък Орбан - Сорос започна през 2015. Сорос представи един публичен план от 6 точки Европа да приема 1 млн. мигранти годишно, после, в интерес на истината, го смекчи на 600 хил. и да им даваме по 15 000 евра, да станем многообразен континент\", каза Марков. Орбан обаче опонира на Сорос, посочи Марков. Той коментира и темата за \"гнева на масите\". \"Преди годни гневът събираше хората на улицата, сега той се изсипва в урните. Вижте Италия. Кой е мислел, че ще спечелят \"Пет звезди\".\"", "date": "2018.06.02", "title": "Георги Марков: Испания си има вече Педро Орешарски"}
{"url": "https://www.faktor.bg/bg/articles/zhurnalist-istinata-e-che-ne-balgariya-a-putin-prez-2014-g-prekrati-proekta-yuzhen-potok", "text": "\"В руското държавно ръководство България се приема като част от ЕС и като една страна с относително малка икономика. От тази гледна точка Русия изключително прагматично би трябвало да определя своите интереси у нас\". Това коментира журналистът Цветана Кръстева в интервю за БНР. (Цветана Кръстева от пет години отблизо следи процесите в Русия като кореспондент на БНТ.)  \"В Русия спирането на проекта „Южен поток“ се интерпретира по друг начин\", обясни тя и добави: \"Може би не по този, който е най-верния, а именно, че България е прекратила проекта, а ние помним, че руският президент през декември 2014 година обяви за прекратяване на проекта, тъй като руската страна не можа да отговори на изискванията на третия енергиен пакет на ЕС\". По отношение на споменатите по време на пресконференцията на премиера Бойко Борисов и президента Владимир Путин „братски“ отношения между Русия и България, журналистът коментира: „Тук присъства една емоция, която е изключително вредна, когато говорим за междудържавни отношения, а тази емоция винаги е присъствала. Може би и няма как да не присъства, като имаме предвид кръвта, с която те са споени по време на Руско-турската война, а имаме и други исторически близости, но от тази емоция трябва да се бяга в политиката. Русия достатъчно добре се справя с това бягство, докато у нас забелязваме опити тази емоция да се капитализира от различни политически партии и да се настройва и поляризира обществото на русофили и русофоби.“ Според Кръстева визитата на президента е уговорена много преди срещата. Тя смята също, че двете визити – на президента и на премиера, съвпадат с промяната на отношенията между Европа и САЩ. „Европейските страни малко или много естествено са тласкани към Русия, от една страна. От друга страна, през последната година забелязваме, не само от страна на България, но и от страна на други европейски държави, да възстановяват загубените след анексията на Крим и войната в Източна Украйна политически контакти. Сега никой не говори за отмяната на санкции. Ако говорим и за България, Русия е нашият най-голям съсед извън ЕС, като изключим Турция, и е невъзможно да се правим, че тя не съществува.“ Кръстева уточни, че след срещата остава неясно дали, освен политически договорености за „Турски поток“, има и поет ангажимент от руската страна: „Фактът, че посещението на премиера Борисов в Москва беше ден, след като Анкара и Москва обявиха, че са се договорили за сухопътна на „Турски поток“ на територията на самата Турция, което беше обект на трудни преговори и се случи единствено защото „Газпром“ най-накрая склони да направи отстъпки в цената на продавания газ на Турция. Ние обаче не знаем дали подобни обещания не са давани и към Гърция и според мен в момента „Газпром“ ще прави проучвания къде е по-рентабилно и ефективно да се прокарва това трасе. За България е много важно, ако искаме да бъде построен този хъб, за него трябват три източници на природен газ.“ Журналистът посочи, че визитите на европейски лидери в Москва се използват от руското ръководство за вътрешна пропаганда и за демонстрация, че Русия вече не е в изолация.", "date": "2018.06.02", "title": "Журналист: Ние помним - не България, а Путин през 2014 г. прекрати проекта \"Южен поток\""}
{"url": "https://www.faktor.bg/bg/articles/hilyadi-se-stekoha-na-okolchitsa-za-vsenarodnoto-poklonenie-v-pamet-na-botev", "text": "Хиляди българи дойдоха на Околчица, за да бъдат част от всенародното поклонение в памет на Ботев и загиналите за родината ни и така потвърдиха стиха „Сбъдна се пророчеството твое, жив си ти“, белязал лобното място на войводата по стръмните склонове на Врачанския Балкан. По време на поклонението беше отслужен и тържествен молебен от Врачанския митрополит Григорий. Слово произнесе председателят на Народното събрание Цвета Караянчева. \"Пирамида от кости е българската история, напоена с кръв е българската земя и затова днес повече от всякога ни трябват разум и помирение, силни водачи и светли примери. И да помним нашите герои, загинали за свободата на България, заради които днес сме тук и да помним веруюто на Ботев, че българския народ може сам да гради бъднините си, че има право да бъде пръв сред равни и няма кой да изтрие онова, което са ни завещали дедите ни\", заяви Караянчева. Точно в 12:00 часа на обяд сирените в цялата страна дадоха знак за едноминутно мълчание.", "date": "2018.06.02", "title": "Цвета Караянчева: Напоена с кръв е българската земя, затова днес повече от всякога ни трябват разум и помирение"}
{"url": "https://www.faktor.bg/bg/articles/tsvetanov-na-okolchitsa-varveyki-po-stapkite-na-botev-i-chetnitsite-mu-nie-poluchavame-edin-urok-po-rodolyubie", "text": "Днес зам.-председателят на ГЕРБ и председател на ПГ на ГЕРБ Цветан Цветанов участва във всенародното поклонение пред паметта на Христо Ботев и загиналите за свободата и независимостта на България на връх Околчица. На събитието бяха още народните представители от ГЕРБ-Враца инж. Петя Аврамова и Красен Кръстев, областният управител на Враца Малина Николова, кметът на Община Враца Калин Каменов и общински съветници от ГЕРБ. Сред присъстващите бе и председателят на Народното събрание Цвета Караянчева. Своята почит към героите, загинали за свободата на България, отдадоха и хиляди поклонници от цялата страна. \"При пристигането на Околчица на групата от 350 човека, които тази сутрин поведох от с. Павлоче, отбелязах, че вървейки по стъпките на Ботев и четниците му, ние получаваме един урок по родолюбие. Щастлив съм, че има толкова много млади хора тук. Това означава, че заветът на нашите предци, дали живота си за свободата на родината, е съхранен и ще се предаде на идните поколения\", написа Цветанов във Фейсбук. На Околчица той се срещна и с представители на двете ученически групи от Велико Търново. \"Благодарение на финансовата ми подкрепа участваха в Националния поход\", разказа още Цветанов. В знак на преклонение пред Христо Ботев и героите от миналото, на паметника на връх Околчица бяха поднесени венци и цветя.", "date": "2018.06.02", "title": "Цветанов: Щастлив съм, че днес на Околчица има толкова много млади хора"}
{"url": "https://www.faktor.bg/bg/articles/ninova-se-naredi-do-lideri-ot-vishegradskata-chetvorka", "text": "По покана на лидера на политическа партия „Смер - социална демокрация” и бивш министър-председател на Словакия Робърт Фицо, на 4 юни 2018 г. Корнелия Нинова ще участва в кръгла маса в Братислава. На събитието са поканени прогресивните лидери от страните на Вишеградската четворка, Балтийските държави, България, Румъния, Словения и Хърватия, се казва в съобщението.  Темата на кръглата маса ще бъдат предстоящите избори за Европейски парламент и следващата Многогодишната финансова рамка. Програмата предвижда и работен обяд с Марош Шефкович, заместник-председател на Европейската комисия и еврокомисар на енергийния съюз.", "date": "2018.06.02", "title": "Нинова ще обсъжда  изборите за Европарламент с лидери на партии от Вишеградската четворка"}
{"url": "https://www.faktor.bg/bg/articles/problem-v-sistemata-na-viza-sprya-kartovoto-plashtane-na-mnogo-mesta-v-evropa", "text": "Проблем в системата на „Виза“ спря картовото плащане на много места в Европа, съобщи Би Би Си, позовавайки се на съобщение на компанията. Размерът на прекъсването все още не е изяснен, но клиенти в цяла Европа се оплакаха в социалните мрежи, че плащанията, които правят, са отменени. Част от банките във Великобритания съветват клиентите си да теглят пари от банкомати, тъй като с тях изглежда няма проблем. Според служители на една от най-големите вериги супермаркети във Великобритания изглежда, че проблемът не засяга само безконтактните карти. Към момента няма подадени сигнали за такъв проблем на територията на България. По последни данни функционирането на разплащателната система на Виза се нормализира. Причините за проблема се разследват. Според експерти от Виза, не става въпрос за хакерска атака. От компанията съобщиха, затруднението в обработката на транзакции е било в резултат от хардуерен проблем.", "date": "2018.06.02", "title": "Проблем в системата на „Виза“ спря картовото плащане на много места в Европа"}
{"url": "https://www.faktor.bg/bg/articles/tsvetanov-povezhda-traditsionniya-pohod-do-vrah-okolchitsa-1", "text": "Председателят на ПГ на ГЕРБ и заместник-председател на партията Цветан Цветанов се включи в традиционния поход до връх Околчица. Походът се организира за 12-та поредна година от структурата на ГЕРБ във Враца, като в него участва и председателят на Народното събрание Цвета Караянчева. Групата от 350 човека тръгна рано тази сутрин от с. Паволче. Те се отправиха към връх Околчица, където по-късно ще бъде кулминацията на тържествата в памет на загиналите за свободата и независимостта на България. На самия връх Цветан Цветанов ще се присъедини към походниците, които преди близо седмица тръгнаха „По стъпките на Ботевата чета“. Сред тях са и група ученици от Велико Търново, които преминаха по 120-километровата алея на безсмъртието от Козлодуйския бряг до връх Околчица, благодарение на финансовата помощ на председателя на ПГ на ГЕРБ. Цветанов за четвърта поредна година помага на младежите от избирателния си район да участват в патриотичната инициатива. Кметът на Паволче Емил Василев връчи на Цветан Цветанов знаме с девиза на българските въстаници „Свобода или смърт”. „Носете го с гордост и нека то предвожда колоната, тръгнала по стъпките на Ботевото безсмъртие към легендарния връх „Околчица”, каза Емил Василев. Походниците бяха поздравени от народния представител от ГЕРБ-Враца инж. Петя Аврамова и от общинския ръководител на партията Малина Николова. От ГЕРБ – Враца осигуриха и тениски с лика на Христо Ботев за всички участници в инициативата.", "date": "2018.06.02", "title": "Цветанов поведе традиционния поход до връх Околчица"}
{"url": "https://www.faktor.bg/bg/articles/tir-blasna-5-godishno-dete-v-tsar-kaloyan", "text": "5-годишно дете е пострадало при пътен инцидент в Цар Калоян, предаде Дарик-Разград и пояснява, че по дани на ОД на МВР момиченце е блъснато от ТИР. Около 19 часа снощи пред магазин в Цар Калоян водач на товарен автомобил видял група деца и предполагайки, че може да излязат внезапно на пътя, намалил. Колегата му от друг ТИР, който бил зад него обаче, предприел изпреварване и блъснал едно от децата, които тръгнали да пресичат шосето. Пострадало е момиченце на 5 години, то е откарано в разградската болница с фрактура на черепа и наранявания по тялото, контактно е.", "date": "2018.06.02", "title": "ТИР блъсна 5-годишно момиченце в Цар Калоян"}
{"url": "https://www.faktor.bg/bg/articles/predadoha-chikagoto-na-balgarskite-vlasti", "text": "Венцислав Ангелов с прякор Чикагото е бил предаден на българските власти от германските им колеги, съобщиха от МВР. Тази нощ с полет от Франкфурт той бе върнат у нас. Венцислав Ангелов беше обявен за международно издирване през 2016-та за изтърпяване на 3 и половина-годишна присъда за незаконен трафик на наркотици от Перу до Испания. Той беше задържан в края на март тази година в германския град Лимещайн. Сега трябва да излежи присъдата си в български затвор. Координацията с европейските полицейски служби по издирването на Ангелов е осъществена от българското бюро за \"Искане на допълнителна информация във връзка с националните сигнали'' към Дирекция \"Международно оперативно сътрудничество\". Русенецът Венцислав Ангелов нашумя като първия арестуван по подозрение за злонамерена атака срещу голяма българска банка и призиви за сваляне на валутния борд. 24 часа по-късно той беше пуснат без обвинение. На въпрос на БНТ: Защо се укривахте толкова време? Венцислав Ангелов-Чикагото отговори: Защото исках. Нали съм в България? Чакам ви в затвора да дам интервю специално.", "date": "2018.06.02", "title": "Германия ни върна Чикагото с белезници, той: Чакам ви в затвора за интервю"}
{"url": "https://www.faktor.bg/bg/articles/tramp-i-kim-chen-un-se-sreshtat-na-12-yuni-v-singapur", "text": "Президентът на САЩ Доналд Тръмп обяви, че ще се срещне със севернокорейския лидер Ким Чен-ун на 12 юни в Сингапур и че комунистическата държава желае да се откаже от ядреното си оръжие, предадоха световните агенции. Той каза това пред репортери след среща в Белия дом вчера с високопоставен пратеник на режима в Пхенян. Тръмп прие заместник-председателя на управляващата в КНДР Корейска трудова партия Ким Йон-чхол, като срещата продължи по-дълго от планираното. Тя е минала \"много добре\", според президента на САЩ. Тръмп каза също, че президентът на Китай Си Цзинпин е помогнал за уреждане на предстоящата среща на върха. Американският президент прогнозира, че отношенията със Северна Корея в края на краищата ще се окажат успешен процес. \"Мисля, че ще започнем отношения помежду си и те ще започнат на 12 юни\", каза Тръмп. Той предупреди, че след годините на враждебност няма да е достатъчна една среща, но изрази надежда, че тази в Сингапур ще бъде едно добро начало. Според американския президент севернокорейският лидер наистина възнамерява да закрие ядрената военна програма на страната си, както искат Съединените щати. Той съобщи, че е обсъдил с Ким Йон-чхол официалното слагане на край на Корейската война, т. е. подписването на мирен договор за формално прекратяване на конфликта от периода 1950-1953 г., след който е подписано само примирие. Президентът на САЩ каза, че очаква деня, когато ще може да отмени санкциите срещу Северна Корея. Съединените щати няма да дадат основната сума пари в помощ на КНДР, а това ще направи Южна Корея, отбеляза той. Тръмп изтъкна, че повече няма използва термина \"максимален натиск\" върху Северна Корея, защото тя и Съединените щати вече намират общ език. Президентът на САЩ каза, че срещата на руския министър на външните работи Сергей Лавров с Ким Чен-ун в Пхенян не му се е понравила, предаде ТАСС. \"Каква цел преследваше тя?\", попита Тръмп. След това той допълни, че ако срещата е \"била позитивна\", то тя ще му \"се понрави\". \"Ако е била негативна среща, тя няма да ми се понрави\", продължи Тръмп, преди да добави, че срещата между Лавров и Ким \"може да е много позитивна\". Ким Йон-чхол, смятан за втория човек в режима в Пхенян и за \"дясна ръка\" на севернокорейския лидер, предаде на американския президент писмо от Ким Чен-ун. Тръмп първо определи писмото като \"много хубаво\", след което призна, че не го е чел, предаде Франс прес. По-рано тази седмица високопоставеният севернокорейски пратеник проведе разговори в Ню Йорк с държавния секретар на САЩ Майк Помпейо. Вчера Помпейо също присъства на срещата в Овалния кабинет на Белия дом между Тръмп и Ким Йон-чхол.", "date": "2018.06.02", "title": "Тръмп съобщи за среща с Ким Чен-ун на 12 юни в Сингапур"}
{"url": "https://www.faktor.bg/bg/articles/dnes-e-denyat-na-botev-i-na-zaginalite-za-svobodata-na-balgariya", "text": "На 2 юни почитаме паметта на поета и революционер Христо Ботев, и на загиналите за свободата на България. Днес се навършват 142 години от гибелта на Христо Ботев на връх Околчица във Врачанския балкан, където е последната битка на Ботевата чета. Денят на Ботев и загиналите за свободата на България се чества за първи път през 1884 година във Враца и Пловдив. От 1901 г. това става с поклонение на лобното място на Ботев във Врачанския Балкан. Днес ще се състои всенародното поклонение край паметника на връх Околчица, издигнат като признателност към Ботев преди 80 години. В 12.00 часа в цялата страна в продължение на 2 минути сирени с прекъснат вой ще оповестят отдаването на всенародна почит към паметта на поета революционер и на загиналите за свободата на България. На 2 юни 1948 г. точно в 12.00 часа за първи път е даден сигнал за едноминутно мълчание в памет на загиналите за свободата на България в цялата страна. В София от 11:30 ч. в Борисовата градина пред бюст-паметника на Христо Ботев ще се проведе официална церемония, организирана от Столична общината, Министерство на отбраната и Общонародна фондация „Христо Ботйов”. Заради тържествена смяна на почетния гвардейски караул пред Президентството от 11:30 до 12:30 ч. се забранява влизането на пътни превозни средства по ул. \"Леге\" между бул. \"Цар Освободител\" и ул. \"Съборна\". Военни почести и полагане на венци и цветя пред паметници на Христо Ботев ще има в цялата страна.", "date": "2018.06.02", "title": "Днес е Денят на Ботев и на загиналите за свободата на България"}
{"url": "https://www.faktor.bg/bg/articles/slanchevo-i-goreshto", "text": "Днес ще преобладава слънчево време. След обяд и до полунощ над западната половина от страната ще се развива купеста и купесто-дъждовна облачност. На места ще превали краткотраен дъжд с гръмотевици. Има условия за градушки. Ще духа слаб до умерен вятър от изток-югоизток. Ще е топло, около и след обяд в низините горещо - с максимални температури между 30° и 35°, съобщи „Фокус”. Над Черноморието ще преобладава слънчево време с временни увеличения на облачността. Ще духа слаб до умерен вятър от изток-североизток, който след обяд ще се ориентира от югоизток. Максимални температури на въздуха: 22-24°. Температурата на морската вода е 21-22°. Вълнението на морето ще е 1-2 бала. Над планините ще преобладава слънчево време. След обяд ще се развива купесто-дъждовна облачност и на места, главно в масивите от Западна и Централна България ще превали краткотраен дъжд с гръмотевици. Ще духа слаб до умерен източен вятър, по билата от запад-северозапад. Максимална температура на височина 1200 метра около 21°, на 2000 метра – около 15°. Атмосферното налягане е близко до средното за юни и няма да се променя съществено.", "date": "2018.06.02", "title": "Слънчево и горещо, температури между 30° и 35°"}
{"url": "https://www.faktor.bg/bg/articles/novini/balgariya/parite-za-barekov-i-tsenzurata-idvali-v-plikove-posle-v-chanti-a-nakraya-i-v-chuval", "text": "Парите за Николай Бареков започват да идват в по-големи пликове, после в чанти, а накрая и в чувал. Това става ясно от разпита на Христо Цирсков, който е финансист на евродепутата Бареков и партията му „България без цензура”. Показанията са дадени в хода на  разследването за фалита на КТБ са част от документите в досъдебното производство, показва разследване на  . Сред материалите, които прокуратурата е внесла в съда по делото срещу Цветан Василев и останалите 17 души, сред които не е Бареков, има множество доказателства не само за това, че той и политическият му проект са били финансирани нерегламентирано с пари от КТБ по нареждане на Василев, но и че с пари, теглени от касата на банката, най-вероятно са били купувани гласове. През 2014 г. има два сигнала до прокуратурата срещу Бареков. Към втория, подаден от партия РЗС, е приложен лист с ръкописни бележки, с които явно се искат различни суми за Бареков - месечни плащания (които тръгват от 50 хил. и стигат до 600 хил. лв.), искане за финансиране за къща за 505 хил. евро и 1 млн. евро премия. Под тях има резолюция с почерка на Василев: \"Засега даваш\" и уточнения при какви условия. Сотир Цацаров изпраща сигнала и той е присъединен по делото КТБ. Назначената експертиза категорично доказва, че финансистът на Бареков и \"България без цензура\" Христо Цирков е написал пасажа от листа с поисканите суми, а Цветан Василев - останалата част.", "date": "2018.06.02", "title": "Парите за Бареков и Цензурата идвали в пликове, после в чанти, а накрая и в чувал"}
