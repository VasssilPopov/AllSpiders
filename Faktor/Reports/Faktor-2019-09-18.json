{"url": "https://faktor.bg/bg/articles/desislava-atanasova-1-4", "text": "\"Съкратеното съдебно следствие ще бъде отменено. Правната комисия подкрепи промяната единодушно на първо четене\". Това каза депутатът от ГЕРБ и зам.-председател на Комисията по правни въпроси Десислава Атанасова пред БНТ. Тя уточни, че на днешното заседание на комисията са присъствали роднини на жертви на тежки престъпления, които настояват за промяната. \"Същевременно обаче държим да проведем един широк обществен дебат дали за сметка на справедливостта трябва да се сбогуваме с бързината на процеса\", добави тя. По думите ѝ най-удачно е промяната да стане така, че все пак съдът да може да преценява в отделни случаи присъдата да може да бъде намалявана, но не с 1/3, както е в момента, а с 1/5. Тя коментира и процедурата по избор на нов главен прокурор с единствен кандидат зам.-главния прокурор Иван Гешев. За мен е категорично ясно, че е по-добре да следваме процедурата, която е по закон. Фактът, че толкова много положителни становища за г-н Гешев са обявени във Висшия съдебен съвет, говорят че неговите колеги го подкрепят достатъчно. Мисля, че в случая политиците трябва да се въздържат от коментари. Практиката е \"професионалисти избират професионалисти\", посочи Атанасова. По повод стабилността на управляващата коалиция и трусовете в Обединени патриоти, депутатът от ГЕРБ заяви: \"Коалиционните партньори стоим под една и съща управленска програма с ясни задачи и срокове. През новия сезон най-сериозният документ ще бъде законът за бюджета на Република България\". Под коалиционното споразумение са сложили подписите си трима сериозни политици – г-н Каракачанов, г-н Симеонов и г-н Сидеров. Вероятно добре си дават сметка какво означава трус в политиката. На България ѝ трябва да стабилност, за да има предвидимост и в законодателството, и в инвестициите, каза още Десислава Атанасова. Тя призна, че за толкова години в политиката за пръв път е изненадана от поведението на Мая Манолова, която се качи на инвалидна количка по време на среща със свои симпатизанти.", "date": "2019.09.18", "title": "Десислава Атанасова: Манолова успя да ни изненада с инвалидната количка"}
{"url": "https://faktor.bg/bg/articles/novini-balgariya-v-simeonov-s-izdiganeto-si-manolova-betonira-fandakova-za-sledvasht-mandat", "text": "\"Ще излъчим кандидат за София, регистрацията ни е НФСБ, ДСБ - Либерали. до 24 ще представим кандидатурата си за кмет\", заяви пред БНТ лидерът на НФСБ Валери Симеонов. \"Малко вероятно е да се стигне до балотаж Фандъкова-Манолова, мисля, че с издигането си Манолова бетонира Фандъкова за следващ мандат, но ако се стигне до там естествено ще подкрепим кандидата на коалиционния си партньор\", добави той. \"Не върви добре енергетиката, тя остава все така разядена от корупционни сделки и непрозрачни поръчки. Случаите със студения резерв на ТЕЦ \"Варна\", които са единствено в услуга на собственика и Ахмед Доган\", коментира той и отхвърли твърденията, че заради неговия закон туризмът понася загуби. По думите му, не се правят промените, които са необходими и ако се наложи, НФСБ ще излезе от властта. \"Не става с ултиматуми, а с диалог\", отговори той на въпрос дали ще постави ултиматум на коалиционните партньори ГЕРБ и ВМРО. Според него, ДПС се противопоставя на закона против шума в курортите, защото засягал \"циганските сватби\".", "date": "2019.09.18", "title": "В. Симеонов: С издигането си Манолова \"бетонира\" Фандъкова за следващ мандат"}
{"url": "https://faktor.bg/bg/articles/novini-balgariya-golyam-pozhar-do-letishte-sofiya-tsisternite-s-aviatsionno-gorivo-na-500-600-metra", "text": "Голям пожар избухна в района на летище София, предаде Нова тв. Горят декари сухи треви и храсти, като огънят заплашва складови базови в близост. Цистерните с авиационно гориво на летище София са на около 500-600 метра от огъня. Той е на метри от бул \"Брюксел\" и хотели в близост.", "date": "2019.09.18", "title": "Голям пожар до летище София, на 500-600 метра са цистерните с авиационно гориво"}
{"url": "https://faktor.bg/bg/articles/novini-balgariya-andrey-novakov-vnese-v-ep-iskane-za-izteglyane-na-paketa-mobilnost", "text": "Евродепутатът от ЕНП Андрей Новаков е внесъл в Европарламента искане Европейската комисия да изтегли целия пакет \"Мобилност\". Той го мотивира така: \"В това гласуване обаче ще вземат участие и четирима колеги от Великобритания, които само след няколко седмици напускат същия този Европейски парламент. Намирам това за несправедливо и това е причината да внеса искане до председателя на Европейския парламент и до председателката на Комисията по транспорт тези колеги да се въздържат от гласуване. Не е нормално някой, който напуска тази институция само след няколко седмици, да взима решения за това каква ще е съдбата на българските шофьори и техните семейства за години напред. Ще се борим до края\". Утре въпросът ще се реши с гласуване в транспортната комисия.", "date": "2019.09.18", "title": "Андрей Новаков внесе в ЕП искане за изтегляне на пакета \"Мобилност\""}
{"url": "https://faktor.bg/bg/articles/novini-balgariya-evroatlanticheskiya-tsentar-za-sigurnost-shte-raboti-po-hibridnite-ataki-trafika-na-hora-kibersigurnostta-i-komunisticheskoto-minalo", "text": "Новата неправителствена организация на бившия заместник-председател на ГЕРБ и настоящ основател на Евроатлантическия център за сигурност Цветан Цветанов ще се занимава с проблемите на сигурността, но и по линия на културата и образованието. \"Когато говорим за хибридни атаки, за това, което причиняват фалшивите новини, това, което имаме като присъствие на Русия в България, не са традиционните методи за влияние, а се ползват образованието, културата, православието, за да се подменят историческите факти и да може да се навлиза във влиянието по този начин\", обясни Цветанов пред бТВ. Основните акценти в работата на организацията ще са хибридните атаки, трафика на хора, киберсигурността и комунистическото ни минало. Центърът ще се финансира чрез кандидатстване по проекти. \"Ще търсим съответното финансиране от много ясно изразени партньори с ясен евроатлантически профил.Ще се възползваме от европейски фондове като можем да кандидатстваме директно чрез Брюксел. Засега ще се въздържаме от министерства защото винаги ще се направят погрешни изводи и заключения\", коментира той. \"Искам да има честна, справедлива кампания, но това, което виждам е, че се залага на живот и смърт, всеки ще покаже най-лошото си лице. Смятам, че се допускат доста грешки от всички политически формации в планирането на съответните кампании. Бих могъл да направя по-задълбочен коментар след като минат изборите, защото в момента само съм констатирал грешките, които искам да видя дали ще се покрият с негативни резултати във финалната част\", заяви Цветанов. С поред него, ще е \"проблем, ако ГЕРБ отстъпи от завоюваните преди 4 години позиции\".", "date": "2019.09.18", "title": "Евроатлантическия център за сигурност ще работи по хибридните атаки, трафика на хора, киберсигурността и комунистическото минало"}
{"url": "https://faktor.bg/bg/articles/novini-balgariya-radev-iska-garantsii-ot-istoritsite-ako-ne-pravitelstvoto-da-promeni-politikata-kam-severna-makedoniya", "text": "Президентът Румен Радев смята, че напредъкът в работата на комисията по исторически и образователни въпроси между България и Северна Македония изостава драстично в сравнение с процеса на европейска интеграция на Скопие. Държавният глава се срещна с българските представители в комисията и изрази безпокойство от последното ѝ заседание в София, което за пореден път не успя да постигне съгласие около личността на Гоце Делчев. Радев каза, че следващият месец може да бъде ключов в отношенията на София и Скопие, тъй като Брюксел може да реши да започне преговори за членство със Северна Македония: \"Ако вие, уважаеми господа, можете да дадете гаранция, че в рамките на оставащия един месец вашата комисия ще реши всички спорни въпроси, то българското правителство може да продължи с политиката си на безусловна подкрепа на членството на Република Северна Македония в Европейския съюз. Ако обаче не можете да дадете такава гаранция, следва правителството да предприеме екстрени мерки за изработване на нова национална позиция с ясни изисквания и критерии в защита на българския национален интерес, които да залегнат изрично в преговорната рамка за Република Северна Македония като задължителни условия за членство\".", "date": "2019.09.18", "title": "Радев иска гаранции от историците, ако не - правителството да промени политиката към Северна Македония"}
{"url": "https://faktor.bg/bg/articles/novini-svyat-mazh-zaplashva-da-vzrivi-most-v-kiev-otkri-strelba", "text": "Мъж, който заплаши да взриви мост в Киев, откри стрелба.  Заплахата за взрив се отнася за мост близо до станция на метрото в украинската столица, съобщава Нова телевизия Силите на реда провеждат специализирана операция, а делото е квалифицирано като подготовка за терористичен акт. Междувременно стана ясно, че мъжът е заплашил да взриви и държавни институции. Очаквайте подробности.", "date": "2019.09.18", "title": "Мъж заплашва да взриви мост в Киев, откри стрелба"}
{"url": "https://faktor.bg/bg/articles/novini-balgariya-ogromen-pozhar-v-suhi-trevi-podpali-gorata-kray-kamenar", "text": "Осем противопожарни автомобила, допълнителни служители и доброволци се борят с огромен пожар, тръгнал от сухи треви и стигнал до гората край Каменар. Сигнал до телефон 112 е подаден в 16,15 часа. Пожарът все още не е локализиран. Обхванал е гората, както и няколко постройки, които са били в близост. По данни на варненската полицията в момента едновременно горят още 4 пожара край Варна, обхванали горски площи.  Няма данни за пострадали хора, съобщава \"24 часа\".", "date": "2019.09.18", "title": "Огромен пожар в сухи треви подпали гората край Каменар"}
{"url": "https://faktor.bg/bg/articles/novini-svyat-mvnr-preduprezhdava-stachka-blokira-morskiya-transport-v-gartsiya-na-24-septimvri", "text": "Общонационална стачка на екипажите на морския транспорт в Гърция е обявена за 24 септември 2019 г.  Началото на стачните действия е обявено за 6.00 ч. на 24 септември, а за край - 6.00 ч. на 25 септември.  Очаква се стачката да засегне и фериботните връзки в страната, съобщават от пресцентъра на Министерство на външните работи. От външно министерство препоръчват на българските граждани, пребиваващи или пътуващи до Гърция, да се информират предварително за разписанията на морския транспорт и възможните алтернативни връзки с друг вид транспорт, както и да следят местните медии за най-актуална информация. Съгражданите ни могат да се информират за предстоящи и настоящи стачни действия на сайта: http://apergia.gr, който е наличен само на гръцки език. При необходимост от съдействие българските граждани могат да се свържат с Посолството ни в Атина на телефони: +30 693 70 96 220; +30 210 67 48 105; +30 210 67 48 106; +30 210 67 48 107 или с Генералното ни консулство в Солун на телефони: +30 2310 829 210; +30 2310 869 520.", "date": "2019.09.18", "title": "МВнР предупреждава: Стачка блокира морския транспорт в Гърция на 24 септимври"}
{"url": "https://faktor.bg/bg/articles/armend-nuhiu-makedonski-albantsi-se-vklyuchvat-v-kontseptsiyata-za-grazhdanska-natsiya", "text": "След като реформаторът от опозиционната в Северна Македония партия ВМРО ДПМНЕ Петър Богойески предложи създаването на нова политическа сила - „Македонска концепция“ , която да отрича югославската концепция за македонски народ предлага и завръщане към идеалите на историческото ВМРО за независима Македония за всички нейни граждани, част от албанската интелигенция изразява готовност за подкрепа, съобщава сайтът tatkoviva.info.  \"Ние, албанците сме неделим елемент от съвременната македонска държава. И е време като такива, да участваме в решаването на всички въпроси в страната. Не само относно „албанския въпрос“, но и за всички държавни въпроси в Северна Македония. Освободени от престъпните политически елити, албанците могат да бъдат най-конструктивния елемент за установяване на право и справедливост в страната. Ние можем да покажем, че сме граждани, които пряко подкрепят държавността. Но трябва да заменим етнонационалния патриотизъм с държавния патриотизъм. „Македонската концепция“, лансирана от млади и прогресивни политически активисти, е единствената политическа платформа, която открито приема, че албанците са истински борци за независимостта на Македония от проруската политика на сръбските власти и са най-сигурните гаранти за нейната независимост\".  Това за мен е повече от достатъчно, за да дам лична и професионална подкрепа за „Македонската концепция“. Популяризирането на новата идея за политическа нация, в която всеки от нас да е в еднаква степен македонец, независимо от неговата етническа, религиозна или политическа принадлежност е революционна и отваря вратата към бъдещата истинска равнопоставеност на всички нас, които живеем тук, в Македония. Ние, албанците, виждахме заплаха и опит за денационализация в предлаганата досега етноцентрична концепция за Македония. За първи път македонци приемат, че ние може да сме толкова македонци, колкото са и те. Концепцията, че държавата е на един народ, малцинствата са нещо различно и по-незначително, досега подкрепяна от СДСМ и ВМРО-ДПМНЕ, е вече в миналото. Днес ни се предлага да бъдем част от единна европейска нация. Тази оферта е напълно приемлива за всеки от нас. Тази политическа програма е отворена книга, в която можем да пишем най-доброто, за което се сещаме, и на албански. Ще можем да предлагаме  най-добрите проекти и идеи за развитие на цялата страна. Ще ги предлагаме на гражданите, а решението ще е тяхно. За всички граждани на Македония, защото гражданската концепция е единствената, която надхвърля стереотипите от Балканите. Днес македонци и албанци сме еднакво бедни.  Хубаво е да работим братски и да подобрим заедно живота си. Македонската концепция проправя пътя към пълната европеизация на нашето общество. Поглеждайки назад към семейните спомени, виждаме дълга история на силно сътрудничество с македонските революционери в общата борба за свобода и човешка справедливост. Трябва ли да ви напомням за Питу Гули, албанец по баща, или за общото ни Охридско-Дебърско въстание, или за протоколите от Тирана от 1921 г. Нека използваме миналото, за да намерим път към бъдещето. Бъдещето на свободата и на благоденствието на гражданите. Всичко това дава на нас, македонските албанци пълното право да влезем смело и активно с предложения, за да могат нашите виждания да станат част от идеята и програмата на „Концепция за Македония“, която виждам като солидна основа за начало на нов процес на честна игра, за конкуренция при  ясни правила и отворени карти за нашата европеизация. В процеса, разбира се, двата най-големи етноса трябва да играят основна роля, но не бива да забравяме и по-малките етнически общности. Най-големите обаче са тези, които имат задължението да осигурят шансовете за просперитет и на най-малките. Правейки това, ние ще се противопоставим на външните центрове, които използват нашето етнически разделено общество и подхранват конфликтите, чиято крайна цел е да се предотврати членството ни в НАТО и в ЕС. Крайната ни цел е истинско гражданско общество, в което никой не се чувства като наемател, а приема Северна Македония като своя родина, в която има възможността за личен просперитет. И да не забравяме, че така ще дадем положителен сигнал до нашите евроатлантически съюзници и ще допринесем за стабилизирането на региона. В тази връзка смятам, че реализацията на Коридор № 8 ще спомогне много за свързването на страната ни с Албания и с България. За мен този коридор е не само инфраструктурна връзка, но и икономическа и културна. Той ще разшири допълнително процеса на обективизация на историята, а това е част от основните предложения на „македонската концепция“. Само така ще постигнем истинността на сътрудничеството между двете основни етнически групи и ще се създаде база за стабилно държавно развитие на Северна Македония. “", "date": "2019.09.18", "title": "Арменд Нухиу: Македонски албанци се включват в концепцията за гражданска нация"}
{"url": "https://faktor.bg/bg/articles/politika-hlyab-i-pasti-slushayte-horizont-dokato-go-ima-zashtoto-emisiite-mogat-da-zapochvat-s-govorit-moskva", "text": "Българското национално радио все повече прилича на Дания от времето на принц Хамлет. В смисъл - има нещо гнило в него. Това, впрочем, не е новина, а резултат от дълъг и в общи линии еднопосочен процес.  Сега просто бе достигнат един своеобразен връх.  Спрялото излъчване на програма \"Хоризонт\" предизвика много коментари, повечето от хора, които очевидно нямат никаква представа от обществени медии и как функционират те в европейските държави, а и в нормалния свят изобщо. Затова се изръсиха несметно количество  Първата е, че в България има обществени медии. По презумпция, а и по Закона за радио и телевизия, такива трябва да са БНТ и БНР. Проблемът е, че те не отговорят на критериите за обществени медии.  Преди всичко в националните или, както презрително ги наричат частниците - \"държавните\", радио и телевизия, трябва да има ясни редакционни и етични правила, които важат за всички. Неспазването им трябва да води до незабавно уволнение. Такива уж има, но едва ли някой ги е чел, а още по-малко има намерение да ги спазва.  За съжаление, думи като обективност, безпристрастност и равнопоставеност, които са характеристики на обществените медии по света, не означават нищо в България.  Докато бях в програма \"Хоризонт\", често чувах, че работещите в Европа практики са неприложими в нашите условия - у нас нещата не ставали така. Изглежда, ние имаме собствен модел не само в обществените медии, но и в правораздаването, медицината, образованието, че дори и във футбола.  Резултатът е очевиден и в повечето случаи - нула.  Като доказателство , че радиото е изключително устойчива и саморегулираща се система, понякога се изтъква, че за 90 години, независимо от кризите, то никога не е спирало. Е, сега спря. Но вече се чуват гласове, че и това не е кой знае какъв проблем…..   Втората лъжа е, че в България има   под което най-често се разбира - да можеш да напсуваш някого по радиото или телевизията.  Ясно е, че хората, които правят международната класация за свободата на медиите, използват други критерии, различни от тези у нас. Затова в класацията се намираме някъде около Габон и Малави, макар – все пак - преди Туркменистан и Северна Корея. Нашенската свобода на словото е съпоставима с тази в Турция и Русия, които може географски да са отчасти в Европа, но не са европейски страни в никакъв друг смисъл.   В случая с кризата в радиото изобщо не става дума за свобода. Най-общо казано, причина за всички конфликти и протести са пари.  От много години в БНР има група хора, които действат като  както искате ги наречете. Те обикновено правят графиците за работа на журналистите и разпределят хонорарите. Който не слуша и не протестира, когато му се каже, взима по-малко. Междувременно, финансова смазка се осигурява и от външни източници по първо и второ направление - за да кажеш нещо или да премълчиш друго.  Сами разбирате, в случая за обективност и безпристрастност е трудно да се говори.  Още една заблуда - плурализъм не означава сутринта по \"Хоризонт\" да говори Петър Волгин, а следобед Калин Манолов. Истинският плурализъм се постига с представяне на всички гледни точки по определен проблем в рамките на едно предаване. Когато по някаква причина застъпникът на дадена теза отсъства, неговата роля се поема от журналиста.  Може ли някой да ми каже - как ще се случи това в изложените по-горе условия. Та нали в  независимото Българско радио работят основно експерти по \"агитпроп\" /агитация и пропаганда/, които не правят съществената разлика между информация и отявлена пропаганда. В БНР отчайващо малко хора разбират, че ролята на журналиста в обществената медия не е да дава оценки и да изразява собствено мнение. Това той/тя може да прави, ако баба му или някой благоразположен олигарх му купи радио или телевизионен канал.  В обществената медия обаче журналистът  е   и като такъв трябва да задава правилните и неудобни въпроси на управляващите, отговор на които би искал да получи слушателят, от чийто пари се издържат БНР и БНТ. В тази си функция журналистите не бива да се страхуват за работата си, за себе си или за семействата си.  Чувал съм, че ресорни репортери се притесняват да затрудняват с въпроси премиера или министрите,  защото в резултат най-малкото  няма да ги вземат в самолета на поредната екскурзия - било на Арабския полуостров за танц със саби или в Индия при слончетата.  Министър председателят в изявленията си по аферата \"Хоризонт\" каза две съществени неща. Първо, че не е стъпвал в радиото от десет години. Това си го превеждам като \"не ми дреме нито за \"главанаците\", които работят там, нито за онези, които са  толкова тъпи, че да ги слушат\".  Второто откровение е, че премиерът не познава \"онзи\" директор, но знае Великова, с която дори си разменяли поздрави по празници. Това, безспорно, е много силен аргумент, когато се решава кой е прав и кой крив в случая…...   Още един виден експерт се изходи по въпроса със спирането на \"Хоризонт\". Съжалявам за израза, но в случая с лидера на \"Няма такава държава\" не намирам по точен.  Та, споменатото светило  в областта на обществените медии, покрай събитията в радиото, каза също, че Кошлуков не става за директор на БНТ.  Коментар не е нужен. Може би г-н Кошлуков може да оправи имиджа си сред членската маса на \"Няма такава държава\", ако започне да върти по националната телевизия повече Азиз, Годжи, Преслава или да чете на живо в ефир \"литературните\" произведения на Иво Сиромахов.  Надявам се, че казаното поне отчасти допълва картинката и отговаря на въпроса защо в България няма и не може да има обществена медия.  Иска ми се обаче да завърша малко по-оптимистично - би могло да е и по-лошо.  Представете си, че другарката Нинова дойде на власт. Вместе с президента, те могат да направят така, че   Или да ви натресат \"обществена медия\" като партизанската радиостанция \"Христо Ботев\".  Затова - слушайте \"Хоризонт\", докато го има!  е дългогодишен журналист в ВВС – Лондон, консултант по медийни въпроси, бивш директор на програма „Хоризонт” на БНР", "date": "2019.09.18", "title": "Слушайте „Хоризонт” докато го има, защото емисиите могат да започват с \"Говорит Москва\""}
{"url": "https://faktor.bg/bg/articles/sadat-reshava-dali-marinela-arabadzhieva-da-izleze-na-svoboda", "text": "Съдът решава дали Маринела Арабаджиева да излезе на свобода. Заседанието беше закрито за медиите. Още в самото начало адвокатът на Маринела – Ина Лулчева пожела в залата да останат само нейни близки, заради подробности, свързани с нейното здравословно състояние. Съдът прие искането. Маринела и Ветко Арабаджиеви са с обвинения за участие в организирана престъпна група с цел данъчни престъпления и пране на пари, предаде Нова телевизия. В продължение на месеци властите ги издирваха, а през март тази година ги задържаха в имение в Испания.", "date": "2019.09.18", "title": "На закрито за медиите заседание съдът решава дали Маринела Арабаджиева да излезе на свобода"}
{"url": "https://faktor.bg/bg/articles/marinela-arabadzhieva-se-pribira-v-plovdiv-kravnoto-y-igrae-ot-70-40-do-190-110", "text": "Бизнесдамата Маринела Арабаджиева, която заедно със съпруга си Ветко и малкия си син Вълчо са обвинени за участие в престъпна група, се прибира в Пловдив. Специализираният съд я пусна под домашен арест, който тя трябва да изтърпява на домашния си адрес в родния си град заради влошено здравословно състояние. На практика от екстрадирането й от Барселона до момента тя през цялото време е била в болницата към затвора заради проблеми с кръвното налягане. Съдът обяви в определението си, че имало дни, в които тя е била с кръвно 70 на 40, като например 28 август, и също така други дни, в които кръвното й стигало до 190 на 100. Заради това е колабирала и й е прилошавало. Самите лекари в затворническата болница са казали, че престоят й в ареста е опасен за живота й и тя не трябва да бъде в килията.  По делото при закрити врата беше изслушана съдебно-медицинска експертиза на трима лекари. Съдът посочи в определението си, че обоснованото предположение, че тя е извършила престъплението, за което е обвинена, не е разколебано и може да повлияе на свидетели, излизайки от ареста. В същото време обаче проблемите й със здравето били изключително сериозни, поради което наложи домашен арест. На делото, както обикновено, присъстваха децата на Маринела Арабаджиева и други нейни близки. Определението може да бъде обжалвано пред апелативния спецсъд. Наблюдаващият прокурор Кирил Пейчинов съобщи, че ще протестира определението. (24 часа)", "date": "2019.09.18", "title": "Спецсъдът реши: Маринела Арабаджиева се прибира в Пловдив, кръвното й играело от 70/40 до 190/110"}
{"url": "https://faktor.bg/bg/articles/shevat-na-metropoliten-nay-dobriyat-kmet-na-sofiya-e-tozi-koyto-e-napravil-nay-mnogo-za-metroto", "text": "„Най-добрият кмет на София е този, който е направил най-много за метрото. Когато някой опита да прави негативна кампания чрез метрото, това не е добре за него“, заяви пред Канал 3 инж. Стоян Братоев, изпълнителен директор на „Метрополитен“. Много често виждам в метрото и депутати, министри, журналисти – по-удобно им е да пътуват с метрото. За нас всички те са пътници в метрото“, изтъкна инж. Братоев. Той посочи някои от големите предимства на метрополитена за столицата. „Едно голямо предимство на метрото е, че човек оставя автомобила си. При сегашното метро с 2 линии близо 70 000 автомобила по-малко се движат в София на ден, близо 75 000 тона вредни вещества по-малко се изхвърлят в атмосферата годишно“, каза Стоян Братоев. „Другото предимство – средната скорост на надземния обществен транспорт е 14-15 км/ч, с автомобил – 20, максимум 24 км/ч, в пикови часове - по-малко. А на метрото максималната му е 80 км/ч, средната е 34 км/ч, независимо дали вали, дали има трафик. Което води до 25% редукция на трафика в града. С новата трета линия пътниците в метрото ще икономисват 200 000 човекочаса, които всеки може да ползва за каквото си иска като лично време. Ето ви и косвен ефект - повече свободно време за хората“, изброи инж. Братоев.", "date": "2019.09.18", "title": "Шефът на \"Метрополитен\": Най-добрият кмет на София е този, който е направил най-много за метрото"}
{"url": "https://faktor.bg/bg/articles/ikonomika-biznes-georgi-kaschiev-ot-turski-potok-ne-samo-nyama-da-pechelim-no-mozhe-bi-shte-plashtame-milioni-na-rusiya", "text": "Действията на Комисията показва, че шпионския скандал няма да се отразят върху реализацията на енергийните проекти. Не виждам основание да мисля, че гръмналият скандал ще повлияе по някакъв начин, и той може да се окаже буря в чаша вода. Това коментира в студиото на Би Ти Ви енергийният експерт Атанас Тасев, който заедно с енергийният експерт Георги Касчиев коментираха какво е бъдещето на големите енергийни проекти у нас. Според Касчиев шпионският скандал има предизборен вкус. Може да се очаква някакво развитие, тъй като сигналът за скандала е подаден отвън. Георги Касчиев обърна внимание на един съществен момент, когато става дума за енергийните проекти. По неговите думи в България русофили и някои партии работят изключително за интересите на Русия. В резултат на това през миналата година износът от страната ни към Русия е спаднал сериозно, което в парични измерения е загуба на  440 млн. долара за българския бизнес, а вноса на Русия се е увеличил с 5-6%. Но никой от управляващите не обсъжда този сериозен проблем, изтъква Касчиев. Той изрази своята позиция и проекта „Турски поток“, който трябва отчасти да бъде реализиран на българска територия. САЩ се обявиха против „Турски поток“, защото това няма да доведе до диверсификацията на газа у нас. Руският министър обаче категорично заяви, че трябва да изпълним ангажимента да потече газ по „Турски поток“ към Сърбия в началото на 2020 г. Това няма как да се случи, защото все още не е започнало изграждането на тръбата на наша територия. Ние не знаем дали в това споразумение има предвидени санкции заради пропуснати ползи от руска страна. И тогава не само, че нямаме да имаме печалби от транзитни такси, но ще трябва да плащаме милиони на Русия от евентуални санкции. Атанас Тасев обаче счита, че няма да се стигне до подобен сценарий и изтъкна, че България вече има политическа зелена светлина за реализацията на „Турски поток“, а проектът е защитен и от юридическа, и от европейска гледна точка.", "date": "2019.09.18", "title": "Георги Касчиев: От „Турски поток“ не само няма да печелим, но може би ще плащаме милиони на Русия"}
{"url": "https://faktor.bg/bg/articles/germanskiyat-proizvoditel-na-avtochasti-voss-automotive-otkriva-parviya-si-zavod-v-balgariya", "text": "Германският производител на авточасти VOSS Automotive обяви, че на 26 септември ще открие официално първия си завод в България. Обектът се намира в индустриален парк „Баховица“ край Ловеч и от месец май започна масово производство. Финансирането в първия етап на инвестицията възлиза на 15 млн. евро и вече са открити 100 нови работни места, като се очаква до края на следващата година броят им да се увеличи до 900. VOSS Automotive вече над 85 години произвежда части за компаниите BMW, Volkswagen, Audi Ford и др. Към днешна дата производителят присъства в 56 държави и има над 6000 служители. Концернът реализира годишен оборот от над 600 млн. евро. VOSS Automotive притежава дългогодишен опит в производството на тръбни връзки и компоненти за първично вграждане в горивните, охладителните, пневматичните и изпускателните системи за леките и тежкотоварни автомобили.", "date": "2019.09.18", "title": "Германският производител на авточасти VOSS Automotive открива първия си завод в България"}
{"url": "https://faktor.bg/bg/articles/otkrivat-galeriya-na-imeto-na-nikola-manev", "text": "В Националното изложение на занаятите в троянското село Орешак тази вечер ще бъде открита зала на името на изтъкнатия български художник Никола Манев.  В залата ще бъдат изложени 25 картини на Никола Манев, които са дарени от него на община Троян, поясни директорът на изложението Иван Чакъров. \"Неговата естественост заразяваше много хора и смятам, че допирът до неговото творчество би провокирал много млади хора да поемат пътя на изобразителното изкуство“, каза Чакъров. Това ще е третата галерия у нас след тези в Чирпан и Ловеч с изложени постоянни експозиции с творби на Никола Манев.", "date": "2019.09.18", "title": "Откриват галерия на името на Никола Манев"}
{"url": "https://faktor.bg/bg/articles/radev-vrachi-nagrada-na-britanski-etnograf", "text": "\"За нас, българите, Мартин Кейниг не е просто авторитетен учен и изследовател. Той е много повече - искрен, безкористен приятел на България и успешен посланик на България пред света.\" Това изтъкна президентът Румен Радев, който отличи американския етнограф на церемония на \"Дондуков\" 2 с Почетния знак на президента за приноса му за съхранението и популяризирането на българското фолклорно изкуство. Кейниг представя в София своята фотоизложба \"Ехо от Балканите. XX век: Портрети и звуци от България\". Радев каза, че връченото от него авторитетно отличие е признание на всички българи за неговата посветеност и кауза, която високо ценим. \"Днес всички ние, българите, се гордеем със своя фолклор и народно творчество. Това обаче не е даденост. Фактът, че днес много хора извън България се възхищават от нашите ритми, звуци, багри, традиции, и се увличат по тях, се дължи на хора, които приеха за своя кауза да изследват и да популяризират нашето народно творчество, посочи президентът на церемонията. Един от тези хора е Мартин Кейниг. Преди повече от 50 години, още през 1966 г., той идва за първи път в България и оттогава остава запленен от българското народно творчество, от българската песен, и продължава да идва, навлизайки все по-дълбоко в необятната вселена на българския дух, история и изкуство\", припомни президентът Радев. Той отбеляза, че това е човекът, който открива легендарната певица Валя Балканска, докато тя е още на 24 години, прави запис в класната стая на селско училище, без уговорки и репетиции, и след години с този запис праща България във вечността. Песента на Валя Балканска се превърна в една от визитните картички на човечеството на американския космически апарат \"Вояджър\", търсейки контакт с други цивилизации. Оттогава до днес Кейниг организира множество изложби, популаризиращи българския дух и народното ни творчество. Президентът Радев благодари и на вицепрезидента Илияна Йотова за усилията й изложбата довечера \"Ехо от Балканите. XX век: Портрети и звуци от България\" на Кейниг да стане факт. Мартин Кейниг се обърна към президента и вицепрезидента с благодарност за отличието и подкрепата. Той добави, че преди повече от 50 години, започвайки работата си в България е получил необичайна възможност, която високо цени и която е повлияла и променила неговия живот и работата му. \"Дължа много на много български музиканти, певци, които ми позволяваха да ги записвам, да ги снимам, да говоря с тях, а също така и на роднините им, с които се запознах през последните години и които ме подкрепиха в днешния ми проект\", каза американският учен, който благодари за гостоприемството и подкрепата за работата му, високо оценена и от авторитетния научноизследователски и образователен институт \"Смитсониън\".", "date": "2019.09.18", "title": "Радев връчи награда на етнографа Мартин Кейниг: Ценим високо вашата посветеност и кауза"}
{"url": "https://faktor.bg/bg/articles/viki-tomova-respektira-yaponskata-publika-no-zagubi-ot-shampionkata-osaka", "text": "Виктория Томова изигра един от най-добрите мачове в кариерата си при загуба от двукратната шампионка в Шлема Наоми Осака. Българката загуби с 5:7, 3:6 в японския град Осака срещу световната №4 във втория кръг след час и половина игра. Това бе най-големият сблъсък за 24-годишната Виктория след този със Серина Уилямс на централния корт на \"Уимбълдън\" през миналата година. Класирането й на тази фаза в турнир от сериите Premier бе първото в кариерата й и тя се представи повече от достойно. И в двата сета повеждаше със затвърден пробив на по-именитата си съперничка, която имаше предимството да бъде подкрепяна бурно от публиката си. В първия сет Виктория дори поведе с два пробива за 3:0, но след това класата на съперничката й си пролича с пълна сила. Започна с пробив и втория сет, който в последствие бе върнат, а най-силните минути за японката дойдоха в самия край, когато взе три поредни гейма за 6:3. Българката, която е №181 в света на моменти смълчаваше японската публика със своите отигравания и имаше периоди на превъзходство. Тя направи пробив на турнира след победи в квалификациите и изненадващ триумф над французойката Ализе Корне. Това ще и донесе скок с поне 30 места в ранглистата и ще се изкачи в топ 150.", "date": "2019.09.18", "title": "Вики Томова респектира японската публика, но загуби от шампионката Осака"}
{"url": "https://faktor.bg/bg/articles/parvi-medal-za-balgariya-ot-svetovno-po-boks", "text": "Радослав Панталеев спечели първи медал за България от Световно първенство по бокс, след титлата на Детелин Далаклиев преди 10 години, като се класира за полуфинал в тежка категория на шампионата в Русия. Българинът победи Ерисланди Савон Котия от Куба след единодушно съдийско решение. На полуфинала Панталеев ще се изправи срещу руснака Муслим Гаджимагомедов, а мачът е на 20 септември от 13:30 часа българско време.", "date": "2019.09.18", "title": "Първи медал за България от световно по бокс"}
{"url": "https://faktor.bg/bg/articles/kultura-vlastelinat-na-prastenite-se-zavrashta-v-nova-zelandiya", "text": "Нова Зеландия се готви за още един икономически тласък, след като филмовото студио „Амазон“ избра страната за снимките на дългоочаквания сериал „Властелинът на пръстените“, предаде ВВС. Шоуто се очаква да бъде най-скъпото в историята и да струва поне 1 милиард долара.   „Амазон“ иска да надгради големия успех на трилогията, която също бе заснета в Нова Зеландия и донесе на страната работни места, а също засили и туристическия интерес към дестинацията. Предварителната продукция вече е започнала, а началото на снимките предстои идните месеци в Окланд.  Министърът на икономическото развитие Фил Туифорд заяви, че проектът ще създаде широк кръг ползи, сред които „работни места и значителни чужди инвестиции“. Снимана от новозеландския режисьор Питър Джаксън, трилогията „Властелинът на пръстените“ донесе около 3 млрд. долара приходи, както и множество награди. Заедно с последвалата трилогия „Хобит“ филмите предизвикаха туристически бум в Нова Зеландия.", "date": "2019.09.18", "title": "\"Властелинът на пръстените\" се завръща в Нова Зеландия"}
{"url": "https://faktor.bg/bg/articles/ruski-ministar", "text": "Разчитаме да участваме и сме подали съответната заявка за строежа на атомната централа „Белене“. Това каза министърът на промишлеността и търговията на Руската федерация Денис Мантуров след срещата си с българския премиер Бойко Борисов, предаде \"Фокус“. Двамата присъстваха на подписването на договора между \"Булгартрансгаз“ и саудитския консорциум \"Аркад“ за изграждането на \"Балкански поток\", продължението на газопровода \"Турски поток“ през България към Сърбия и Централна Европа. „Обсъдихме енергийната тематика като голям блок за взаимодействието. Освен енергийната тема, говорихме за взаимна доставка на машини и техника. Имаме интерес да купуваме фармацевтична продукция. Имаме интерес да разширяваме това сътрудничество и искаме да доставяме на българския пазар нашата продукция. Говорихме и за хуманитарно сътрудничество. Признателни сме, че в българските училища се изучава руски език. Български деца всяка година се учат в нашите университети, интересът на младите към образование в Русия се увеличава“, добави още той.", "date": "2019.09.18", "title": "Руски министър към Борисов: Разчитаме да участваме в строежа на АЕЦ \"Белене\""}
{"url": "https://faktor.bg/bg/articles/kamion-udari-spryal-na-spirka-avtobus-v-sofiya", "text": "Камион удари спрял на спирка автобус в София. Инцидентът е станал в близост до Парк-хотел \"Москва\", съобщиха от МВР.  На мястото на инцидента има счупени стъкла. Автобусът се е движил по линия 413, пише Novini.bg От органите на реда са категорични, че няма пострадали хора при инцидента, нанесени са само материални щети, а мястото на ПТП-то ще бъде почистено.", "date": "2019.09.18", "title": "Камион удари спрял на спирка автобус в София"}
{"url": "https://faktor.bg/bg/articles/alfa-risarch-gerb-e-parva-politicheska-sila-reytingat-na-radev-pada", "text": "Красен Кралев и Красимир Вълчев са с най-висок рейтинг в Кабинета „Борисов“ след вицепремиера Томислав Дончев. Това показват данните от традиционното проучване на „Алфа Рисърч“, проведено в началото на есенния политически сезон. През септември, както и през целия период на действие на настоящия кабинет, като най-успешен министър се оценява Томислав Дончев, който добавя 5% ръст в персоналния си индекс, следван от министъра на спорта Красен Кралев. На трето място в началото на учебната година излиза образователният Красимир Вълчев. Високите рейтинги на Кралев и Вълчев идват като потвърждение, че секторите образование, младеж и спорт са във възход. Тримата са и с най-ясно изразен позитивен баланс между позитивни и негативни оценки. От останалите с подобрени позиции са Росен Желязков и Младен Маринов. По-поляризирани са мненията за Екатерина Захариева, Красимир Каракачанов и Боил Банов. Управляващите влизат в есенния политически сезон с 27.5% лично одобрение за Бойко Борисов и 15% за неговия кабинет. Президентът Румен Радев продължава да се ползва с висок персонален рейтинг – 54.8%, но расте и неодобрението към него (от 14% на 17%). Проучването е проведеното в периода 10 – 16 септември 2019 г. между 1023 пълнолетни граждани по пряко стандартизиран начин – интервю по домовете с таблети.", "date": "2019.09.18", "title": "Дончев и Кралев – най-одобрявани в кабинета, рейтингът на Радев върви надолу"}
{"url": "https://faktor.bg/bg/articles/prokuraturata-i-gdbop-presyakoha-kanal-za-trafik-na-orazhiya-i-narkotitsi-za-velikobritaniya", "text": "Разкриха група за трафик на оръжие и наркотици от България към Великобритания. С куриерски пратки бандата изпращала пистолети, автоматични оръжия, бронежилетки и хероин от София до Острова, съобщи заместник-главният прокурор Иван Гешев. Участниците в престъпната група – общо шестима души, били задържани на 13 септември с 53 пистолета, кутии с патрони към всеки от тях, заглушители, бронежилетки, около 80 кг хероин и голяма сума пари. Единият от задържаните - британски гражданин, бил обявен за издирване с европейска заповед за арест, но въпреки това бил прехванат от българските служби, съобщи директорът на ГДБОП главен комисар Ивайло Спиридонов. Белезниците на ръцете на трима от задържаните щракнали в България, а другите трима са арестувани в Англия. В сряда Специализираният наказателен съд заседава по мярката на задържаните у нас.", "date": "2019.09.18", "title": "Прокуратурата и ГДБОП разбиха канал за трафик на оръжия и наркотици към Великобритания"}
{"url": "https://faktor.bg/bg/articles/tsatsarov-do-momenta-v-7-sluchaya-sam-predlozhil-otmyana-na-pridobito-balgarsko-grazhdanstvo", "text": "\"До момента в 7 случая съм предложил отмяна на придобито българско гражданство\". Това каза главният прокурор Сотир Цацаров по време на изслушването си по Комисията по паспортите.  \"В резултат на извършваните проверки не само по отношение на механизма на придобиване на българско гражданство, но и на това, което най-общо можем да наречем спазване на задължението за поддържане на инвестициите за двегодишен период или за поне двегодишен, са установени случаи, в които тези инвестиции въобще не са поддържани, дори не са поддържани за времето от момента, в който са направени, до момента, в който е издаден указ за придобиване на българско гражданство. На практика в резултат на проверките, които са осъществени по подадени материали от ДАНС, след това проверки от прокурори от Върховната касационна прокуратура, на базата на тях до момента в 7 случая аз съм предложил на министъра на правосъдието да упражни своето правомощия по чл. 34 от Закона за българското гражданството. Това означава да предложи на президента на републиката да издаде указ за отмяна на натурализацията, направо казано за отмяна на придобитото българско гражданство\", допълни още Цацаров.  По думите му два от случаите са за граждани от Руската федерация, в три от случаите са граждани на Египет, един от Пакистан и един от Кралство Йордания. \"Във всички тези седем случаи. Това са случаи от момента на предното изслушване, досега, т.е. проверките продължават и могат да се появят и нови случаи, причините, на които се основават предложенията за отмяна, са неспазване на задължението за поддържане на инвестициите. Цитирах ви седем случая. От тези седем всичките формата на инвестициите са закупени държавни ценни книжа. От всичките тези седем случая само по един от цитираните направеното вложение инвестиция, т.е. закупените държавни ценни книжа са били съхранявани около 6 месеца, вместо поне две години, след издаването на указа за придобиване на българско гражданство\", каза Цацаров.", "date": "2019.09.18", "title": "Цацаров: Предложил съм на президента отмяна на придобито гражданство на хора от Русия, Йордания и Пакистан"}
{"url": "https://faktor.bg/bg/articles/ekshumirat-veroyatna-treta-zhertva-na-edin-ot-ubiytsite-kray-negovan", "text": "Искане за ексхумация на сочената за трета жертва на касапина от Негован Пламен Шляпашки е внесено в прокуратурата. Това обявиха пред \"България Днес\" дъщерите на мистериозно загиналата баба Цветанка Стоянчева от столичния кв. \"Гео Милев\". Самото решение трябва да стане ясно до няколко дни. Според адвоката на роднините е много вероятно молбата да бъде удовлетворена. \"Целта е при новата аутопсия да се изясни дали има следи от насилствена смърт, или пък са използвани химикали, който са подпомогнали това да се случи\", обясни адвокат Виктор Димитров. Дъщерите на баба Цветанка от своя страна са абсолютно убедени, че смърта й не е случайна, а вина носи именно Пламен Шляпашки. Целта е той и съучастниците му да прикрият следи около кражбата на апартамента, собственост на 85-годишна старица. Веднага след като разбират за аферата, те подават жалба в прокуратурата. До днес, точно година след смъртта на старицата, резултати от разследването и повдигнати обвинения на Шляпашки няма. \"За нас нещата са ясни. Открадват апартамента и слагат мама в гроба. За съжаление, ако прокуратурата си бе свършила работата навреме и бе вкарала Шляпашки в затвора, нямаше да се стигне до касапницата в Негован и двамата възрастни хора щяха да са живи\", убедени са дъщерите на баба Цветанка. Историята за странната продажба на огромното жилище в кв. \"Гео Милев\" бе описана във вестника в деня след ареста на Пламен Шляпашки и Георги Нанчев заради бруталното убийство на треньора по борба Йордан Атанасов и съпругата му Марияна. Виждайки снимката на Шляпашки, дъщерите на баба Цветанка разпознават човека, отговорен според тях за смъртта на майка им. Използвайки познанството си с една от дъщерите, Шляпашки се запознава с баба Цветанка под предлог, че ще й ремонтира жилището. Двамата се сприятеляват, а касапинът често й ходи на гости, когато роднините отсъстват. И така до 7 септември 2018 г., когато страдащата от деменция и трудно подвижна пенсионерка е намерена да лежи на улицата в квартала. Оказва се, че е получила инсулт и умира на 18 септември, без да дойде в съзнание. \"За нас инсултът на мама е много съмнителен. Преди да почине, тя не можеше да ходи, как тогава е излязла навън. Може да са я извели насила и с удар по главата или отрова да са й помогнали да умре\", подозират роднините. Малко след смъртта на баба Цветанка роднините разбират, че посещенията на Пламен Шляпашки при майка им далеч не са невинни. Без дъщерите да разберат, Шляпашки убеждава страдащата от деменция старица да му издаде пълномощно. С него той на 27 юни миналата година продава жилището на баба Цветанка с площ над 100 квадрата, слагайки лично подписа си под сделката. Купувач е роденият в Радомир Петър Петров. През последните няколко години Петров е придобил десетки апартаменти в София от хора на преклонна възраст. Една от сделките, при която Петър заменя къртач за апартамент в кв. \"Лагера\", бе описана във вестника. Според условието по сделката баба Цветанка трябва да напусне жилището си три месеца след продажбата. Случайно или не, срокът изтича в края на септември миналата година. Няколко дни преди това старицата почива. \"Явно са й дали три месеца живот. Така Шляпашки, когато я посещава, за да си говорят и пият кафе, да може да реши проблема. Целта е майка ни да не е жива, когато сделката влиза в сила. Така тя няма как да свидетелства пред полицията, че не е подписвала пълномощно на Шляпашки да й продаде апартамента\", убедени са дъщерите на старицата.", "date": "2019.09.18", "title": "Ексхумират вероятна трета жертва на един от убийците край Негован"}
{"url": "https://faktor.bg/bg/articles/kmetitsa-poluchi-zaplashitelni-pisma-posegnaha-i-na-kashtata-y", "text": "Кметицата на село Крайници Мариана Димитрова е получила писма със заплахи във връзка с предстоящия местен вот. Това съобщи самата тя, цитирана от „Фокус”. По думите й писмата са две. В тях се отправят заплахи, да не се кандидатира отново на изборите, а ако го направи – ще й се случат лоши неща. Тази нощ е извършено посегателство върху дома й. Фасадата на къщата, прозорците и щорите са опръскани с блажна боя. Извършено е и посегателство върху дворното пространство. Подаден е сигнал и на място е извършен оглед от страна на полицейски служители. „Това няма да ме откаже. Категорично ще се явя на изборите. Получавам подкрепа от стотици мои близки, познати, приятели, от мои съселяни”, каза Димитрова. „Във връзка с отправените заплахи към кмета на село Крайници Мариана Димитрова, както и посегателството срещу семейното й имущество, за които самата потърпевша сигнализира медиите, ПП ГЕРБ – община Дупница категорично заявява, че най-остро осъжда всякакви подобни прояви“, се казва в Декларация на ГЕРБ – Дупница, изпратена днес до медиите. В Декларацията се казва още: „България е демократична държава и всеки неин гражданин има право да участва в политическия й живот, и да се кандидатира за различни длъжности. В предстоящите местни избори г-жа Димитрова не е нашият кандидат за кмет на село Крайници, но това не ни прави по-малко възмутени от провокациите, които някой си е позволил да извърши срещу нея“. ПП ГЕРБ – Дупница призовава всички политически сили към честна предизборна надпревара. „Избори не се печелят със заплахи, а с отговорни политики, насочени към гражданите“, се казва още в Декларацията.", "date": "2019.09.18", "title": "Кметица получи заплашителни писма, посегнаха и на къщата й"}
{"url": "https://faktor.bg/bg/articles/yordanka-fandakova-bitkata-za-sofiya-se-prevrashta-v-bitak-protiv-stolitsata", "text": "\"Битката за София се превръща в битка против развитието на столицата\". Това заяви Йорданка Фандъкова пред БТВ. Столичният кмет коментира помията, която се изсипва в медиите и призова за градивен дебат за столицата, която, по думите ѝ, не старее, но предупреди, че продължава да расте. Столичният кмет допълни, че сред приоритетите ѝ са развитието на туризма във Витоша, както и че ще продължи да строи училища и детски градини.  Тя даде за пример столичен квартал, където е получила помощ от министъра на културата Боил Банов с терен за училище и детска градина. Столичният кмет допълни, че ще продължи да строи пътища и да подобрява инфраструктурата на София.", "date": "2019.09.18", "title": "Йорданка Фандъкова: Битката за София се превръща в битка против столицата"}
