{"url": "http://www.faktor.bg/bg/articles/novini/svyat/intelektualtsi-prizovaha-za-boykot-na-avstriyskoto-predsedatelstvo-na-es", "text": "Европейски интелектуалци и политици призовават за бойкот на австрийското председателство на Съвета на Европейския съюз. Причината – участието на крайнодесните в новия кабинет на страната. Сайтът на френския вестник „Монд” публикува апела им. Сред неговите автори са бившите министри на външните работи на Франция и Испания Бернар Кушнер и Мигел Анхел Моратинос, както и носителят на Нобелова награда за мир Хосе Рамос-Хорта. „Нека не си затваряме очите: те са нацистки наследници и вече имат силови позиции в новото правителство на Австрия.” С този остър тон започва текстът и недвусмислено поставя под въпрос демократичните ценности на Европа. Тя, според авторите, е приела новината за участие в управлението на крайната десница с „ мълчание и апатия”. Бойкот на правителството и на председателството на Съвета на ЕС, което Австрия поема веднага след България, на 1 юли 2018 г. – това е основният призив, разпространен от френския вестник „Монд”. Поне на теория, това би означавало, че министрите от крайната десница в Австрия не трябва да бъдат приемани от нито един европейски управляващ и да не участват в нито една среща на съюза.", "date": "2017.12.29", "title": "Интелектуалци призоваха за бойкот на австрийското председателство на ЕС"}
{"url": "http://www.faktor.bg/bg/articles/novini/balgariya/parite-za-poddrazhka-na-mig-29-shte-otidat-za-drugi-remonti", "text": "53,4 млн. лв. допълнителни разходи на Министерството на отбраната одобри правителството днес. Едно от големите пера са парите, които трябваше да отидат за осигуряване на летателна годност на изтребителите МиГ-29. Заради обжалването на процедурата, разгневило ресорния министър Красимир Каракачанов, средствата ще се използват за други цели. Така 20 млн. лв. ще бъдат инвестирани в поддръжка на комуникационните, информационните и навигационните системи на авиобазите. 2 млн. са предвидени за строително-ремонтни дейности, а 1 млн. – за влачещата се вече няколко години реконструкция на административната сграда на служба „Военна информация” в София. Ремонти се предвиждат и във военните висши училища. За целта Военната академия ще получи 7 млн. лв., Националния военен университет във Велико Търново – 16 млн., а ВВМУ „Н.Й.Вапцаров” – 5 млн.", "date": "2017.12.29", "title": "Парите за поддръжка на МиГ-29 ще отидат за други ремонти"}
{"url": "http://www.faktor.bg/bg/articles/novini/svyat/v-turtsiya-balgariya-ni-e-nay-blizka-ot-vsichki-v-es-zaradi-bryuksel-ni-nyama-v-programata-na-evropredsedatelstvoto", "text": "С България Турция има най-близки отношения от всички държави в ЕС, но заради Брюксел южната ни съседка не фигурира в програмата на европредседателството. Това е позицията на председателя на комисията за хармонизиране с ЕС към Великото национално събрание на Турция Касъм Гюлпънар. Той направи този коментар пред БТА след публикации в турския печат за това, че Анкара е била загърбена от София за сметка на Западните Балкани.  „Позицията на България по отношение на Западните Балкани от дълго време се поддържа и от наша страна. Независимо дали с Турция или без Турция, ние желаем разширяването на ЕС към Западните Балкани”, подчерта Гюлпънар. По думите му европейското председателство не е правилно да се оценява само от гледна точка на България, понеже европейските държави нямат право да действат изолирано от централата на ЕС:  \"Ако ЕС реши да изостави преговорите с определена страна, ротационният председател не може да заяви \"въпреки всичко аз ще продължа преговорите\". На въпрос как оценява изявлението на министър-председателя Бойко Борисов \"европейските лидери да се откажат от лицемерието за еврочленството на Турция\", Касъм Гюлпънар заяви:  \"Ние категорично сме против привилигирован или каквато и да е друга форма на нашия статут в ЕС, няма да признаем никаква друга форма освен пълноправното членство на нашата страна в Евросъюза. Поради тази причина ние напълно подкрепяме позицията на българския министър председател по отношение на лицемерието\".", "date": "2017.12.29", "title": "В Турция: България ни е най-близка от всички в ЕС, заради Брюксел ни няма в програмата на европредседателството"}
{"url": "http://www.faktor.bg/bg/articles/novini/balgariya/ts-tsvetanov-varnahme-stabilnostta-v-balgariya", "text": "\"2017 година я свързвам със стабилността, която успяхме да върнем в България, икономическия растеж и изпълнението ни на управленската програма за следващите 4 години. Първите резултати от нея вече се виждат\", заяви в интервю за телевизия \"Европа\" зам.-председателят на ГЕРБ и председател на парламентарната група на партията Цветан Цветанов. \"Отделяме повече средства за образование, увеличиха се пенсиите, в сферата на здравеопазването също се дадоха с над 400 млн. лева повече. Положиха се добри основи в секторите на сигурността и в отбраната. За учените също бяха заложени 65 млн. лева повече. Създаде се едно напрежение с БАН, заради което от тези 65 млн. лева 15 млн. ще бъдат пренасочени към БАН\", припомни той.  \"С полицаите трябва да се изгради една поетапност и системен подход за увеличаване на доходите. Инфраструктурните проекти също си стоят на дневен ред. Не трябва да забравяме административната реформа. Приехме много промени, които облекчват гражданите и бизнеса. Това са малки стъпки, но те са част от общата ни концепция за развитието на България в следващите 4 години. Всички тези неща дават една положителна насока за добро развитие и през 2018 година\", категоричен беше Цветанов. \"В коалицията на моменти има напрежение, но изпълняваме стриктно коалиционната програма. В момента има стабилно правителство и дългосрочна цел за визията и развитието на България. Това е най-важното. БСП е най-голямата опозиционна сила и трябва да се отнасяме към тях с нужното уважение. Но те зададоха тона на фалшивите новини, агресията и личните нападки. Ние се опитахме да не отговаряме на техния тон. Те така и не разбраха, че изборите приключиха на 26 март. Хората оценяват видимото и какво е направено за тях. Аз мисля, че точно това липсва на БСП. БСП и президентът Румен Радев говорят за отпадане на санкциите срещу Русия, но те така и не изразиха мнението си за Украйна. От БСП говориха и за референдум за членството ни в ЕС. Ние сме партията, която стои твърдо зад евро-атлантическата ориентация на България\", каза още той.  \"Не съм отправил нито една обида към президента Радев. Той говори за бек вокали в парламента. Той говори за битки и борба. Ние не искаме да се борим. В политиката трябва да се търси винаги диалог. Всички институции трябва да се уважават. Виждаме как БСП и Радев имат еднакво мнение за вота на недоверие и налагането на вето на определени закони. Станахме свидетели и на факта, че един законопроект още не е приет, а президента говори за налагане на вето. Ние имаме различия с президента и те са основно по темата за \"Мнозинството е стабилно. Не се притесняваме от вот на недоверие. Смехотворно е БСП да говори за вот на недоверие по темата корупция. Това не е оценка на някой от ГЕРБ, а оценка на нашите европейски партньори. Помните кога бяха спрени еврофондовете заради корупция. Трябва да бъдем обективни и реални. БСП са в правото си да използват тази парламентарна практика, но този вот трябваше да бъде направен есентта или в края на годината. Сега той ще се състои по време на европредседателството ни. БСП са приели тактиката да бъдат агресивна опозиция, но избирателите не харесват противопоставянето. Те искат стабилност, работни места, ръст на доходите. Това може да стане само при едно стабилно управление, каквото е нашето и ясна визия за развитие през следващите 4 години\", обяви Цветанов.", "date": "2017.12.29", "title": "Ц. Цветанов: Върнахме стабилността в България"}
{"url": "http://www.faktor.bg/bg/articles/novini/svyat/v-gartsiya-prodavat-falshivi-balgarski-pasporti", "text": "Освен каналджиите през граница сега и фалшификаторите на документи в Гърция правят сделките на живота си, пише германският в. „Билд“.  Наистина, през 2017 г. гръцката полиция разби пет големи мрежи за производство и снабдяване с фалшиви документи, а само през последното тримесечие е спряла по летищата 729 мигранти с фалшиви паспорти. Но въпреки това много преселници стигат до Германия с подправени документи, които мигом захвърлят, за да получат бежански статут. Гръцка лична карта заедно със самолетен билет до Германия излиза 4-5 хиляди евро. Предлагат се документи от всякакви държави, включително канадски задгранични паспорти, цитира \"Труд\" публикацията.  Търговци на фалшиви документи могат лесно да бъдат открити в Атина, установява репортерът на „Билд“ Кристоф Кюрбел. Той се среща с техен посредник на оживено място, встрани от центъра на града. Малко преди Коледа времето е студено. Въпреки това той и посредникът седят в кафене на открито, никой не ги притеснява.  Посредникът бързо разбира, че с него не разговаря мигрант. Иска да се увери, че мъжът не е германски полицай – в последно време доста такива обикаляли гръцката столица. Репортерът му дава друга версия – иска да пътува до Турция, а като германски журналист това е трудно. Посредникът хваща вяра, но все пак остава капка съмнение: „Какво ще правиш в Турция?\" Журналистът предлага нова порция обяснения – искал да пътува през Турция, може би и до Сирия.  Накрая се стига до пазарлъка.  Принципно посредникът може да му осигури всякакви документи. За такива, които издържат на контрол по границата, се плаща повече. За бежанци той препоръчва италиански или гръцки паспорт, но за репортера български задграничен паспорт ще е достатъчен. „С него лесно ще влезеш в Турция“, обяснява той и предупреждава: \"Но с него не лети със самолети, при пътувания по суша няма проблем. Цената: 2000 евро, 1000 капаро и 1000 при получаването\". На следващия ден репортерът предава на посредника парите и снимка за паспорта. Документът трябва да е готов за три дни, но заради Коледните празници срокът става 5 дни.  В уречения ден и час репортерът получава българските си документи. новото му име: Петър Иванов Тодоров. В Германия той се връща обаче с немския си паспорт.", "date": "2017.12.29", "title": "В Гърция продават фалшиви български паспорти"}
{"url": "http://www.faktor.bg/bg/articles/novini/balgariya/eva-maydel-pred-politiko-2018-shte-e-godinata-v-koyato-tryabva-da-nachertaem-badeshteto-na-evropa", "text": "„2018 ще бъде годината, в която трябва да начертаем Европа такава, каквато я искаме през следващите десетилетия. След като 2017 г. беляза възстановяване на проевропейските настроения в редица държави, е време не само да говорим в каква Европа искаме да живеем, но и да започнем да я реализираме,“ заяви българският евродепутат от ГЕРБ/ЕНП Ева Майдел в интервю за едно от най-четените и авторитетни издания за европейска политика Политико.  Интервюто е част от разговори с трима евродепутати за техните наблюдения и научени уроци през 2017 г. и очакванията им за новата година. Освен Ева Майдел другите интервюирани са съпредседателя на групата на Зелените в Европарламента Ска Келер (Германия)и Жорди Соле (Испания).  „Имам усещането, че през 2018 г. все повече хора ще се включат в разговора за бъдещето на Европа и една от целите ми е да помогна техния глас да бъде чут в Европейския парламент“, коментира още Майдел, която през ноември 2017 г. бе избрана за председател на най-голямата асоциация на про-европейски организации „Европейско движение”.", "date": "2017.12.29", "title": "Ева Майдел пред Политико: 2018 ще е годината, в която трябва да начертаем бъдещето на Европа"}
{"url": "http://www.faktor.bg/bg/articles/novini/svyat/sblasatsi-v-ivitsata-gaza-i-zapadniya-bryag", "text": "Хиляди палестинци протестираха четвърти пореден петък на Западния бряг и в ивицата Газа срещу решението на американския президент Доналд Тръмп едностранно да признае Ерусалим за столица на Израел, предаде БТА, позовавайки се на Ройтерс.  Около 4000 души взеха участие в днешния \"ден на гнева\", някои от които запалиха гуми и хвърляха камъни и бутилки със запалителна течност по израелските сили за сигурност, които отговориха със сълзотворен газ. В ивицата Газа протестиращите крещяха \"Смърт за Америка, смърт за Израел и смърт за Тръмп\".  Според палестински медицински източници 56 души са били ранени от гумени и бойни куршуми - 40 в ивицата Газа и 16 на Западния бряг, предаде Франс прес. Израелската военна говорителка отбеляза, че военните са стреляли само по \"главните подстрекатели\", които са създали непосредствена заплаха за войниците и са опитали да повредят граничните съоръжения за сигурност. Израелската армия нанесе днес въздушни удари в ивицата Газа няколко часа след като от палестинския анклав бяха изстреляни ракети към Южен Израел, съобщиха военни източници, цитирани от АФП. Две от ракетите бяха прехванати, а третият падна на израелска територия в обитаема зона край Газа, но нанесе само материални щети, съобщиха източниците. \"В отговор на обстрела по Израел, израелската артилерия и авиация удариха позиции на терористичната организация Хамас в северната част на Газа\", съобщи армията в комюнике. Често малки ислямистки групировки обстрелват от територията на анклава, но Израел държи Хамас като отговорна за всяко нападение от тази палестинска територия, отбеляза АФП. Говорител на Хамас каза, че няма пострадали при израелските удари.", "date": "2017.12.29", "title": "Сблъсъци в Ивицата Газа и Западния бряг"}
{"url": "http://www.faktor.bg/bg/articles/novini/balgariya/ekozashtitnitsite-pak-protestirat-zaplashvat-darzhavata-sas-sada-v-strasburg", "text": "За втора поредна вечер природозащитници излязоха на протест в центъра на София, заради решението на правителството за парк \"Пирин\" и построяването на втори кабинков лифт. \"Няма да дадем \"Пирин\" на мафията!\", скандираха екозащитниците, които не вярват, че няма да се строят хотели и ресторант на територията на парка.  Полицейското присъствие в района на протестите в столицата е изключително засилено. По неофициална информация протестиращите няма да бъдат допуснати да тръгнат отново в посока \"Орлов мост\", както вчера.  Защитниците на парк \"Пирин\" завиха, че ако не се промени разрешението на правителството, ще искат оставката на цялото правителство, ще продължат с протестите си и по време на европредседателството ни и дори са готови да съдят държавата в Страсбург.", "date": "2017.12.29", "title": "Екозащитниците пак протестират, заплашват държавата със съда в Страсбург"}
{"url": "http://www.faktor.bg/bg/articles/novini/balgariya/70-dushi-sa-potarsili-komisiyata-za-zashtita-na-potrebitelite-po-vreme-na-praznitsite", "text": "\"Около 70 граждани са потърсили Комисията за защита на потребителите (КЗП) през петте почивни дни за Коледните празници\", съобщи в ефира на Нова телевизия председателят на институцията Димитър Маргаритов.  \"Сигналите основно са отказ на търговците да уважат рекламация за дефектна стока. Има и консултации за това как могат да бъдат върнати подаръци, които са се оказали не особено подходящи\", даде пример Маргаритов.  Той обясни още, че закупените през интернет подаръци с представянето на платежен документ могат да бъдат върнати безпроблемно в предвидения по закон срок от 14 дни.  \"В търговската мрежа се предлагат различни варианти – замяна на стока, предоставяне на ваучер, включително и връщане на пари\", добави Маргаритов.  Маргаритов предупреди, че е възможно при повече почивните дни наличностите в банкоматите да се изчерпат, поради софтуерни или други технически проблеми да бъде отчетена трансакция или пък банкоматът да глътне картата.  \"В такива случаи най-важното е да се запази спокойствие, да се свържат с колцентъра на съответната банка, за да потърсят съвет за действие от служителите на финансовата институция. Но ако това не се случи, ние сме на разположение. към нас функционира Помирителната комисия за платежни спорове\", информира той.  В 8-10% от случаите проверките на КЗП установяват нарушения, посочи още председателят на КЗП. Сред тях са неуважаване претенциите на потребителите за рекламация на дефектни стоки, неспазване на 14-дневния срок за възстановяване на парите при упражнено право на отказ от онлайн покупка и др. Срещат се и нелоялни търговски практики като недостатъчни наличности на промоционални стоки или опити клиентът да бъде принуден да си купи нещо в комплект с друго уж на по-изгодна цена, а да се окаже, че може и поотделно по-евтино. По думите на Маргаритов такива случаи са по-чести по време на празници.", "date": "2017.12.29", "title": "70 души са потърсили Комисията за защита на потребителите по време на празниците"}
{"url": "http://www.faktor.bg/bg/articles/novini/svyat/vaorazhen-mazh-napadna-tsarkva-v-kayro-ima-zaginali-i-raneni", "text": "Петима души бяха убити, а други петима – ранени, при нападение на църква в южно предградие на Кайро, съобщи Ройтерс. АФП допълва, че въоръжен мъж е открил огън извън храма, а след това се е опитал да го щурмува. Нападателят е бил ликвидиран от полицаи. Сред жертвите има един полицай и двама военнослужещи, съобщи в. „Ал Яум ас Сабиа“, цитиран от ТАСС. Петимата ранени са охранители. Снимка, качена на сайта на правителствения всекидневник „Ал Ахрам“, показва лежащото на земята тяло на предполагаемия престъпник – брадат мъж, облякъл яке с муниции. Тази година бяха извършени серия атентати срещу египетските християни – коптите, припомня АФП. Отговорност за повечето от тях пое групировката „Ислямска държава“. Близо 10% от 100-те милиона жители на предимно мюсюлмански Египет са християни.", "date": "2017.12.29", "title": "Въоръжен мъж нападна църква в Кайро, има загинали и ранени"}
{"url": "http://www.faktor.bg/bg/articles/politika/hlyab-i-pasti/sandakat-s-imperskite-mitove-i-yadrenoto-chudovishte", "text": "Попаднах в блога на Гари Каспаров на една забележителна статия  от руския  опозиционер и журналист   Игор Яковенко,  бивш депутат в Думата и председател на профсъюза  на журналистите «Журналическа солидарност». Името на материала е многозначително „Русия в капсулата на митовете“. „Подзаглавието е не по малко точно: „Националният нарцисизъм като политически проблем в Русия“. В един прецизен анализ за деградацията на имперските митове Игор Яковенко твърди , че през епохата на късния путинизъм  Крим е заместител на някогашната мечта за покоряването на Константинопол, а обявяването на Украйна за държава на фашистите не е нищо друго освен създаването или развиването на поредния профански мит, който цели да блокира способността за мислене на цялото руско общество. Да го наречем   Да е по-ясно…  Яковенко прави един страхотен анализ на имперските митове на Русия и други страни, като започнеш от деветнадесети век, та до днес, където обяснява защо днес в държавата му те са се превърнали в бич и заплаха за съществуването й, докато останалите държави са успели да ги неутрализират.   Замислих се защо тези руски имперски митове се разпространяват и в България, защо  има и у нас партии, хора, на които  те действат като валидол на котка. И по същия начин капсулират съзнанието и на част от българското общество, лишавайки го от способност да осмисли собствената си история, настоящето и бъдещето на всички нас,     Какво превръща тези хора в „зомбита на путинизма“, термин, който авторът използва?   Да видим отново какво пише Игор Яковенко:  „Русия  от периода на късния путинизъм- това е страна, непрекъснато покривана  с вълните на митологичното съзнание. Митове присъстват в съзнанието на всяка нация,  като изпълняват полезна функция, разделяйки света на свещена и профанна част. Проблемът идва, когато вълната на мита обърне обществото надолу с главата, а митът се превърне в основен регулатор на взаимоотношенията между хората и основен източник на външна и вътрешна политика. В страните на европейската цивилизация митовете знаят своето място. На първо място науката  е тази, която показва мястото им.  В йерархията на руската публични институции  И нищо не може да ограничи митовете свободно да бродят из Русия, да се чувстват комфортно и уверено,  до голяма степен, определяйки политиката на руската държава“, пише Яковенко За нашата страна може да се каже абсолютно същото.  Може би, защото сме гранична област между европейската цивилизация и евразиатския деспотизъм. Между два толкова различни манталитета.   Тук дори и науката беше впрегната да работи за митовете на късния путинизъм. Това се случи съвсем съвсем наскоро, не може да сте го забравили.   Само преди дни учени от Българската академия на науките се опитаха с поредица от трикове  да обосноват необходимостта от  АЕЦ \"Белене\".    И всички го знаят, учените и простите, без съвсем простите, колкото и да се опитват да ни хвърлят прах в очите. „Проектът АЕЦ \"Белене\" е възможно да бъде реализиран, но при изпълнение на финансовите показатели, заложени от БАН“. Това било станало ясно от думите на проф. Александър Тасев, ръководител на проекта по разработване на доклад за АЕЦ \"Белене\" при представянето му в БАН, както писаха някои медии. Стана ясно друго- опитват се вулгарно да ни измамят.  По голямата част от специалистите, работили по доклада предпочетоха да не научим имената им. И са напълно прави. По почти същото време, след около два месеца ослушване, Русия   призна за повишена радиоактивност на нейна територия. Никое ведомство обаче не докладвало да е и изпуснало радиация, та нямало проблем. Може сега да помълчат още две-три месеца,   една  стара съветска традиция, която беше спазена и тук след Чернобил. Около най-стария ядрен комплекс на Русия, наречен „Маяк“ – завод за плутоний, ядрени оръжия и преработка на ядрено гориво за СССР. Там на 29 септември 1957 г. става страшната Кищимската катастрофа,  наречена от руските учени само  „радиоактивно замърсяване, станало в Челябинска област, Съветска Русия, СССР“ Казват, че инцидентът е бил по страшен от Чернобилската авария.  Днес историята сякаш се повтаря.  Руски журналисти твърдят, че над 2 милиона души в Челябинска област са получили облъчване със смъртоносни дози рутений-106 и са обречени на бавна смърт. Челябинск бил отцепен с блокпостове и бронетехникау пишат те във Фейсбчук. Искам да знам едно, ще бъдат ли проверени заключенията на учените от БАН от експерти, командировани от ЕС? Ще влязат ли в затвора въпросните български учени, ако се окаже, че не са казали цялата истина. Това е въпрос на живот и смърт за страната ни, в края на краищата.    Имаме право да го поискаме. Трябва да го поискаме! Да се върнем пак към статията на Яковенко:  „Путин, анексира Крим през 2014 г., и   Тогава те се разлетяха по територията на Русия, телевизия, радио и вестници, заселиха се в съзнанието на повечето руснаци, като превърнаха страната и нейните жители в нещо, което не е съвсем нормално, а и е много токсично. Всички митове, които бродят из Русия след 2014 г., и сакралните,  и профанните, са с чисто имперски характер.“ Свещени имперски митове днес се свеждат  до прости изречения: „Русия - крепост на духовност и морал в света, Путин - надеждата за прогресивно човечество“.  Това ви е добре познато, нали?  Бълват го всекидневно троловете на БСП и други подобни, тровят съзнанието, убеждават ни колко лоша е „Гейропа“ и колко хубаво ще си живеем под скиптъра на Путин. Ще бъде такъв живот. Почти като в Челябинск.", "date": "2017.12.29", "title": "Сандъкът с имперските митове и ядреното чудовище"}
{"url": "http://www.faktor.bg/bg/articles/obshtestvo/zakon-i-red/maskirani-obraha-benzinostantsiya", "text": "Двама маскирани мъже нападнаха служителка в бензиностанция и ограбиха дневния оборот в размер на около 3000 лева, съобщиха от полицията във Велико Търново.  Грабежът е извършен в бензиностанция в Долна Оряховица, а сигналът е получен малко след полунощ.   Служителката обяснила пред криминалистите, че е била нападнат в гръб от маскиран мъж, който я избутал в санитарното помещение и я съборил на земята.  След това жената видяла, че от основното помещение, бягайки се отдалечават двама души.  След като се съвзела от шока забелязала, че от касата липсва дневния оборот, в размер на около 3000 лв.  На мястото незабавно са били изпратени екипи на полицията. Извършен е оглед. По случая е започнато досъдебно производство. Извършителите се издирват.", "date": "2017.12.29", "title": "Маскирани обраха бензиностанция"}
{"url": "http://www.faktor.bg/bg/articles/kultura/vav-frantsiya-spryaha-igralen-film-za-bataklan", "text": "Френската държавна телевизия Франс 2 отложи излъчването на романтичен филм със сюжет, свързан с терористичното нападение в концертната зала Батаклан на 13 ноември 2015-та година. \"Тази нощ\" разказва любовна история между жена, живееща до залата и минувач, с когото заедно помагат на бягащите от терористите хора.  Проектът обаче скандализира оцелели и близки на пострадилите. Онлайн петиция, започната от вдовица на загинал в залата, е събрала вече над 38 хиляди подписа. В нея се казва, че такъв проект толкова скоро след насилието шокира засегнатите и че те имат нужда от тишина и уважение.  Телевизията ще решава съдбата на филма след консултации с всички организации на оцелелите.", "date": "2017.12.29", "title": "Във Франция спряха игрален филм за Батаклан"}
{"url": "http://www.faktor.bg/bg/articles/ikonomika/turizam/7-3-rast-na-chuzhdestrannite-turisti-u-nas", "text": "България бележи ръст от 7,3% в броя на чуждестранните туристи от януари-ноември 2017 г. спрямо същия период година по-рано, сочат данните на НСИ. За 11-е месеца на годината страната ни е посрещнала 8 425 620 чуждестранни гости. Най-много туристи сме посрещнали от Гърция, Румъния, Германия, Турция, Русия, Македония. Над 1 060 000 са били посетителите от Гърция, което е ръст от над 8% спрямо същия период на миналата година. Повече от 12% е увеличението на туристите от Турция. Пътуващите от Румъния пък са били 1 054 170. Повече от 853 120 гости сме посрещнали от Германия, което е нарастване с над 5%, сочат още данните. Само през ноември общият брой посещения на чуждестранни туристи в България е бил 399 517. „Данните са изключително добри. Ако запазим това нарастване, имаме реален шанс да надхвърлим 9 млн. туристи на годишна база. Това би било рекорд и ще работим усилено, за да го постигнем”, коментира министърът на туризма Николина Ангелкова, цитирана от пресцентъра на МТ. Тя допълни, че Министерството на туризма ще продължи активната си дейност за превръщането на България в целогодишна дестинация. „Отчетените данни дават възможност и амбиция да се стремим през 2018 г. да достигнем 10 млн. чуждестранни туристи, които да предпочетат държавата ни за почивка или пътуване“, посочи още Ангелкова. Над 6,3 млрд. лв. са приходите от международен туризъм за 10-е месеца на тази година, сочат данните на БНБ. За периода януари - октомври 2017 г. се отчита ръст от 9,2% спрямо същите месеци година по-рано. За месец октомври тази година постъпленията от международен туризъм и пътувания възлизат на близо 394 млн. лв. Нарастването спрямо месец октомври предходната година е 6,6 на сто.", "date": "2017.12.29", "title": "7,3% ръст на чуждестранните туристи у нас"}
{"url": "http://www.faktor.bg/bg/articles/obshtestvo/zakon-i-red/patnite-globi-veche-shte-se-plashtat-po-edna-smetka", "text": "От 1 януари 2018 г. плащането на глоби по наказателни постановления и по фишове (със серия, различна от серия „К“ и „Г“) за нарушения на Закона за движението по пътищата ще се извършва само по сметка, съобщи Главната дирекция „Национална полиция“. Сметката е:  Банка: „Сибанк“ ЕАД – офис „Тунджа“ BIC: BUIB BGSF IBAN: BG41 BUIB 9888 3122 9441 01 Дирекцията напомня, че глобите по електронни фишове (със серия „К“) за нарушения на Закона за движението по пътищата се плащат (както досега) по транзитна сметка на името на Фонда за безопасност на движението, администрирана от Дирекция „Планиране и управление на бюджета“ – МВР: Банка: Българска народна банка BIC: BNBG BGSD IBAN: BG64 BNBG 9661 3100 1477 01 Глобите по наказателни постановления и по електронни фишове (със серия „Г“) за нарушения на Кодекса за застраховането се плащат (както досега) по сметка на името на Гаранционния фонд: Банка: „Сибанк“ ЕАД BIC: BUIB BGSF IBAN: BG56 BUIB 9888 1092 0526 00 Ако наказателното постановление, фишът или електронният фиш са издадени през предходна година и на документа е изписана различна банкова сметка, глобата се плаща по съответната актуална сметка, посочена по-горе, подчертават от полицията. Нови правила за регистрирането на превозни средства Със сключването на сделката започва да тече важен срок за купувача При попълването на бланката за плащане на глобата най-важните данни за наказателния документ са:  - серията (за фишове и електронни фишове) - номерът - размерът на глобата (70% от размера на глобата се дължи само за електронен фиш, платен в 14-дневен срок от датата на получаването му) - трите имена (името на фирмата) на задълженото лице по наказателния документ и неговото ЕГН (ЛНЧ, ЕИК по Булстат). Повече информация за най-често срещаните грешки при попълване на платежен документ и указания за правилното въвеждане на данни може да намерите тук. Глобите може да бъдат заплатени:  - чрез портала за електронни административни услуги на МВР  - по банков път  - чрез пощенски запис.", "date": "2017.12.29", "title": "Пътните глоби вече ще се плащат по една сметка"}
{"url": "http://www.faktor.bg/bg/articles/obshtestvo/zakon-i-red/18-081-narusheniya-na-patya-za-6-dni", "text": "За периода от 18 до 24 декември екипите на Пътна полиция са установили 18 081 нарушения на пътя. От тях случаите на употреба на алкохол са били 286, като в 137 от тях пробата на водачите е показала над 1,2 промила. Засечени да шофират след употреба на наркотични вещества и техните аналози са 50 души. Актовете и фишовете, съставени за всички констатирани нарушения, са 16 143 - сочи статистиката на отдел „Пътна полиция“ в ГД „Национална полиция“, съобщиха от пресцентъра на МВР.  Дерегистрираните през периода моторни превозни средства са 425: за управление от неправоспособен водач – 281; за шофиране след употреба на алкохол – 124; за управление под въздействие на наркотични вещества - 20.  „Очевидно мярката, която беше заложена в закона за дерегистриране на автомобили, управлявани от неправоспособни водачи или от собственици, управляващи под въздействието на алкохол или наркотични вещества, дава резултат. В началото на годината, когато тя влезе в сила, броят на дерегистрираните автомобили за седмица беше двойно по-голям“, коментира главен инспектор Росен Рапчев, началник на сектор „Контрол на пътното движение и правоприлагане“ в отдел „Пътна полиция“, ГДНП.  По време на коледните празници – от 22 до 27 декември - са установени и наказани 230 водачи, седнали зад волана след употреба на алкохол. За същия период са издадени 4484 електронни фиша. Настъпилите тежки пътнотранспортни произшествия са 101, при девет от тях са загинали 17 души - пътници и водачи. В повечето от случаите причините за възникване на инцидентите са по вина на водачите – каране с превишена и несъобразена с пътните условия скорост, навлизане в лентата за насрещно движение и употреба на алкохол.  Пътна полиция отново напомня на водачите, които ще шофират след празниците, да спазват правилата за движение и да съобразяват скоростта с условията на пътя през зимния сезон. В никакъв случай да не сядат зад волана след употреба на алкохол или наркотични вещества. Нека всички поемат на път добре екипирани и задължително отпочинали.", "date": "2017.12.29", "title": "18 081 нарушения на пътя за 6 дни"}
{"url": "http://www.faktor.bg/bg/articles/politika/hlyab-i-pasti/edna-godina-kremal-malchi-za-aleksandrovtsi-peeshtoto-orazhie-na-ruskata-armiya", "text": "Преди година се случи трагедията с музикалния ансамбъл на руската армия \"Александров\". Военен самолет ТУ-154 с 93 души на борда се разби в Черно море на път за сирийския град Латакия. По заповед на Кремъл известните музиканти е трябвало да повеселят новогодишно руските войници в Сирия. Защото тия войници гледаха доста смутено и не можеха дори на майките си да обяснят що дирят в арабските пустини.  И до днес причината за катастрофата остава неизвестна. „Големите\" руски \"експерти\" мълчат. В сянката на мълчанието им аз прочетох и анализирах текстовете на песните изпълнявани от \"александровци\". И ето какво установих като експерт по литературни текстове. Върху костите на заточените в ГУЛАГ, на разстреляните в подземията на Лубянка и Катинската гора, на разселените народи, „александровци” възпяват „победните оръжия” („Катюша”), партизанският отряд („Смуглянка”), дивизията разгромила „атаманите” – същите тия „атамани”, за които днес правят рекламни филми в Русия („По долини и хълмове\"). Пеят още за „войника, който върви през града”, по непозната улица, среща прекрасни непознати момичета, но мечтае за своята останала далеч любима. („Върви войникът из града”). Няма лошо. Но се питам как ли би прозвучала тази песен в сринатия до земя от руските бомбардировки град Алепо, как ли би облетяла тя новогодишно труповете на стотиците загинали от руските бомби сирийски деца. Питам се какъв трябва да е твоят душевен мир, за да олицетвориш сеещото смърт оръжие с „любимото момиче Катюша” („Катюша”). Или създадената непосредствено след окупацията на Крим песен възпяваща „зелените човечета” окупатори, наричани в нея „вежливите хора” (”Вежливите хора”). Странна представа имат руснаците за любов и вежливост! Анализът показа, че „александровци” – „пеещото оръжие” на руската армия, „вмъкват” метафорично основни човешки ценности като любовта, приятелството, добротата, човещината, в дулата на оръжията, кичят с тях мундири и фуражки, възхваляват „свещената война”. Но нима съпротивата на балтийските народи срещу съветската окупация, на грузинците и украинците срещу руската агресия, не е също   Нима поляци, унгарци, чехи и словаци не водеха своята „свещена война” срещу съветските агресори. Нима битката на нашите горяни срещу комунистическата власт у нас не бе свещена българска война? Всеки народ, който се е противопоставил на съветската експанзия, на руската агресия, води своята „свещена война”. И в зависимост от достойнството на своята интелигенция я възпява в стихове и песни. Възпява своя национален героизъм. \"Александровци” възпяваха смъртта. Непростим грях. Ансамбъл „Александров”, чета в руски сайт, бил символ на руската армия и на страната, „която предлага на хората такива ценности като доброто и красотата”. Боже мой! Какво „добро”, каква „красота”? Трагедията на децата на Алепо ли е доказателството? Милионите избити от сталиновият режим ли са доказателство? Гладоморът ли е „доказателство”? Тоталитарната диктатура и терорът ли наричат руснаците „добро” и „красота”? Или окупираният Крим? Или монтираният у нас просъветски режими, който ни изолира от нормалния свят. Каква ти тук „победа над фашизма”? Та нали преди тая „победа” имаше престъпно бойно другарство между нацистката и съветската армии, имаше подялба на Европа между престъпниците Хитлер и Сталин, имаше гадно нападение в гръб на Финландия, Полша, Латвия, Литва, Естония? А след „победата” – наложен тъп и просташки тоталитарен съветски режим на половин Европа. Имаше ги страданията на много народи. Как пък тия „братушки” не изпяха една песен извинение за злото, което тяхната окупация донесе през 1944 година. Как не казаха: „извинявайте за това, че създадохме и крепяхме отвратителния комунистически тоталитарен режим”. А кървавите руски авантюри в Афганистан, Чечения, Грузия, хилядите загинали в Украйна? Ансамбълът на „доброто” не видя ли тези трагедии? Но не е само ансамбъл „Александров”. Ето каква цинична „игрива” песничка изпълнява хорът на Московския военен окръг( ): Шеговита песничка, няма що! Страшно шеговита. Но зад смеха прозира една ужасна истина: да, те могат да го направят. Да те са го правили. Но гледам видеото: залата се залива от смях. На какво се смеят руснаците: на това, че са го правили или на това, че могат да го направят? Няма отговор. Годината е 2009. Пет години по-късно Русия нападна Украйна. До днес жертвите на тая необявена официално война са над 10 хиляди. Весела песничка, типично руска, с внушението   Да му е празнично на душицата. Продължаваме да очакваме официалното заключение за катастрофата на 25 декември 2016 г. на самолета ТУ-154 при която загинаха 65 музикални изпълнители на ансамбъла за песни и танци на руската армия „Александров”.", "date": "2017.12.29", "title": "Една година Кремъл мълчи за „александровци” – „пеещото оръжие” на руската армия"}
{"url": "http://www.faktor.bg/bg/articles/novini/svyat/chasti-ot-kanada-po-studeni-ot-severniya-polyus-na-mars", "text": "Смразяващ студ в част от САЩ и Канада. Синоптиците прогнозират, че ледовитото време ще продължи и в началото на новата година. В няколко места бяха отчетени рекордно ниски температури, стигащи до - 38 градуса. Учените отбелязват, че някои части на Канада са по-студени в момента от северния полюс на Марс. Град Ери в американския щат Пенсилвания, беше затрупан от над метър и половина сняг. Очаква се и в новогодишната нощ в Ню Йорк температурите да паднат до рекордно ниски стойности.", "date": "2017.12.29", "title": "Части от Канада – по-студени от северния полюс на Марс"}
{"url": "http://www.faktor.bg/bg/articles/novini/balgariya/oblatsi-i-dazhd-leko-zastudyavane-dnes", "text": "Днес ще има значителна облачност с превалявания от дъжд, на повече места в източната половина на страната. В следобедните часове облачността над югозападните райони временно ще се разкъса. Югозападният вятър ще отслабне, по-късно през деня ще се ориентира от северозапад и с него ще прониква студен въздух.  Температурите ще се понижат. Минималните ще са между 1° и 6°, в югоизточните райони и по Черноморието до 8°-10°, максималните между 7° и 12°.  Атмосферното налягане слабо ще се повиши, но ще остане по-ниско от средното за декември. Над Черноморието ще е облачно и дъждовно. Вятърът ще отслабне до умерен от юг-югозапад. Максималните температури ще са 11°-13°.  Температурата на морската вода е 9°-10°. Вълнението на морето ще бъде 2-4 бала. В планините ще е облачно, с валежи от сняг. Вятърът ще отслабне до умерен от запад-югозапад. Максималната температура на височина 1200 метра ще е около 2°, на 2000 метра около минус 4°. През нощта срещу събота валежите ще спират и в събота само в югоизточните райони все още ще превалява дъжд. Над западната половина от страната преди обяд облачността ще се разкъса и ще намалее до слънчево, но след това ще се появи висока и средна облачност. Над източната - преди обяд облачността ще е значителна, впоследствие ще намалее. Ще е ветровито, застудяването ще продължи. И в неделя вятърът ще се запази, но дневните температури ще започнат да се повишават. От запад на изток ще има временни увеличения на облачността, без валежи. До вечерта вятърът чувствително ще отслабне.  В новогодишната нощ ще бъде предимно ясно, с температури към полунощ от около 1-2° до 7-8°. Новата година ще започне с предимно слънчево и почти тихо време, по-късно ще се появи югозападен вятър. Затоплянето ще продължи.", "date": "2017.12.29", "title": "Облаци и дъжд, леко застудяване днес"}
{"url": "http://www.faktor.bg/bg/articles/novini/balgariya/dnes-shte-ima-nov-protest-sreshtu-vtori-lift-v-pirin", "text": "Днес ще има нов протест в защита на Пирин. Според екоактивистите, промяната в плана за управление на Национален парк Пирин дава възможност за изсичането на вековни гори и унищожаване на защитената територия. Те настояват за екологична оценка на промяната в плана за управление на парка – нещо, което правителство не одобри на последното си заседание за годината. Еколозите са готови да атакуват решението пред Върховния административен съд, както и да информират Европейската комисия за нарушаването на евродирективи.", "date": "2017.12.29", "title": "Днес ще има нов протест срещу втори лифт в Пирин"}
{"url": "http://www.faktor.bg/bg/articles/novini/svyat/vav-frantsiya-arestuvaha-dvama-dushi-podgotvyali-atentati", "text": "Двама души, подготвяли атентати, бяха арестувани миналата седмица във Франция, съобщи Франс прес, като се позовава на съдебен източник.  Задържаните са мъж на 21 години и жена на 19 години, без видима връзка един с друг.  Мъжът планирал да нападне военни, а жената - да извърши атентат в провинцията. Те били \"твърдо решени\" да действат и дори набелязали целите си, но планът им бил осуетен, съобщи в. \"Фигаро\".  Двамата били в контакт с членове на \"Ислямска държава\" в Ирак и Сирия чрез социалните мрежи.  Мъжът бил задържан близо до Лион, а жената - в околностите на Париж. Франция живее под постоянна терористична заплаха след безпрецедентната вълна от джихадистки атентати, при които загинаха 241 души през 2015 година, отбелязва агенцията.", "date": "2017.12.29", "title": "Във Франция арестуваха двама души, подготвяли атентати"}
{"url": "http://www.faktor.bg/bg/articles/novini/svyat/12-dushi-zaginaha-v-pozhar-v-nyu-york", "text": "Най-малко 12 души загинаха при пожар в жилищен блок в нюйоркския квартал Бронкс вчера, обяви на пресконференция кметът на града Бил де Блазио, съобщи бТВ. По думите му, това е най-сериозният пожар от десетилетия. Пожарът избухнал на третия етаж на пететажната тухлена сграда близо до нюйоркския зоопарк към 19.00 часа местно време.  В потушаването му участвали над 170 пожарникари, предаде Асошиейтед прес.  Сред жертвите има дете на една година. Най-малко 15 души са ранени, четирима от които са в тежко състояние.", "date": "2017.12.29", "title": "12 души загинаха в пожар в Ню Йорк"}
{"url": "http://www.faktor.bg/bg/articles/novini/balgariya/i-anday-dva-sa-nachinite-da-se-atakuva-dps-da-vleze-vav-vlastta-i-da-pochuvstva-polzata-ot-vlastta", "text": "\"Речта на Ахмед Доган беше правилно разбрана, но всички развиха други тези, така както им е изгодно. На Борисов домашното за Нова година е да направи точните сметки кое ще му отнеме повече електорат – дали ако получи подкрепата на ДПС  в един кабинет на малцинството или Патриотите излязат от властта и заемат позиция на опозиция\", коментира пред бТВ журналистът Илхан Андай. По думите му, ако премиерът прецени, че Патриотите няма да му \"откъснат\" проценти може да е склонен през 2018 г. да направи ново правителство с подкрепата на ДПС.   \"Два са начините да се атакува ДПС – да влезе във властта и да почувства ползата от властта. Другият начин е да направиш алтернатива на ДПС с подкрепа на Турция - това и направиха, но се провалиха\", каза още той. По повод бежанския поток Андай обясни, че вече войната е свършила и всички, които са искали да заминат към Западна Европа са го направили. \"Оградата ни е по-сигурна, а Борисов направи много Ердоган да не пуска бежанци към нас, въпреки че инкасира електорални нагласи и загуби някой друг процент заради доброто отношение към Турция. Ние продължаваме пък да връщаме гюленисти, за което ни благодарят\", твърди той. Андай посочи, че каналджии ползват Марица за влизане в Гърция.", "date": "2017.12.29", "title": "И. Андай: Два са начините да се атакува ДПС – да влезе във властта и да почувства ползата от властта"}
