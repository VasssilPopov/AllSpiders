{"url": "https://www.faktor.bg/bg/articles/novini/svyat/redzhep-erdogan-shte-provedem-aktsiya-v-severna-siriya", "text": "Турция ще проведе операция източно от река Ефрат в Северна Сирия, в район, контролиран от кюрдската милиция Сили за защита на народа, заяви днес турският президент Реджеп Ердоган, цитиран от Ройтерс. Ердоган посочи още, че както Русия, така и САЩ са уведомени за операцията. Ройтерс отбелязва, че Турция започва да губи търпение по отношение на Вашингтон, който се договори с Анкара за установяването на зона за сигурност в Североизточна Сирия.", "date": "2019.08.04", "title": "Реджеп Ердоган: Ще проведем акция в Северна Сирия"}
{"url": "https://www.faktor.bg/bg/articles/novini/svyat/germaniya-prizova-rusiya-barzo-da-osvobodi-zadarzhanite-na-protesta-v-moskva", "text": "Германия призова Русия бързо да освободи протестиращите, които бяха задържани на митинг в Москва в подкрепа на независими опозиционни кандидати, предаде АП. \"Арестите са несъразмерни с мирния характер на протестите, които бяха насочени против изключването на кандидати\" от участие в общинските избори в Москва на 8 септември, заяви германското външно министерство. Руското вътрешно министерство съобщи, че на вчерашния неразрешен протест полицията е задържала 800 души. На предишен подобен протест преди седмица бяха задържани близо 1400 души. Германското външно министерство заяви, че Русия нарушава международни ангажименти за спазване на правото на мирно събиране и свобода на словото. Германия очаква всички мирни протестиращи да бъдат бързо освободени, а всички независими кандидати, които отговарят на законовите изисквания, да могат да участват в местните избори в Москва, каза германското дипломатическо ведомство.", "date": "2019.08.04", "title": "Германия призова Русия бързо да освободи задържаните на протеста в Москва"}
{"url": "https://www.faktor.bg/bg/articles/novini/svyat/rumaniya-razocharovana-ot-izyavlenieto-na-borisov-za-chumata-i-rumanskite-turisti", "text": "\"Ние изразяваме нашето разочарование от твърдението на българския премиер Бойко Борисов за туристите от нашата страна\", коментира румънското външно министерство в Twitter. Повод е изказването на премиера Бойко Борисов, че румънски туристи са допринесли за идването на африканската чума по свинете на юг от река Дунав.  Преди два дни, на среща с кметове от Пазарджишко, Борисов заяви: \"С румънските туристи дойде, аз съм убеден. Те ядат по пътищата, хвърлят остатъците, минават после птици, прасета диви, изяждат. Ей сега чистим, чистим, чистим. То е огромен поток\". В профила на румънското Външно министерство във Фейсбук се изразява: \"Изненада и разочарование от начина, по който българският премиер се отнася към румънските туристи. Ние искаме да напомним на министър-председателя в София, че туристите от нашата страна имат значителен принос към брутния вътрешен продукт на южната ни съседка\" Заявява се още, че Румъния ще предостави на българските власти техническа информация от своите национални служби по санитарно-ветеринарен контрол и по сигурност на храните.", "date": "2019.08.04", "title": "Румъния \"разочарована\" от изявлението на Борисов за чумата и румънските туристи"}
{"url": "https://www.faktor.bg/bg/articles/novini/svyat/3-feribota-se-preobarnaha-vav-filipinite-zhertvite-sa-31", "text": "Броят на загиналите след като три филипински ферибота се преобърнаха заради лошо време, достигна 31, съобщи говорител на бреговата охрана, цитиран от Ройтерс. Продължава издирването на още трима души. Останалите хора от екипажите и пътниците са спасени. Фериботите с дървени корпуси, са превозвали общо 96 души - пасажери и екипаж, - когато ураганен вятър и силно вълнение става причина за преобръщането им между бреговете на провинциите Гимарас и Илоило. Всяка година десетки хора загиват при злополуки с фериботи на Филипините, архипелаг от 7100 острова с ниски стандарти за безопасност в корабоплаването.", "date": "2019.08.04", "title": "3 ферибота се преобърнаха във Филипините, жертвите са 31"}
{"url": "https://www.faktor.bg/bg/articles/novini/balgariya/slabo-zemetresenie-e-registrirano-v-rayona-na-sofiya", "text": "Слабо земетресение е регистрирано в района на София, съобщи Националния институт по геофизика, геодезия и география към Българската академия на науките. По първоначална информация земетресението е с магнитуд 2.5 по Рихтер. Трусът е регистриран в 17.11 ч.", "date": "2019.08.04", "title": "Слабо земетресение е регистрирано в района на София"}
{"url": "https://www.faktor.bg/bg/articles/novini/svyat/milioni-ostanaha-na-tamno-v-dzhakarta", "text": "Милиони хора на гъсто населения индонезийски остров Ява останаха без ток в неделя, след като държавната компания съобщи за аварии в няколко електроцентрали. Потопени в мрак бяха и сградите в столицата Джакарта, която е с население от 30 милиона души. Заради липсата на електричество беше спряно метрото и градските влакове. Наложи се пътниците от няколко композиции да бъдат евакуирани по спешност, но не се съобщава за пострадали. Болниците в Джакарта и Международното летище \"Соекарно - Хата\" не бяха засегнати от аварията, тъй като имат самостоятелно електрозахранване с генератори, съобщиха местните власти. Жителите на индонезийската столица бяха призовани да се въздържат от пътувания и да се запасят с вода поне докато електричеството бъде възстановено. Спирането на тока предизвика и спорадични прекъсвания на комуникациите – най-вече на мобилните връзки, както и на банкоматите. Според държавната компания PLN аварията се дължи на спирането на газова турбина в една от големите електростанции, което е предизвикало верижна реакции в няколко по-малки съоръжения в западната част на остров Ява.", "date": "2019.08.04", "title": "Милиони останаха на тъмно в Джакарта"}
{"url": "https://www.faktor.bg/bg/articles/novini/svyat/pochina-nuon-chea-toy-rakovodeshe-mashinata-za-smart-na-rezhima-na-chervenite-khmeri", "text": "Почина дясната ръка на диктатора и водач на червените кхмери Пол Пот, съобщават световните агенции. Бившият държавен ръководител, революционер и военен престъпник Нуон Чеа издъхна на 93 години. Наричан още Брат №2 той ръководеше „машината за смърт“ на режима на Червените кхмери, който в периода от 1975 до 1979 г. изби около 3 милиона невинни по особено брутален начин. Нуон Чеа беше един от най-верните съратници и заместници на изверга Пол Пот. Той заема редица държавни постове в периода от 1976 до 1979 г., сред които председател на парламента и министър-председател на Кампучия, както кхмерите наричат Камбоджа. След като виетнамците освобождават страната от червените кхмери през 1979 г., Нуон Чеа се укрива. През 1998 г. се предава, а през септември 2007 г. е арестуван по обвинение в геноцид. На 7 август 2014 г. той е осъден от специален съд на доживотен затвор за престъпленията срещу човечеството. През ноември 2018 г. Нуон Чеа беше признат за виновен в геноцид над виетнамците в Камбоджа и получи втора доживотна присъда. През 90-те години на миналия век България изпрати първите си „сини каски“ в Камбоджа, които участваха в мисията по поддържане на мира. Страната ни се включва в UNTAC с един пехотен батальон от 850 души. В хода на операцията българският контингент дава 10 жертви, от които 4 през 1992 г. и 6 – през 1993 г. Общият брой на загиналите от всички държави-участнички в UNTAC е 78. Мисията в Камбоджа е голямо предизвикателство за България заради отдалечеността и климата в тази страна, но позволява на нашата армия да натрупа ценен опит, включително първия си боен опит след края на Втората световна война /1939-1945 г./", "date": "2019.08.04", "title": "Почина Нуон Чеа - той ръководеше \"машината за смърт\" на режима на Червените кхмери"}
{"url": "https://www.faktor.bg/bg/articles/novini/svyat/na-balkanite-se-vaorazhavat-usileno", "text": "В Югоизточна Европа купуват оръжие, както никога досега. А Русия продължава да се меси и така допълнително увеличава потенциала за конфликт пред вратите на ЕС, пише Борис Калноки в германския вестник “Ди Велт”, цитиран от \"Дойче Веле\". На 26 юли Румъния съобщи, че е спряла на Дунава конвой с руска военна техника за Сърбия - десет използвани, но модернизирани бронирани машини от вида БРДМ-2. Това бе само част от един необичаен подарък за Сърбия, включващ 30 танка и още толкова бронирани автомобила - подарък от руския народ за сръбския. Румъния блокира доставката заради санкциите на Европейския съюз срещу Русия, наложени заради анексията на Крим. След което руснаците изпратиха машините в Сърбия по въздушен път през Унгария, чийто премиер Виктор Орбан винаги се е стремил към поддържането на добри отношения с руския президент Путин. На 29 юли сръбският президент Александър Вучич специално благодари на Путин за приноса му в \"увеличаването на бойната мощ на сръбските въоръжени сили\". Новината само потвърди амбициите на Сърбия да модернизира войската си и да изгради своя мощна отбранителна индустрия, разчитайки на Русия, което е много опасно. Тъй като - от една страна - Русия вече демонстрира в Украйна желанието си за увеличаване на сферата си на влияние чрез военна сила. От друга - съобщението на сръбското правителство, че би нападнало Косово в случай, че страната създаде своя собствена армия, звучи крайно заплашително. Решението за създаване на косовска армия бе взето миналия декември от парламента в Прищина - не на последно място, защото и Сърбия се въоръжава. Процесът е част от общото въоръжаване на Източна Европа. Най-вече новите членки на Европейския съюз, от Полша и Унгария до България, бързат да  модернизират своите безнадеждно остарели арсенали от съветски тип. Тези страни са и членки на НАТО. И купуват новите си оръжия, спазвайки финия политически баланс между САЩ и ЕС. Полша, например, масово увеличава военните си разходи и е една от малкото страни-членки на НАТО, чиито разходи за отбрана вече са достигнали договорените със САЩ два процента от брутния вътрешен продукт. И не е само това - до 2030-а година Варшава иска да надхвърли тази цифра и да похарчи 2,5 процента от своя БВП за въоръжение, най-вече за закупуването на супермодерните и изключително скъпи американски изтребители F-35. Унгария също обмисля закупуването на F-35 и смята отново да увеличи военния си бюджет за следващата година с 20 процента. Сред унгарските предпочитания са германските танкове “Леопард” и хеликоптерите “Еърбъс”. И Румъния е увеличила разходите си за отбрана: само през 2017-а ги удвои от два на четири милиарда долара. Хърватия иска да купи американски изтребители F-16 възможно най-скоро, за да замени остарелите МиГ-21. Всичко това означава укрепване на НАТО в региона, подчертава Калноки, така че противопоставянето на Русия не е изненадващо. Тъй като сърбите са икономически по-слаби от членовете на ЕС в региона, Москва ги снабдява с оръжие: освен споменатите по-горе танкове, Сърбия получи като подарък и шест бомбардировача от типа МиГ-29, Беларус изпрати още осем. Щом приключи модернизацията на самолетите, Сърбия ще се превърне в най-голямата военновъздушна сила в региона. Самолетите и танковете са подаръци, но и те струват пари: по съобщения на медиите Белград ще трябва да плати 185 милиона долара за модернизацията на самолетите. А след тях - и за системите за противовъздушна отбрана \"Бук\". От страните от бивша Югославия Сърбия харчи най-много пари за въоръжение - 731 милиона долара през 2017-а година. Албания е на второ място със 168 милиона долара. Ако се отчетат и плановете на Косово да похарчи 98 милиона долара през следващата година за планираната си армия (от 5000 войници), албанският фактор би натежал доста силно във военния баланс на Балканите, прогнозира Борис Калноки. Новата надпревара във въоръжаването е преплетена с политически аргументи. Албания и Косово са сключили митнически съюз и икономически се развиват заедно. В Сърбия това се разглежда като опит да се създаде \"Велика Албания“ - термин, с който албанското правителство обича да провокира. От една страна, за да упражнява натиск върху ЕС за ускоряване на процеса на присъединяване, от друга - защото острата реторика винаги се възприема добре от аудиторията в страната. Освен това все още съществува идеята на сръбския президент Вучич и на косовския Хашим Тачи да разрешат конфликта в Косово чрез размяна на територии. Това на свой ред би могло да доведе до  ефекта на доминото - като например разцепление на Босна чрез присъединяването на нейната хърватска и сръбска част към съответната родина-майка. Или дори до разцепление на Македония, където живеят много албанци. ЕС се опитва да смекчи този дебат, именно защото подобни идеи имат голям потенциал за конфликти. В момента темата вече не е на дневен ред. САЩ обаче изглежда биха възприели размяната на територии, ако това би довело до стабилност в дългосрочен план. Едно е сигурно - колкото повече се въоръжават страните, толкова по-опасни стават политическите конфликти в региона.", "date": "2019.08.04", "title": "На Балканите се въоръжават усилено"}
{"url": "https://www.faktor.bg/bg/articles/novini/balgariya/mnozinstvoto-ot-balgarite-smyatat-che-bihme-zhiveli-po-dobre-ako-otdavame-po-malko-znachenie-na-materialnoto", "text": "Мнозинството от българите смятат, че бихме живели по-добре, ако отдаваме по-малко значение на материалното. Това показва проучване на „Галъп интернешънъл\".  Оказва се, че делът на българите, които мислят така, надвишава средния за света с 10 процентни пункта. А делът на негативните отговори е двойно по-малък от средния за света. България е сред държавите, в които перспективата за по-малко материалистично бъдеще се оценява високо. 71% от запитаните българи казват, че ще е добре, ако в близко бъдеще парите имат по-малко значение, 11% смятат, че ще е лошо, а още толкова - че няма да има никакво значение. Останалите не могат да преценят. Така, поне на думи, че голяма част от българите са склонни да оставят материалното настрана. Сред нашите съседи единствено гърците ни надминава по този показател. А в световен мащаб 60% от хората казват, че би било по-добре да отдаваме по-малко значение на калкулациите и повече да се наслаждаваме на живота. 21% не смятат така, а 14% заявяват, че няма значение колко мислим за пари. Останалите 5% не могат да дадат отговор. Разбира се, хората с по-високо образование и по-добра работа са по-склонни да поискат свят, в който парите са по-малко важни, показва изследването. Европа и Северна Америка са сред регионите, в които гражданите са по-склонни да оставят материалното на по-заден план. А в Азия и Африка отговорите „ще бъде по-добре“, макар и мнозинство, са със сравнително по-малък дял. Това, разбира се, може да се обясни с факта, че по-богатите и развити общества могат да си позволят в по-голяма степен да мислят за ценности, оставайки парите на заден план - тъй като не изпитват толкова силно тяхната липса.", "date": "2019.08.04", "title": "Мнозинството от българите смятат, че бихме живели по-добре, ако отдаваме по-малко значение на материалното"}
{"url": "https://www.faktor.bg/bg/articles/novini/svyat/22-sa-masovite-strelbi-v-sasht-ot-nachaloto-na-godinata", "text": "Стрелбите от последното денонощие са част от черна серия, започнала преди шест дни, когато в Калифорния младеж застреля трима души с автоматична пушка и рани десетки, преди да се самоубие. Проблемът с масовите стрелби е хроничен за Съединените щати, а властите не успяват да ги спрат, въпреки обещанията след всеки фрапиращ случай да бъдат взети мерки. За масова стрелба се приема убийство с повече от четири жертви. От началото на годината допреди последните две нападения, жертвите на масови убийства в страната са 96. С Ел Пасо и Дейтън, броят на масовите стрелби за 7 месеца достигна 22, по данни на АП и USA Today. За последните четири десетилетия, те са общо 90. Шокът от кървавите събития отново постави темата за контрола върху оръжията в дневния ред на политиците. Няколко от кандидатите за президентската номинация на Демократическата партия преди изборите догодина заклеймиха нападенията и поискаха по-строг контрол върху притежанието на оръжие в страната. Демократът Бърни Сандърс нарече случващото се \"неописуем ужас\" и обвини републиканците, че са загрижени повече да угодят на Националната оръжейна асоциация, отколкото за това да се вслушат в мнозинството американци. Съединените щати са страната с най-много цивилни граждани, притежаващи огнестрелни оръжия. Папа Франциск обяви, че се моли за жертвите на стрелбите в Съединените щати, извършени срещу беззащитни хора.", "date": "2019.08.04", "title": "22 са масовите стрелби в САЩ от началото на годината"}
{"url": "https://www.faktor.bg/bg/articles/obshtestvo/izdirvat-74-godishen-mazh-v-rayona-na-selo-tseretsel", "text": "Планински спасители от отряд „Лакатник“ издирват 74-годишен мъж в района на село Церецел. Това съобщиха от Планинската спасителна служба към Българския червен кръст, предаде Фокус. В спасителната акция участват и двама полицаи. Мъжът се издирва от вчера вечерта. Акцията по издирване е подновена сутринта в 05.30 часа.", "date": "2019.08.04", "title": "Издирват 74-годишен мъж в района на село Церецел"}
{"url": "https://www.faktor.bg/bg/articles/ikonomika/afrikanskata-chuma-mozhe-da-zalichi-20-ot-industrialnoto-svinevadstvo-u-nas", "text": "Африканската чума в трите свинекомплекса в Русенско e на път да заличи 20% от индустриално отглежданите прасета у нас. Загубите за отрасъла са за милиони левове. Вече приключи загробването на животните от фермата в Николово, която беше първата с установено огнище на заразата, а утре се очаква да започне евтаназията на 8000 прасета от свинекомплекса в силистренското село Ветрен, където вирусът също проникна. Фермата във Ветрен попада в надзорната зона на откритото преди дни огнище на Африканската чума в свинекомплекса в село Попина. В селото домашните прасета вече са умъртвени, а мерките за биосигурност не изненадват хората, тъй като миналата година в Силистренско беше констатиран един от първите случаи на заболяването. \"Надяваме се цялото население на България да осъзнае сериозността на проблема и че никой не може да се справи самостоятелно. Не само, че не е минал пика, а не сме го достигнали още\", прогнозира Д-р Георги Чобанов - директор на дирекция в Българска агенция по безопасност на храните. В свинекомплекса в русенското село Голямо Враново, където продължава евтаназията на 30 000 прасета, близо 180 служители ще останат без работа. \"В тази обстановка иконимически ние ще фалираме. Другите наши поделения за известен период ще спрат да работят. Ако нямаме животни, от свиневъдството ще се съкратят всички хора. Ще се съкратят хората от фуражния цех, така че това е нещото, което ни очаква\", казва Д-р Миленка Димитрова-управител на свинекомплекса в Голямо Враново. Оптимисти, че отрасълът няма да загине, са само хората от свинекомплекса в село Бръшлен. Независимо, че в него са ликвидирани почти всичките 40 000 животни, собствениците твърдят, че няма да се откажат от свиневъдството и че след време отново ще предлагат продукцията на пазара си. В русенско единствената ферма, която устоя на чумата, е тази в Юделник. Вторите проби за заразата отново са отрицателни и ветеринарните власти вече са разрешили на свинекомплекса да изнася месо за преработка.", "date": "2019.08.04", "title": "Африканската чума може да заличи 20% от индустриалното свиневъдство у нас"}
{"url": "https://www.faktor.bg/bg/articles/obshtestvo/nad-200-dushi-sa-pregledani-bezplatno-vav-vtora-gradska-bolnitsa-kampaniyata-prodalzhava-do-kraya-na-godinata", "text": "За поредна година специалистите от Втора МБАЛ в София извършват безплатни профилактични прегледи.  От тази възможност през миналата година са се възползвали над 1400 души.  Кампанията тази година започна в средата на юли, като до момента са обхванати над 200 души.  До края на годината всички желаещи могат да се прегледат при специалисти от седем специалности - кардиология, нервни болести, педиатрия, ендокринология и болести на обмяната, гастроентерология, нефрология, пневмология и фтизиатрия.  Основната цел е профилактиката и навременното лечение, подчерта пред Радио София директорът на лечебното заведение доц. д-р Стефан Узунов:", "date": "2019.08.04", "title": "Над 200 души са прегледани безплатно във Втора градска болница, кампанията продължава до края на годината"}
{"url": "https://www.faktor.bg/bg/articles/novini/svyat/skopie-othvarli-predlozhenieto-za-izvanredna-sreshta-na-savmestnata-istoricheska-komisiya", "text": "Северна Македония отхвърли предложението за извънредна среща на Съвместната комисия в края на август. Ръководителят на Комисията от Скопие проф. Драги Георгиев смята, че провеждането на срещата е нецелесъобразно заради почивния сезон, съобщи БНТ. „Против сме извънредна работна среща, защото съвпада с отпуските. Самият аз излизам в отпуск от 15 август и много членове на Комисията също са в отпуска. Преди редовната среща не приемаме извънредна. Редовната среща ще се състои на 12 и 13 септември“, заяви историкът. Предложението за извънредната среща е направено от проф. Ангел Димитров, който е съпредседател на Комисията от българска страна. По време на визитата на българския премиер Бойко Борисов, която се състоя на 1 август, министър-председателите на двете страни настояха да се ускори работата на Комисията и да се намери решение на актуалните въпроси. „Искането да се търси веднага решение на въпроса за Гоце Делчев с цел да бъде удовлетворена нечия политическа необходимост, може да повлияе отрицателно на работата на комисията“, подчертава Драги Георгиев.", "date": "2019.08.04", "title": "Скопие отхвърли предложението за извънредна среща на Съвместната историческа комисия"}
{"url": "https://www.faktor.bg/bg/articles/novini/balgariya/kmet-ot-bsp-organiziral-svinskiya-bunt-v-mramor-profesionalni-protestirashti-podstrekavat-da-ne-se-izpalnyavat-ukazaniyata-na-vlastite", "text": "Малоброен протест в софийското село Мрамор срещу заповедта за унищожаване на прасета в селото. Оратори на протеста са хора, които не са от селото, а се представят като граждани, дошли да подкрепят местните стопани, предаде БНР. Няколкото мъже, които се появиха на площада на селото, твърдят, че вече нямат прасета, защото са ги заклали в изпълнение на заповедта за санитарната зона. В района няма огнища на африканска чума, но селото попада в 20-километровата зона около свинефермата в Петърч и се налага избиване на животните - като превантивна мярка. Протестиращите от селото се въздържаха от коментари. Неофициално обаче заявиха пред репортер на \"Хоризонт\", че кметът на Мрамор е от БСП и организацията на протеста е негова инициатива. Около десетина прасета са се отглеждали в село Мрамор. Почти всички от тях вече са заклани в изпълнение на заповедта. Това каза кметът на селото Ивайло Иванов, според когото в селото е останала една свиня-майка и лично той ще заведе ветеринарните власти, за да види дали някой ще си позволи да я убие.  Кметът отрече обвиненията, че той е организатор на протеста: \"Дори и да съм аз, няма лошо. Смятам, че прасетата се избиват без основание\", каза Иванов. Голяма част от протестиращите не са от селото и твърдят, че няма чума и че са жертва на опит за завладяване на българските пазари на свинско месо.  Според тези протестиращи, които са познати лица от протестите срещу \"Топлофикация\" и Комисията за енергийно и водно регулиране, срещу чумата по овцете в Южна България, срещу Истанбулската конвенция и Стратегията за детето, хората не трябва да спазват указанията на ветеринарните власти, да не ги допускат до задните си дворове и не трябва да унищожават прасетата си.</p><p>\"Властта вече е в ръцете на хората и те ще се самоуправляват\" - каза основният оратор на протеста в село Мрамор, представила се като Мадлен Кирчева, гражданин.</p><p>Хората в селото продължават да чакат ветеринарните власти в лицето на Агенцията по храните да дойдат и да говорят с тях. На протеста е поканена и омбудсманът Мая Манолова.", "date": "2019.08.04", "title": "Кмет от БСП организирал \"свинския бунт\" в  Мрамор, \"професионални протестиращи\" подстрекават да не се изпълняват указанията на властите"}
{"url": "https://www.faktor.bg/bg/articles/novini/balgariya/babh-stopanite-umartvili-prevantivno-prasetata-si-shte-poluchat-obeshtanite-300-lv", "text": "Хората, които са заклали превантивно домашните си прасета, ще получат обещаните от правителството 300 лева, за да дезинфекцират стопанствата си - това каза д-р Дамян Илиев от Агенцията по храните пред протестиращите от село Мрамор срещу унищожаването на животни заради чумата, предаде БНР. Уточнението беше направено в отговор на изразени съмнения, че парите ще се насочат към фирми, които ще правят дезинфекция, а не към самите стопани.  Д-р Илиев каза още, че тепърва ще се изработят правила за получаване на тези пари, защото са възможни спекулации, тъй като домашните прасета не са регистрирани и е трудно да се докаже техният брой: \"Има недобросъвестни хора. От кметовете трябва да се водят регистри кой какви животни отглежда. Отделно трябва и регистриран ветеринарен лекар, който също обслужва, специален ветеринарен лекар, така че доста са институциите, които трябва да знаят кои хора отглеждат животни и ще бъдат разписани ясно правилата как точно ще се доказва всичко това нещо, за да няма спекулации и да може наистина всеки, който е усвоил и е спазил тази мярка, да получи необходимото обезщетение\".", "date": "2019.08.04", "title": "БАБХ: Стопаните, умъртвили превантивно прасетата си, ще получат обещаните 300 лв."}
{"url": "https://www.faktor.bg/bg/articles/novini/balgariya/sled-56-godini-prekasvane-otsluzhiha-liturgiya-v-potopenata-tsarkva", "text": "На седмата неделя след Петдесетница, Негово Високопреосвещенство Старозагорският митрополит Киприан отслужи Божествена св. Литургия в църквата „Св. Йоан Рилски Чудотворец“, по-известна като Потопената църква. Потопената църква е съградена през 1891 г. в село Запалня, което се заличава с указ през 1965 г., заради строежа на язовир „Жребчево“. Последната служба там е на 28 април 1963 г, когато се венчава синът на поп Драган Стойков, Стойко Стойков, който днес не скри вълненията си, че храмът оживява след 56 години. „Ние дължим огромна благодарност и поклон пред паметта на всички онези хора, които положиха душата си за този храм, които дадоха своята мъдрост и живот, на енорийския последен свещеник, който обслужваше това село, което вече е запустяло. Така, както този храм толкова години не се поддаде на водите, беше ожитворен от хора и от богослужение, нека нашата вяра бъде толкова силна и вдъхновяваща, та да ни укрепва, да бъдем ревностни православни християни, пазейки своя бит, своята вяра, съхранявайки народа ни като православен. Бъдете благословени!“, каза на стотиците миряни митрополит Киприан. На въпрос дали службите в Потопената църква ще бъдат традиция владиката сподели, че се надява това да продължава да се случва с Божията помощ и подкрепата на Св. Йоан Рилски. „Процесът е дълъг, за собствеността на църквата, за нейната реставрация, евентуално за проект, по който може да се кандидатства. Обетът, който съм дал пред себе си и пред св. Йоан Рилски е всяка година, на този ден, на седмата неделя след Петдесетница, да отслужваме св. Божествена Литургия, в този прекрасен храм, който остава спомен на нашите вяра и българщина, съхранени през вековете“, каза Старозагорският митрополит.", "date": "2019.08.04", "title": "След 56 години прекъсване отслужиха литургия в Потопената църква"}
{"url": "https://www.faktor.bg/bg/articles/novini/svyat/dvama-alpinisti-zaginaha-pri-izkachvane-na-shveytsarskite-alpi", "text": "Двама германски алпинисти загинаха при изкачването на един от най-високите върхове в Швейцарските Алпи – Дент Бланш, съобщава АФП. Спасителен хеликоптер открил телата на двамата мъже, след като техни приятели уведомили полицията в югозападния кантон Вале за тяхното изчезване. \"Към момента обстоятелствата около инцидента се изясняват. Води се разследване\", посочват в изявление местните власти. Алпинистите паднали по склон, намиращ се между върха и площадката за лагеруване, която се издига на 4357 м надморска височина. Самоличността на двамата мъже се уточнява.", "date": "2019.08.04", "title": "Двама алпинисти загинаха при изкачване на Швейцарските Алпи"}
{"url": "https://www.faktor.bg/bg/articles/georgi-dimitrov-izselvaneto-na-turtsite-i-pomatsite-ot-granichnata-zona-da-stane-bezshumno", "text": "Изселването на турците и помаците от граничната зона през 1948 г. да се извърши безшумно и без в печата да се появява информация за тази мярка.  Такава резолюция е издал лидерът на БКП и министър-председател Георги Димитров през 1948 г. във връзка с акцията, предприета тогава от комунистическото правителство. Сайтът публикува самото министерско постановление, както и резолюцията на Димитров. В нея той посочва, че „органите, които провеждат изселването, да бъдат внимателни и тактични към преселниците и населението въобще”. „Търпеливо да се разяснява, че това не е наказателна мярка, а държавна необходимост”, се посочва още в документа. С изследването на турците и помаците от  границата през 1948 г. се поставя началото на репресивната тоталитарна политика на БКП към мюсюлманското малцинство в България. Тогава се създава 25-километрова гранична зона, в която достъпът е позволен само с т. нар. гранични листове и остава забранителен до рухването на комунизма. Документите са включени в сборника „Държавна сигурност – административни, принудителни и наказателни мерки”, издание на Комисията по досиетата, 2014 г.", "date": "2019.08.04", "title": "Георги Димитров: Изселването на турците и помаците от граничната зона да стане безшумно"}
{"url": "https://www.faktor.bg/bg/articles/novini/svyat/zemetresenie-ot-6-3-kray-fukushima", "text": "Мощен трус от 6,3 по Рихтер разлюля тихоокеанското крайбрежие на Фукушима, Северна Япония. Не е издадено предупреждение за цунами, съобщи Нова телевизия, цитирайки АФП. Трусът разлюля обширни части на региона. Епицентърът му е бил на 54 километра източно от Намие, Източна Фукушима, съобщава Геофизичният институт на САЩ.  Земетресението е било почувствано и в Токио. Високоскоростните влакове Шинкансен са били временно спрени заради труса.", "date": "2019.08.04", "title": "Земетресение от 6.3 край Фукушима"}
{"url": "https://www.faktor.bg/bg/articles/novini/balgariya/p-georgiev-udiven-sam-che-publichna-lichnost-kato-men-mozhe-da-bade-prichakvana-kato-ukrivasht-se-ot-zakona-prestapnik", "text": "В отворено писмо бившият шеф на КПКОНПИ Пламен Георгиев заяви, че репортер на бТВ настоятелен в желанието си да вземе интервю от него след гостуването му в Нова телевизия. Това е създало риск от сериозен инцидент, тъй като от пет месеца насам Георгиев се движи с охрана от НСО заради заплахи за живота му. Ето и пълния текст на позицията на Георгиев: „Днес станах неволен участник в недопустима ситуация, създадена от Ваш екип.  След мое участие в сутрешния блок на Нова телевизия бях буквално причакан от Ваш репортер, а при опита ми да напусна сградата, се стигна до пресичане на пътя на автомобила на НСО – ситуация, която разбирате, че можеше да доведе до инцидент.  Истината е, че бях ангажиран семейно днес, тъй като синът ми има рожден ден и всяка минута от деня ми бе разграфена. Това е и причината да отклоня поканата за интервю от страна на Вашия репортер, който ме дебнеше пред сградата на Нова телевизия.  Не очаквах обаче, че дългогодишен журналист би застрашил собствената си сигурност и тази на колегите си, преследвайки човек, който не се крие.  Моля да разберете притеснението ми – всяка подобна ситуация може да се възприеме като заплашителна от служителите на НСО, на които е възложено да следят за моята сигурност.  Подобно поведение е необяснимо за мен, тъй като винаги съм приемал бТВ и нейните служители за сериозна и обективна медия, която спазва етичните и професионални правила на журналистическата гилдия. Удивен съм, че публична личност като мен, може да бъде причаквана по подобен начин – не като дългогодишен служител на държавата, съблюдаващ за спазването на нейните интереси, а като укриващ се от закона престъпник. Моля считайте настоящото писмо за моя официална позиция по случилото се”.", "date": "2019.08.04", "title": "П. Георгиев: Удивен съм, че публична личност като мен, може да бъде причаквана като укриващ се от закона престъпник"}
{"url": "https://www.faktor.bg/bg/articles/novini/svyat/malta-razreshi-na-40-migranti-da-slyazat-na-brega", "text": "Малта е разрешила на 40 мигранти, намиращи се на борда на спасителния кораб на германската неправителствена организация„Морско око“, да слязат на брега съобщава АФП.   Валета е организирала разпределението на хората, търсещи убежище, в няколко други европейски държави. Споразумението беше обявено след като мигрантите спасени от кораба „Алан Курди“в сряда край крайбрежието на Либия, беше отказан достъп до пристанищата в Италия. Италианският вицепремиер и министър на вътрешните работи Матео Салвини категорично отказва достъпът на нелегални имигранти на италианска територия. Мигрантите ще слязат на брега в малтийската столица Валета, а корабът, наречен по името на загиналото 3-годишно сирийче, чието тяло беше изхвърлено на турския бряг преди няколко години, ще остане в международни води. Правителството на Малта все още не е обявило които страни са се съгласили да приемат мигрантите. Португалия обаче обяви, че може да приеме петима души, като Франция, Германия и Люксембург също изразиха желание да помогнат", "date": "2019.08.04", "title": "Малта разреши на 40 мигранти да слязат на брега"}
{"url": "https://www.faktor.bg/bg/articles/novini/svyat/pozharite-v-rusiya-veche-sa-po-golemi-po-plosht-ot-belgiya", "text": "Над три милиона хектара са обхванати от горски пожари в Русия, а димът от тях достига Монголия и Китай. Учените смятат, че мащабите на пожарите са толкова големи, че ще повлияят на климатичното равновесие в световен мащаб. Въпреки че над половин милион руснаци се подписаха в петиция до властите, призоваваща ги да се борят с огъня губернаторът на един от засегнатите райони заяви, че гасенето е безсмислено в отдалечените сибирски райони, тъй като е твърде скъпо.  Пожарите, обаче, станаха толкова големи, че димът започна да достига до големите градове, а пет региона в Русия обявиха извънредно положение, заради гигантските горски пожари, които вече се виждат от космоса.  Горят площи надвишаващи размера на Белгия, над 600 населени пункта в Сибир и руския Далечен изток са силно задимени от незапомнените. Най-сложна е обстановката в Бурятия, Якутия, Забайкалския и Красноярския край и в Иркутска област. Няма информация за човешките жертви, а в пожара изгарят милиони кубика дървесина, растителни и животински видове. В сряда най-после се намеси и президентът Владимир Путин, който заповяда армията да помага на Министерството за извънредните ситуации в борбата с пожарите. В гасенето участват 10 000 души, 2800 единици техника 10 самолета и 10 хеликоптера на министерството на отбраната. Сред тях са и шест огромни самолета Ил-86, излитащи от летището на Красноярск.  До момента самолетите Ил-76 и вертолетите Ми-8са хвърлили над горящите масиви над 2000 тона вода. Експерти от \"Грийнпийс\" обаче смятат, че усилията сега са неефективни и гасенето е трябвало да започне на много по-ранен етап. Лично Доналд Тръмп е предложил помощ в гасенето на пожарите на Путин, но е получил отказ, както и Италия.", "date": "2019.08.04", "title": "Пожарите в Русия вече са по-големи по площ от Белгия"}
{"url": "https://www.faktor.bg/bg/articles/novini/svyat/pak-masova-strelba-v-sasht-nay-malko-10-dushi-sa-raneni", "text": "Масова стрелба е открита в американския град Дейтън, щата Охайо, съобщи Нова телевизия.  Според местни медии има най-малко 10 загинали.  Нападението е извършено в района на Източна Пета улица в града.  По непотвърдена информация полицията е неутрализирала стрелеца. Инцидентът става само 24 часа след смъртоносната стрелба в Ел Пасо, при която загинаха 20 души, а десетки други бяха ранени.", "date": "2019.08.04", "title": "Пак масова стрелба в САЩ, най-малко 10 души са загинали"}
{"url": "https://www.faktor.bg/bg/articles/novini/balgariya/borisov-kam-tramp-za-strelbata-v-teksas-osazhdame-tozi-bezsmislen-akt-na-nasilie", "text": "Министър-председателят Бойко Борисов изпрати съболезнователна телеграма до президента на Съединените американски щати Доналд Тръмп по повод масовата стрелба в търговски център в Ел Пасо, Тексас, при която загинаха десетки невинни хора и много са ранени, съобщават от пресцентъра на Министерски съвет. „Бих искал от мое име и от името на българското правителство да изкажа най-искрени и дълбоки съболезнования на Вас и на семействата на загиналите и ранените в трагичния инцидент. Ние осъждаме този безсмислен акт на насилие, отнел живота на много невинни граждани“, отбелязва премиерът Борисов. „В този тъжен за цялата Ви страна ден нашите мисли са с Вас и с всички американски граждани”, пише още министър-председателят Бойко Борисов в съболезнователната телеграма до американския президент.", "date": "2019.08.04", "title": "Борисов към Тръмп за стрелбата в Тексас: Осъждаме този безсмислен акт на насилие"}
{"url": "https://www.faktor.bg/bg/articles/novini/balgariya/tri-katastrofi-na-trakiya-dvama-zaginali-dvama-v-mnogo-tezhko-sastoyanie", "text": "Три последователни катастрофи са възникнали на магистрала „Тракия” в посока Бургас на 154-ти километър в района на Белозем в малките часове на неделния ден, съобщи МВР.  Първо са се ударили два леки автомобила. Водачът на единия – 62-годишен, е починал в болницата. Пострадала е пътничка с него и мъж от другия автомобил. Веднага след тази катастрофа се е случила втора. При нея БВМ намалило скоростта и в него се е блъснало пежо. На място е починала 56-годишна жена, а други двама са пострадали, уточняват от полицията. С опасност за живота е водачът на БМВ-то и неговата спътничка. В резултат на двете катастрофи се е образувала тапа и заради нея е настъпила трета катастрофа между два фолксвагена с общо четирима пострадали. Участниците в катастрофата са турски гастарбайтери, които в този сезон традиционна пътуват от Западна Европа към родината си. Предполага се, че причината за верижната катастрофа е заспиване на единия от водачите.  Пожарни и линейки веднага са пристигнали на място да окажат помощ. Рязани са ламарини на автомобилите, за да извадят пострадалите.", "date": "2019.08.04", "title": "Три катастрофи на \"Тракия\" - двама загинали, двама в много тежко състояние"}
{"url": "https://www.faktor.bg/bg/articles/novini/svyat/arestuvaha-piyani-piloti-v-shotlandiya-minuti-predi-polet-do-nyu-york", "text": "Полицията на летището на шотландския град Глазгоу арестува двама пилоти на авиокомпания „Юнайтед еърлайнс“, които се готвели да изпълнят полет до Ню Йорк в нетрезво състояние, съобщи Нова телевизия. \"Двамата мъже, на 35 и 45 години, са задържани в полицейски участък във връзка с нарушаване на закона за безопасност в транспорта“, съобщиха местните власти. На пилотите не са повдигнати обвинения, но остават в ареста и се очаква да се явят пред шерифския съд следващата седмица.", "date": "2019.08.04", "title": "Арестуваха пияни пилоти в Шотландия минути преди полет до Ню Йорк"}
{"url": "https://www.faktor.bg/bg/articles/novini/svyat/demokratite-prizovaha-za-kontrol-varhu-orazhiyata-sled-masovoto-ubiystvo-v-teksas", "text": "Кандидатите за номинацията на Демократическата партия за президентските избори в САЩ догодина обвиниха Националната асоциация на притежателите на огнестрелни оръжия и нейните съюзници в Конгреса за масови убийства като вчерашното в Тексас, предаде Асошиейтед прес. \"Не е просто днес, това стана неколкократно тази седмица. Това стана и тук в Лас Вегас, където някакъв лунатик изби 50 души\", каза сенаторът от Върмонт Бърни Сандърс. Той и още 18 кандидати за Белия дом са в Невада, за да говорят пред голям профсъюз. \"По целия свят хората гледат към САЩ и се чудят какво става? Какво е менталното здраве в Америка, където отново и отново виждаме неописуем ужас\", добави Сандърс. Бившият конгресмен Бето О'Рорк, който е родом от Ел Пасо и представлява града в Конгреса в продължение на 6 години, прекъсна предизборната си кампания. Той каза, че се прибира у дома, за да бъде \"със семейството си и с родния си град\", където вчера бяха убити 20 души и ранени 26. \"Това е лудост\", каза бившият вицепрезидент Джо Байдън.  Сенаторката от Калифорния Камала Харис обеща, че ако бъде избрана, в първите 100 дни от президентския си мандат ще издаде указ за налагане на контрол върху оръжията.", "date": "2019.08.04", "title": "Демократите призоваха за контрол върху оръжията след масовото убийство в Тексас"}
{"url": "https://www.faktor.bg/bg/articles/novini/svyat/iran-zadarzha-tanker-prenasyasht-kontrabandno-gorivo-v-persiyskiya-zaliv", "text": "Иран съобщи днес, че е задържал в Персийския залив чуждестранен танкер, превозващ контрабандно гориво за няколко арабски страни, предаде държавната телевизия, цитирана от Ройтерс. Съдът е пренасял 700 000 литра гориво, а на борба са седем моряци от различни националности, посочи Корпусът на гвардейците на Ислямската революция, предаде БТА. Иран миналия месец задържа британски танкер в Ормузкия проток, а на друг разреши да продължи с предупреждение, припомня Ройтерс.", "date": "2019.08.04", "title": "Иран задържа танкер, пренасящ контрабандно гориво, в Персийския залив"}
{"url": "https://www.faktor.bg/bg/articles/novini/balgariya/kamarata-na-arhitektite-iska-nezavisima-proverka-na-terasata-na-plamen-georgiev", "text": "Камарата на архитектите иска да направи независима експертна проверка на сградата, където е имотът на вече бившия шеф на КПКОНПИ Пламен Георгиев, съобщава бТВ. Собствениците са получили писма от общината, за да дадат съгласие да бъдат предоставени строителните книжа за апартаментите им. Констатациите на община „Слатина” са, че около 60 квадрата от навесите на терасата на Пламен Георгиев са незаконни и трябва да бъдат премахнати. В момента тече втора проверка, след като първите заключения на районните инспектори бяха обезсилени шефа на столичния строителен надзор Влади Калинов, след което той се раздели с поста си. Според писмата от кмета на „Слатина”, за да се извърши независимата проверка е нужно изричното съгласие на всеки собственик. Според главния архитект на София Здравко Здравков вече освободеният Влади Калинов е предпочел да обърне внимание на твърденията на бившите собственици на имота вместо на официалната документация. „Представени са допълнително доказателства, че тази тераса и тези покривите на въпросната тераса са изградени преди предаването на сградата. В екзекутивната документация това липсва. Екзекутивът да преведа на български това е документът, който удостоверява как е изглеждала сградата във времето на завършването”, коментира Георгиев. До момента от Камарата на архитектите не са получили достъп до строителните книжа на сградата.", "date": "2019.08.04", "title": "Камарата на архитектите иска независима проверка на терасата на Пламен Георгиев"}
{"url": "https://www.faktor.bg/bg/articles/novini/svyat/hilyadi-byagat-ot-indiyski-kashmir-zaradi-opasnost-ot-atentat", "text": "Хиляди индийци започнаха да напускат спорния северен регион Кашмир, след като местните власти издадоха предупреждение за възможни нападения и атентати на екстремисти, предаде Ройтерс,като цитира официални правителствени източници. Служители от индийските сили за сигурност казаха, че са попаднали на сведения за атаки, планирани от пакистански екстремисти, подкрепяни от армията в съседен Пакистан, срещу планирано голямо индуистко поклонническо шествие в Кашмир. Сред откритите сандъци с муниции, иззети от властите след получаване на разузнавателните сведения, имало и сухопътна мина с пакистански опознавателни знаци. Намерението на терористите било да нападнат колоната от индуистки богомолци по пътя им към свещената пещера Амарнат - ритуал, който се изпълнява всяка година. Размяна на огън между Индия и Пакистан Това накара местните власти в Кашмир да отменят шествието и да призоват събралите се поклонници и туристи да се разотидат. Нареждането предизвикало паника и хиляди души днес напуснаха. Според служител на местната власт, цитиран от Ройтерс, повечето от 20-те хиляди индуистки поклонници и индийски туристи, както и над 200 хил. работници започнали масово да напускат Кашмир. Напрежението в този спорен район, за който Индия и Пакистан са водили няколко войни, се повиши рязко, след като при кървав атентат през февруари кола бомба се вряза в колона от индийски полицаи, като погуби живота на 40 души. Това събитие отново разбуни страстите и едва не доведе до нов военен сблъсък между двете страни.", "date": "2019.08.04", "title": "Хиляди бягат от индийски Кашмир заради опасност от атентат"}
{"url": "https://www.faktor.bg/bg/articles/novini/balgariya/kristalina-georgieva-blagodari-na-borisov-za-podkrepata-za-nominatsiyata-za-shef-na-mvf", "text": "Кристалина Георгиева благодари на българското правителство и министър-председателя Бойко Борисов за номинация за управляващ директор на Международния валутен фонд.  Тя направи това в профила си в Туитър дни след номинацията. 65-годишната Георгиева спечели подкрепата на мнозинството от 28- те държави членки на ЕС на втори август след два кръга на гласуване. \"Благодаря на българското правителство и специално на премиера @BoykoBorissov за доверието и подкрепата за моята номинация като кандидат за длъжността управляващ директор на Международния валутен фонд\", написа Георгиева. Тя сподели също, че баба й и дядо й са имали слабо образование. Родителите й са завършили само гимназия.  \"Аз съм първата в моето семейство с висше образование. От село в България до шеф на Световната банка - ето как изглежда възможността!\", пише Георгиева до стара снимка на семейството й.", "date": "2019.08.04", "title": "Кристалина Георгиева благодари на Борисов за подкрепата за номинацията за шеф на МВФ"}
{"url": "https://www.faktor.bg/bg/articles/novini/balgariya/sled-udara-sreshtu-nap-pochna-imeyl-ataka-za-krazhba-na-paroli-ot-banki", "text": "Мошеници се възползваха от хакерския удар срещу НАП, за да крадат пароли за интернет банкиране. Те изпращат мейл, че финансовата институция е била засегната от атаката и затова човек трябва да смени паролите си. Имейлът съдържа и линк, водещ към сайт, през който става кражбата на пароли и потребителски имена. Атаката е срещу почти всички банки, които работят в България. “Онлайн измамниците наскоро нападнаха нашата система за интернет банкиране. Затова в момента преминавате през актуализация на защитата, която защитава профила ви от тази внезапна атака. Трябва да следвате стъпката за защита и да предотвратите конфискуването на акаунта ви”, пише в писмото на измамниците. След предупреждението има линк, който изглежда съвсем като инстинския адрес на онлайн банкирането на ДСК. В него обаче е замаскиран друг адрес. Натискайки, човек попада в огледална страница, изглеждаща 1:1 с тази на банката. Даде ли паролата и потребителското си име, хакерите ги получават веднага. Съобщението бе предоставено на отделите по сигурност на банките. От ДСК веднага сигнализирали институциите. От ГДБОП заявиха, че все още не са получавали жалби за такава измама. “Това е фишинг атака. Още преди ден сме уведомили съответните институции. Ние също работим. Съветваме своите клиенти да не отговарят и дори да не отварят подобни съобщения. Ако някой от тях вече го е направил, нека веднага да позвъни в колцентъра ни и да съобщи за това. Препоръчваме и за всеки случай да сменят паролите на личната си поща”, заявиха за “24 часа” пък от Банка ДСК.", "date": "2019.08.04", "title": "След удара срещу НАП почна имейл атака за кражба на пароли от банки"}
{"url": "https://www.faktor.bg/bg/articles/novini/svyat/nad-800-dushi-sa-bili-zadarzhani-na-protesta-v-moskva-politsiyata-e-prebivala-protestirashti-s-palki", "text": "Руската полиция е задържала над 800 души, участващи в демонстрация с искане за свободни избори в Москва, предаде Ройтерс. По информация на организацията \"ОВД-инфо\" в руската столица в събота са били задържани 828 души, а лежащи в безпомощно състояние на земята хора са били зверски бити с палки.  Полицията съобщи за 600 ареста и добави, че в протеста са взели участие 1500 души.  Властите казват, че кандидатите на опозицията не са събрали достатъчно действителни подписи, за да се регистрират. Изключените кандидати казват, че това е лъжа.  Руските власти започнаха разследване за предполагаемо пране на пари на стойност 1 милиард рубли (15,3 милиона долара) срещу фондацията за борба с корупцията на опозиционера Алексей Навални.  Навални и неговите съюзници казват, че фондацията, която публикува редица неудобни разследващи материали за представители на властта, е финансирана прозрачно с дарения.", "date": "2019.08.04", "title": "Над 800 души са били задържани на протеста в Москва, полицията е пребивала протестиращи с палки"}
{"url": "https://www.faktor.bg/bg/articles/novini/balgariya/demokratsiyata-e-sistema-na-dostoyno-sashtestvuvane-samo-ako-chovek-pozhelae-i-izbere-da-bade-svoboden", "text": "Демокрацията не е гарант за богатство - много по-голям шанс има да си заможен, ако живееш в демократична страна, но това не е гарантирано. Обратно - при авторитаризма може да си заможен, но това е по-малко вероятно, отколкото в общество, управлявано по демократичен начин. Във всеки случай, демокрацията е система на достойно съществуване на отделния човек, ако той пожелае и избере да бъде свободен. Несвободният човек понякога се чувства по-добре в система на диктатура - доколкото тя му дава определени   и отказ да живее свободно. Китай е добър повод за размишление. Той направи невероятен прогрес върху решението на глобалните корпоративни елити да спечелят огромни пари на пазара на нищожно евтина работна сила и държавна гаранция за успех в Китай след 1979 г. Днес капиталите и инвестициите се изтеглят (частично) от Китай в една нова епоха на растящ протекционизъм. Ще видим как Китай ще се справи със задачата да осъществява творческо развитие на икономиката и обществото в условията на несвобода и императивен колективизъм под егидата на централизираната държава. Това не е първия прецедент в историята на икономически успех при съхранена диктатура. Много е възможно този успех да продължи. От гледна точка на моето разбиране за смисъла на обществения живот, дългосрочен   Там, където свободата е гаранция за творчество. Там, където има баланс между стремежите за материално развитие и възмогване и потребността от духовно развитие и обществена етика на партньорство и братство между хората. Днес моделите на Запада са в криза, а Китай расте впечатляващо. Но чертата ще се тегли от историята - в плана на дългосрочното развитие. За нас е рано да правим изводи - по-скоро е необходимо да наблюдаваме и да се учим.", "date": "2019.08.04", "title": "Демокрацията е система на достойно съществуване само, ако човек пожелае и избере да бъде свободен"}
{"url": "https://www.faktor.bg/bg/articles/novini/balgariya/dnes-shte-e-slanchevo-na-mesta-shte-prevali", "text": "Ще преобладава слънчево време, с временни увеличения на облачността, но само на отделни места, главно в източните и планинските райони ще превали краткотрайно. Максималните температури ще бъдат между 24 и 29 градуса, информира НИМХ. Над Черноморието ще преобладава слънчево време с временни увеличения на облачността, но без съществени валежи. Ще духа до умерен север-северозападен вятър. Максимални температури на въздуха: 26-27 градуса. Температурата на морската вода е 26-28 градуса. Вълнението на морето ще бъде 2-3 бала. Над планините ще преобладава слънчево време. След обяд ще се развие купеста облачност и на отделни места ще превали краткотраен дъжд. Ще духа силен северозападен вятър. Максимална температура на височина 1200 метра около 18 градуса, на 2000 метра - около 10 градуса.", "date": "2019.08.04", "title": "Днес ще е слънчево, на места ще превали"}
{"url": "https://www.faktor.bg/bg/articles/novini/svyat/strelba-v-targovski-tsentar-mladezh-ubi-20-dushi-a-26-rani", "text": "Двадесет души загинаха и 26 бяха ранени при стрелба в търговски комплекс в американския град Ел Пасо, съобщи губернаторът на Тексас Грег Абът, предадоха световните агенции. За нападението е задържан 21-годишен бял мъж, живеещ в района на Далас. Според разследващи той е копирал атаката в Крайстчърч, Нова Зеландия.  Той е публикувал текст в социалните мрежи, в който се противопоставя \"нашествието\" на латиноамериканци в Тексас и се прави препратка към нападението срещу две джамии в новозеландския град Крайстчърч, където бяха убити на 15 март 51 души. Американският президент Доналд Тръмп осъди кървавото нападение, предаде ДПА.  \"Стрелбата в Ел Пасо, Тексас, е не само трагична, но е и акт на малодушие. Заставам зад всички в тази страна в осъждането на днешния ненавистен акт\", написа той в Туитър. Ел Пасо е на границата с Мексико и 80 процента от 680-хилядното му население са латиноамериканци.", "date": "2019.08.04", "title": "Стрелба в търговски център: Младеж уби 20 души, а 26 рани"}
{"url": "https://www.faktor.bg/bg/articles/novini/balgariya/p-georgiev-komisiyata-e-otnela-nezakonno-imushtestvo-za-40-miliona-plyus-iskove-za-3-miliarda", "text": "Бившият председател на КПКОНПИ Пламен Георгиев се появи в Нова телевизия с охрана и обясни, че вече пет месеца има анонимни заплахи срещу него. \"Проверката срещу мен беше много сериозна. Анализират се приходи и разходи 6 години назад. Изчаках да приключи проверката на НАП, за да мога да изляза чист. Но след целия този скандал аз не можех да продължа да бъда председател на КПКОНПИ\", обясни той. \"Този измислен скандал можеше да навреди на имиджа на комисията. Изговориха се много лъжи. Парите, с които съм купил апартамента са от кредит и още дълги години ще изплащам 160 хиляди. Самият апартамент е така конструиран, че изходът е само през моя апартамент\", обясни той. \"Комисията е отнела 40 милиона незаконно имущество плюс искове за 3 милиарда. Съдът вече е допуснал обезпечителни мерки. Нали се сещате, че тези хора биха искали да си отмъстят. Дори по медиите изтекоха имена на олигарси, които са платили сериозни суми. Интересите бяха много големи и много сериозни интереси са настъпени. Имаше десетки случаи на корумпирани служители, които са предадени на прокуратурата\", коментира той.", "date": "2019.08.04", "title": "П. Георгиев: Комисията е отнела незаконно имущество за 40 милиона плюс искове за 3 милиарда"}
{"url": "https://www.faktor.bg/bg/articles/novini/balgariya/vtora-nosht-blokada-na-patya-sliven-yambol-ot-protest-sreshtu-izbivaneto-na-domashni-praseta", "text": "Втора нощ бе затворен главният път Сливен – Ямбол от протестиращи срещу заповедта за ликвидиране на прасетата тип \"заден двор\" като превенция срещу африканска чума по свинете.  Нощта е преминала спокойно, съобщи организаторът на протеста Валентина Василева. Не е имало опити за провокации.  Близо 40 души са нощували на пътя в знак на протест срещу взетите мерки за ограничаване на африканската чума по свинете, съобщи Василева. Според нея Крушаре е станала знакова точка в борбата с правителствените мерки и на място са пристигнали хора от цялата страна. \"В момента тук има хора от Ямбол, има хора от Търговище, има хора от Бургас. Очакват се да дойдат още протестиращи. Днес във Ямбол също ще има протести\". Тя отново припомни основното искане на протестиращите. \"Това е отмяната на евтаназиране на свинете в стопанствата, което трябваше да се случи до вчера\". Пътят Сливен – Ямбол продължава да бъде затворен и в двете посоки. Обходният маршрут е през селата Камен, Жельо войвода, Кабиле.", "date": "2019.08.04", "title": "Втора нощ блокада на пътя Сливен – Ямбол от протест срещу избиването на домашни прасета"}
{"url": "https://www.faktor.bg/bg/articles/novini/svyat/42-ma-arestuvani-v-nant-pri-sblasatsi-mezhdu-politsiya-i-protestirashti", "text": "42 души са били арестувани в западния френски град Нант при сблъсъци между органите на реда и протестиращи срещу полицейското насилие, предаде Франс прес.  Пострадали са един демонстрант и един полицай. Протестът започна от брега на река Лоара, където тази седмица било открито тялото на 24-годишен младеж, изчезнал безследно в края на юни.  На същото място над 10 души паднали в реката, след като полицията със сила разпръснала участници в музикален фестивал.", "date": "2019.08.04", "title": "42-ма арестувани в Нант при сблъсъци между полиция и протестиращи"}
