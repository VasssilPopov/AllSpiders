{"url": "https://www.faktor.bg/bg/articles/malobroyni-zhaltite-zhiletki-myataha-kamani-i-butilki-politsiyata-im-otvarna-s-gaz", "text": "Дори и между Коледа и Нова година „жълтите жилетки” отново се събраха на протест във Франция. Това бе седма поредна събота на протеста, започнал заради високите цени на горивата и прерасна в недоволство срещу цялата политика на президента Еманюел Макрон. Този път демонстрациите бяха значително по-малобройни, но пак бяха в няколко града. В Париж този път протестът бе пред сградата на телевизия \"Бе Еф Ем\", която бе обвинена, че нарочно омаловажава протеста им и съобщава неверни новини за тях. Напрежението отново ескалира, като \"жилетките\" започнаха да хвърлят камъни и бутилки и се наложи полицията да използва сълзотворен газ, за да установи ред. Въпреки че броят на хората значително намаля от първите протести през ноември, \"жълтите жилетки\" обещаха да не спират с демонстрациите и през новата година.", "date": "2018.12.29", "title": "Малобройни \"жълти жилетки\" мятаха камъни и бутилки, полицията им отвърна с газ"}
{"url": "https://www.faktor.bg/bg/articles/turtsiya-strupva-tezhka-voenna-tehnika-po-granitsata-si-sas-siriya", "text": "Турция струпва тежка военна техника по границата си със Сирия, предаде агенция ТАСС, като се позова на Анадолската агенция. Колони с танкове, гаубици и бронетранспортьори са се отправили от западните окръзи на Турция към границата със Сирия. Телевизионният канал \"Хабер тюрк\" предаде, че около 50 танка са пристигнали днес сутринта в 20-та бронетанкова бригада в град Шанлъурфа. Техниката е преместена от окръг Хатай. На 12 декември президентът на Турция Реджеп Тайип Ердоган обяви намерение да започне скоро военна операция на източния бряг на река Ефрат срещу сирийските кюрдски Сили за защита на народа и Партията на демократичния съюз, които Анкара смята за разклонение на терористичната Кюрдска работническа партия (ПКК). Турция вече проведе две военни операции на територията на Сирия - \"Ефратски щит\" и \"Маслинова клонка\", припомня ТАСС. На 19 декември Ердоган заяви, че турските въоръжени сили са завършили подготовката за операция в Сирия. След като американският президент Доналд Тръмп обяви решение за изтегляне на американските сили от Сирия, в Анкара съобщиха, че заради тази стъпка на Вашингтон турската военна операция ще почака. Кюрдските отряди в Сирия се въздържаха от пряка конфронтация със сирийското правителство и не подкрепяха опозицията, борейки се за собствена автономия. След като се озоваха сами пред заплахата от турско военно нахлуване, вчера кюрдите се обърнаха за помощ към Дамаск и предложиха на сирийската армия да заеме контролираните от тях райони в град Манбидж. От Генералния щаб на сирийските въоръжени сили съобщиха вчера, че правителствените войски са влезли в Манбидж, но според няколко други източника сирийската армия е около града. Турската страна още не е коментирала тази информация, отбелязва ТАСС.", "date": "2018.12.29", "title": "Колони с турски танкове, гаубици и бронетранспортьори пътуват към границата със Сирия"}
{"url": "https://www.faktor.bg/bg/articles/novini/balgariya/demokratsiyata-e-v-opasnost-varhovniyat-glavnokomandvasht-prizovava-voennite-da-ne-se-podchinyavat-na-politicheskoto-rakovodstvo", "text": "По време на производството на трима нови генерали българският президент и върховен главнокомандващ се обърна към висшите военни с думите: \"Вашата офицерска чест и преданост към род и родина ще бъдат поставяни все по-често на изпитание. И помнете, че от историята на българския генералитет сляпото покорство и безропотно подчинение може да донесат една звезда отгоре на вашите пагони и още няколко години служба, но не могат да ви спасят от презрението на подчинените и на българския народ.\" Това изказване за мен е изключително опасно!  И кой определя кое е в интерес на род и родина? В демократичните страни народът възлага на избраните да управляват от негово име да преценяват какъв е националният интерес. Военните не са тези, които вземат политически решения. Когато те се усъмнят и започнат да оспорват легитимността на цивилните власти, се отваря пътят към диктатурата. Преди да стане президент, Румен Радев, все още в качеството си на военен, заяви открито, че не признава политическо решение на Министерския съвет и на Народното събрание. Поругавайки честта на пагона, вместо да бъде основателно уволнен, той направи политическа кариера от това. Днес отявлено призовава други офицери да последват неговия пример. Безспорен факт е, че престижът на сегашните български политици е ударил дъното. Привлекателната идея на дисциплинираните военни, че не е необходимо да се подчиняват на решения на корумпирани политици, не е нова. Още по времето на Римската република Гай Марий се опълчва срещу идеята да се подчинява на решенията на Сената. В България същата логика мотивира Кимон Георгиев през 1934 г., когато унищожава българската демокрация. Това намира художествено описание и във филма „Междузвездни войни“, където Анакин се обръща срещу политическата власт, преди да премине към Тъмната страна. Решенията, до които достигат избраните политици, невинаги са мъдри, но всеки път, когато вземането на политически решения е било в ръцете на военните, се е стигало до катастрофи! Сред най-важните неща, на които ни учи българският исторически опит, е, че   А един от основните стълбове на демокрацията е именно цивилният контрол над въоръжените сили. Щом президентът и върховен главнокомандващ го поставя под съмнение, нещата стават много сериозни и опасни!", "date": "2018.12.29", "title": "Демокрацията е в опасност! Върховният главнокомандващ призовава военните да не се подчиняват на политическото ръководство!"}
{"url": "https://www.faktor.bg/bg/articles/novini/svyat/latviya-otvarya-arhivite-na-kgb", "text": "След дълги дискусии Латвия разсекрети данни за бивши агенти на КГБ на своя територия. \"Картончетата\" ще изяснят една тъмна страница от историята на Латвия, макар че много от досиетата са изнесени или унищожени. В края на декември на сайта на Латвийския държавен архив беше публикувана първата част от имената на действали в Латвия агенти на бившия Комитет за държавна сигурност (КГБ). Съгласно закон, приет от латвийския Сейм в началото на октомври, архивните данни ще бъдат оповестявани на части. Най-напред бяха публикувани данни за агентурната мрежа на КГБ в Латвия. Сътрудниците на Центъра за документация на последиците от тоталитаризма са сканирали данните за общо 10 612 картотекирани по азбучен ред. Всяко картонче съдържа името, фамилията, националността, датата и мястото на раждане, местоработата и заеманата длъжност на вербуваното лице. Посочва се също кой го е вербувал и към кой отдел на КГБ е бил заведен. Достъп до архивните документи е възможен само след предварителна регистрация. От Центъра за документация сочат, че изучаването на архивните данни едва ли ще е лесно, първо защото не е предоставена възможност за търсене по различни критерии. Освен това за латвийските изследователи е трудно да разчитат картончетата, които са били попълвани на ръка и то на руски език.  „От изследователска гледна точка би било по-подходящо, струва ми се, архивните документи да се публикуват наведнъж и изцяло – и то след като вече разполагаме с научни коментари  и обяснения на историци. Това би ни позволило да опознаем цялата дейност на КГБ и да имаме по-точна представа за конкретните случаи“, посочва директорът на Латвийския национален архив Мара Спруджа. С отварянето на досиетата бившите сътрудници на КГБ ще имат и възможност да обяснят своята гледна точка, да разкажат своята история“, казва Солвейг Круминя-Конкова от Института за философия и социология. „А учените ще могат да си съставят представа как е било в действителност. Нека обаче напомним, че става дума за интерпретиране, тъй като в архива на КГБ няма неопровержими доказателства. Досиетата са унищожени или се намират в Москва“, обяснява изследователката. По повод приетия през октомври закон за публикуването на документите от архива на КГБ президентът на Латвия Раймондс Вейонис отбеляза, че това е в интерес на обществото, което ще може „да прелисти тези тъмни страници от историята на Латвия и латвийския народ“. Той подчерта, че публикуваната тази година информация ще бъде непълна и за деянията на конкретните хора не бива да се съди само по данните в картотеката. Не бива да се прибързва с изводите, трябва да изчакаме и да се запознаем и с допълнителните информации, предупреди той. „Прибързаните изводи биха могли да изкривят истинската картина“, изтъкна Вейонис. А много допълнителни информации явно няма да има, защото повечето лични досиета на сътрудниците на КГБ са или изнесени, или унищожени. Все пак в Латвийския държавен архив се съхранява в дигитален вид база данни за КГБ под кодовото наименование „Делта“. Тя съдържа отчети за дейността на КГБ в периода между 1977 и 1990 година. От май идната година въпросните данни ще бъдат достъпни за историци, юристи, журналисти и някои студенти. А готово ли е латвийското общество за огласяване на съдържанието на архивите и няма ли това да се превърне в повод за саморазправа? Историкът и член на научно-изследователската комисия за изучаване на дейността на КГБ Оярс Степенс смята, че няма основание за такива опасения. Онези, които са сътрудничили на КГБ, са разполагали досега с достатъчно време, за да направят признания и да разкажат как са ги завербували. Освен това малка част от съдържащите се в картотеката стотици имена ще се окажат познати на обществото. Историкът смята, че не е изключено някои хора, които открият имената си в картотеката, да се опитат съдебно да докажат, че са невинни Както сочи практиката, в повечето случаи съдът е признавал, че наличието на картонче само по себе си не доказва, че лицето е сътрудничило на спецслужбите. Латвия е независима държава от 27 години насам и през това време са били водени 298 съдебни разследвания за вероятно сътрудничество с КГБ, но само в 9 случая е било доказано, че лицето е сътрудничило на службите. Преди пълното отваряне на архивите все повече представители на интелигенцията правят признания, че са сътрудничели на ДС. Сред тях са поетът Янис Рокпелнис, син на автора на химна Латвийската съветска република, лекарят и бивш политик Георгс Андреевс, бившият лектор в Латвийския университет Иварс Лацис и др. В признанието си, публикувано в известен литовски вестник, Янис Рокпелнис пише следното: „Не знам дали името ми е в картотеката. Но сам се разобличавам, защото имам съвест. Пред очите ми е все този дълбок пресъхнал кладенец, на дъното му – пръст, а под нея – труп. Имам чувството, че съм убиец и нося този труп в себе си. Аз унищожих живота си, себе си и честта си. Наказан съм за своето високомерие и гордост. Защо си признавам? Защото съм вече възрастен и ако внезапно умра, искам съвестта ми да бъде чиста.“ За да се установи ролята на всеки, чието име се съдържа в картотеката на КГБ, трябва да бъде създаден научно-изследователски център – така, както това беше направено в Естония и Литва, изтъкват историците. Засега в Латвия не могат да си позволят такъв център, защото няма кой да го финансира.", "date": "2018.12.29", "title": "Латвия отваря архивите на КГБ"}
{"url": "https://www.faktor.bg/bg/articles/reaktsiite-v-bukuresht-sled-izkazvaneto-na-yunker-es-nyama-doverie-na-danchila", "text": "Интервюто на председателя на Европейската комисия Жан-Клод Юнкер за в. \"Велт ам зонтаг\", в което той изрази съмнения дали румънското правителство разбира какво значи да ръководи ЕС през следващите шест месеца, предизвика многобройни реакции в Букурещ, коментира БТА. Лидерът на опозиционната партия \"Народно движение\" Еуджен Томак посочва, че в свободен превод председателят на Европейската комисия е обвинил правителството на Виорика Дънчила в липса на компетентност и функционална неграмотност, предаде агенция Медиафакс. Според Томак европейските лидери нямат никакво доверие на румънското правителство. Евродепутатът от опозиционната Национално-либерална партия Зигфрид Мурешан също смята, че ЕС няма доверие на правителството на Виорика Дънчила. \"Изявленията на председателя Юнкер потвърждават, че ЕС няма никакво доверие на правителството на Дънчила поради три причини - заради опитите да отслаби правосъдието, заради начина, по който управлява икономиката, и заради начина, по който се отнася към собствения си народ\", заяви Зигфрид Мурешан. За да илюстрира по-образно ситуацията, евродепутатът направи следното сравнение: \"Румънското председателство на Съвета на ЕС е моментът, в който Румъния е поканена да играе на финала на Шампионската лига, а управляващата партия изпраща изпаднал от групите отбор от Телеорман\". (Лидерът на управляващата Социалдемократическа партия (СДП) Ливиу Драгня и премиерът Виорика Дънчила са от южния румънски окръг Телеорман - бел. ред.) Бившият делегиран министър по европейските въпроси Виктор Негреску, който неочаквано подаде оставка от поста през ноември, коментира във Фейсбук, че думите на Жан-Клод Юнкер будят съжаление, съобщава още Медиафакс. Негреску обаче призна, че Румъния няма големи амбиции за своето председателство заради вътрешнополитическите конфликти. \"Изборите за Европейски парламент, но най-вече президентските избори (в Румъния - бел. ред.) вече поставиха на втори план този исторически за Румъния момент\", коментира Виктор Негреску. Според него за едно успешно председателство е необходима реална комуникация между правителството, парламента и президентската администрация в Румъния, но \"такава, за съжаление, не съществува\". Представители на управляващата партия в Букурещ направиха различен прочит на интервюто на Юнкер. Министърът за бизнес средите Раду Опря коментира изявленията на председателя на ЕК като начало на предизборната кампания за изборите за Европейски парламент. \"\"Румъния е много добре подготвена от техническа гледна точка за председателството на Съвета на ЕС\" - чувал съм същото изказване и относно нашето присъединяване към Шенгенското пространство. И в този случай сме изпълнили всички технически изисквания, липсва само политическо решение. Значи пак политически интерпретирам и това интервю\", коментира Раду Опря и допълни, че политическите спорове не са характерни само за Румъния. Министърът заяви също, че в реч пред парламента премиерът Виорика Дънчила е призовала към единство в този уникален момент в румънската история, но \"онзи, който не е приел поканата, е президентът Клаус Йоханис\". Евродепутатът от СДП Ръзван Попа заяви, че всеки румънски представител, независимо от коя партия е, има отговорността да даде своя принос за успешното председателство на Румъния. Попа призова всички политици от опозицията да проявят отговорност и да изпълнят дълга си, защото \"всеки друг тип поведение би означавал саботаж на интересите на Румъния\".", "date": "2018.12.29", "title": "Реакциите в Букурещ след изказването на Юнкер: ЕС няма доверие на Дънчила"}
{"url": "https://www.faktor.bg/bg/articles/rusiya-ne-smyata-da-osvobozhdava-ukrainskite-moryatsi", "text": "Русия отхвърли призива на германския канцлер и френския президент за незабавно освобождаване на украинските моряци, задържани при инцидента в Керченския проток в края на ноември. Еманюел Макрон и Ангела Меркел приканиха също така Москва да гарантира свободното съдоплаване през пролива.  Русия твърди, че продължава да гарантира свободното съдоплаване през Керченския пролив в съответствие с руско-украинските споразумения, вътрешното законодателство и международните норми. Отчитат се, разбира се, реалните рискове за сигурността, заплахите и възможните провокации от страна на Украйна и нейните западни приятели, се посочва в позиция на руското министерство на външните работи.  Припомняме, че на 25 ноември в района на Керченския пролив руските гранични власти задържаха три украински военни кораба с 24 души на борда. Моряците са обвинени в незаконно преминаване на руската държавна граница, за което наказателният кодекс предвижда до шест години затвор. Съдът им наложи мярка за неотклонение \"задържане под стража\" до 25 януари, информира БНР.  Междувременно Русия въведе нови ограничения върху вноса от Украйна, съобщи премиерът Дмитрий Медведев. Става дума за промишлена и селскостопанска продукция, хранителни стоки и суровини.", "date": "2018.12.29", "title": "Русия отхвърли призивите на Меркел и Макрон за освобождаване на украинските моряци"}
{"url": "https://www.faktor.bg/bg/articles/rusiya-s-otvetna-myarka-zabranyava-vnosa-na-reditsa-stoki-ot-ukrayna", "text": "Русия забрани вноса на редица стоки от Украйна - зърно, слънчогледово олио, бонбони, зеленчуци, плодове, бира, вино, трактори, хартия, турбини, мебели и много други. Над 50 вида продукция са изредени в съответното постановление на кабинета, публикувано на официалния сайт на правителството в Москва, предаде ТАСС. Забранено е също да се внасят от Украйна шоколад, етилов спирт, плодови сокове, хайвер от есетрови риби, риба и рибни консерви, хляб и сладкарски тестени изделия, оборудване за обработка на селскостопанска продукция, двигатели и електрогенератори, скоростни кутии и вариатори, трансформатори, кабели и жици, талашитни плочи, средства за детска и женска хигиена и т. н. Става дума за стоки, произведени в Украйна или транспортирани през територията на тази страна, предава БТА. \"Това е ответна мярка заради санкционните ограничения от страна на Украйна\", уточни в Туитър премиерът на Русия Дмитрий Медведев, подписал постановлението. Според руското правителство Москва може да анулира въвежданите специални икономически мерки, ако Украйна отмени наложените по-рано ограничения, засягащи конкретни руски стоки. На 18 декември Киев продължи наложеното по-рано ембарго върху вноса на хранителни стоки от Русия до 2020 г. Списъкът включва над 30 вида продукция. Русия бе принудена от 1 януари 2016 г. временно да спре действието на договора за зона на свободна търговия с Украйна с оглед влизането в сила на икономическия раздел от споразумението за асоцииране на Украйна в ЕС, отбелязва руската агенция. Така Украйна автоматично бе обхваната от хранителното ембарго, въведено от Москва в отговор на европейските санкции от август 2014 г., наложени във връзка с украинските събития. Украйна на свой ред забрани вноса на ред руски стоки с постановление, което оттогава подновява всяка година. При все това руската официална статистика сочи, че руско-украинският стокообмен през 2017 г. е възлизал на 12,9 милиарда долара - с 25,6 на сто повече от предходната година. Данни за 2018 г. все още няма, добавя ТАСС.", "date": "2018.12.29", "title": "Русия забранява вноса на над 50 вида стоки от Украйна"}
{"url": "https://www.faktor.bg/bg/articles/tsvetanov-1-47", "text": "„За празниците със семейството ми избрахме Банско. Атмосферата и условията са прекрасни. Истинско удоволствие е, когато по пистите срещаш много деца и семейства, които са избрали да карат ски и да почиват в България”. Това написа на страницата си във фейсбук председателят на парламентарната група на ГЕРБ Цветан Цветанов. Той публикува и снимки от зимните писти на курорта. „Препоръчвам на всички българи да посетят Банско и да подкрепим развитието му като курорт от световно ниво”, казва политикът.", "date": "2018.12.29", "title": "Цветанов: С Банско избрахме българското - курорт от световно ниво"}
{"url": "https://www.faktor.bg/bg/articles/balgariya-1984-kogato-snegat-pochervenya-ot-krav", "text": "Всеки от тях има своя лична история и драма – от онзи декември 1984, когато снегът в селата край Кърджали почервеня от кръв.  представя пред  три съдби на хора, свидетели на бруталния „възродителен процес“. Боряна Хъзова е кмет на село Бенковски, а в онези смутни дни била служителка в администрацията, пряко ангажирана с насилственото преименуване на българските турци. В нощта на 23-и срещу 24-и декември 1984 г. Бенковски бил обсаден от танкове и войска. Чиновниците от кметствата трябвало да се явят на работа посред нощ, за да проведат технически смяната на имената. „Работехме денонощно, довеждаха цели групи хора с автобуси, които бяха принуждавани „доброволно“ да попълват заявления – иначе не ги допускаха до работното им място. Противопоставиш ли се – или в Белене, или бой до смърт в милицията“, разказва Боряна.   Онези, които не се подчинявали на заповедта, трябвало да стоят с часове навън в зимния студ, а после ги изпращали в лагер. „Онези с баретите действаха мигновено – водят някого да попълва документи, той се съпротивлява и… след минута вече го няма. Беше страшно, това не трябваше да се прави, мен ме беше срам“, казва Боряна. Тя не можела да си обърне езика и да назове някой свой съсед с новото му име, поради което и понесла наказания. „Бях между чука и наковалнята, бях заставена да им избирам имена… че коя съм аз? Беше ме срам от всичко! Огромна грешка на БКП и непростимо престъпление бе това, а наследниците й  още не са поискали прошка“, възмущава се тя. „Когато през 1989 г. започна масовата върна на изселване към Турция, на хората им оставяха само по няколко часа да съберат най-необходимото и да поемат към нищото“, с болка си спомня Боряна. Мюмюн Иляз, който е дошъл в кметския кабинет по личен въпрос, разказва своите преживявания от онези драматични дни: „Връщахме се от работа с миньорския автобус от рудника на „Горубсо“, когато въоръжени войници ни взеха паспортите. Цяла седмица нямахме право да ходим на работа, а когато най-сетне го разрешиха, всяка сутрин трябваше да взимаме разрешителни бележки за излизане от селото“, спомня си 72-годишният мъж. Въведен бил вечерен час, а за пътуване трябвало да се иска изрично разрешение от кметството. „Над 20 години бях работил с българи в рудника, приятелството ни е живо и сега. И те тогава плакаха заедно с мен, началникът ни се ядосваше на партията. Забраниха коленето на курбан по байрамите, молитвите в джамията, езика, погребалните ритуали, всичко“, разказва той. Според него, България е пострадала от всичко това: „Ако не беше репресията, хората щяха още да са тук и тази земя нямаше да е пустееща. Изтръгнаха турската интелигенция, а това бяха изучени в българските университети инженери, лекари, учители, агрономи, средни специалисти“, казва мъжът. След 10 г. прекарани в Бурса съпрузите се върнали пак в Бенковски – заради въздуха на планината. За Мюмюн в България е най-хубаво, въпреки всичко преживяно преди години. „И сега сънувам ливадите на моето село, където в детството пасях животните, родината не се забравя“, заключава той.   „На 26 декември сутринта жителите на селата Каялоба, Китна и Могиляне потеглихме към Бенковски, искахме да обясним, че не сме съгласни да ни вземат имената“, разказва Лютви Юсеин, който тогава е бил на 20 години. В Могиляне товарен ЗИЛ блокирал пътя, но една голяма група от около 500 души не се подчинила на забраната да продължава похода си до кметството. Командирът на военното поделение начертал с тебешир бяла линия на асфалта – като граница, отвъд която не бива да се прекрачва, а войската започнала да стреля на месо. „Не вярвахме, че патроните са бойни, взехме ги за халосни, а те поваляха хората. Тогава беше убито 18-месечното момиченце Тюркян“, спомня си Лютви. Там на място загинали двама души, имало и доста тежко ранени, народът се разбягал. „Ние не искахме конфликт, целта ни беше само да изкажем несъгласието си. Снегът беше 40 сантиметра дълбок и просто почервеня от кръвта“, спомня си Лютви. Два куршума улучили краката му. В болницата той лежал 3 месеца и 17 дни, през това време при него идвали цивилни служители на ДС, разпитвали защо и накъде са тръгнали хората. Взели му паспорта, наложило се да си избира ново име – от Лютви бил прекръстен на „Люцкан“. През пролетта на 1989 г. му дали 24 часа срок да напусне страната. Цялото семейство тръгнало за Турция, но след 4 месеца, прекарани в Бурса, се завърнало. а скоро след това Тодор Живков паднал от власт.", "date": "2018.12.29", "title": "България, 1984: Когато снегът почервеня от кръв"}
{"url": "https://www.faktor.bg/bg/articles/novini/balgariya/vmesto-izvinenie-ruskoto-posolstvoto-izprati-spasibo-na-vsichki-balgari-koito-podkrepili-elhata-s-petolachkite-v-sofiya", "text": "Вместо да се извини, че публикува на страницата си във фейсбук скандален текст, наричащ българите „олигофрени”, „малоумници” и „пасмина”, Руското посолство в София публикува ново послание: „СПАСИБО” на всички български граждани, които са подкрепили идеята московска елха да краси центъра на София, обсипана с петолъчки и друга странна символика. Освен това елхата, която вече не се нарича новогодишна, а коледна била символ на дружбата между София и Москва. От посолството се надяват, че през следващата година ще укрепнат още повече отношенията между двете страни и заради факта, че се навършват 140 години от установяване на дипломатически отношения между Русия и България.  Докато ни омайват с общи приказки, руските дипломати вече трети ден отказват да се съобразят с призива на Външно и да премахнат от страницата си във фейсбук скандалния и обиден текст на Костадин Костадинов от „Възраждане”, който разбуни духовете и стана поредния повод за осветяване на руската „любов” към българите. От посолството продължават да твърдят, че той имал право на мнение, а то не било позиция на посолството. Елхата на Макаров не обедини, а разедини и противопостави софиянци, а това е доказателство, че е опасен данайски дар от съмнителни приятели. Да се надяваме, че догодина Столична община няма да позволи подобни недипломатични експерименти да всяват разделение на българите по време на най-светлите християнски празници.", "date": "2018.12.29", "title": "Вместо извинение, Руското посолството изпрати „Спасибо” на всички българи, които подкрепили елхата с петолъчките в София"}
{"url": "https://www.faktor.bg/bg/articles/vnimanie-dzhebchiykite-nalaziha-hipermarketite", "text": "Наглите джебчийки вече с нова мода - обират хората, докато пазаруват в големите вериги, като дърпат чантите директно от количките. Това разказа пред „Телеграф“ шефът на сектор „Улична престъпност“ в СДВР Красимир Любомиров. Той апелира гражданите да са изключително бдителни и да не оставят без надзор личните си вещи. Крадлите атакуват клиентите в магазините не по опашките, а между щандовете. Гореща точка са и детските магазини заради завишеното търсене на играчки. Жалбите за посегателство от такива търговски обекти са се завишили.", "date": "2018.12.29", "title": "Внимание! Джебчийки налазиха в хипермаркетите"}
{"url": "https://www.faktor.bg/bg/articles/saprugata-na-shumaher-poluchi-zapis-ot-tragichniya-intsident-predi-5-godini", "text": "Съпругата на Михаел Шумахер - Корина, вече разполага със запис на инцидента, който промени завинаги живота на легендарния пилот от Формула 1. Видеото е от камерата на каската му и бе иззето от полицията на 29 декември 2013 г. - денят, в който Шумахер претърпя падането при каране на ски във Френските Алпи. Тогава Михаел загуби контрол и удари главата си в подал се през снега камък. Органите на реда пазеха записа, за да се уточнят детайлите при нещастния случай. Точно пет години след инцидента, Шумахер продължава да се бори за живота си. Първоначално той бе в кома. От септември 2014 г. се възстановява в къщата си на брега на Женевското езеро, като състоянието му се пази в тайна. Появяват се противоречиви информации, а семейство Шумахер запазва мълчание. „Всички знаем, че аз просто не мога и не искам да разкривам нищо за здравословното му състояние, защото трябва да уважаваме желанието на семейството му. За съжаление, това е единственият начин. Няма друг. Но искаме да продължаваме да защитаваме интересите му“, казва мениджърката на Шуми - Забине Кам. Михаел наложи доминация във Формула 1, продължила десетилетие между 1994 и 2004 г. Той е седемкратен световен шампион, а първата му победа е отпреди 26 години - през 1992 г. на пистата \"Спа\" в Белгия.", "date": "2018.12.29", "title": "Съпругата на Шумахер най-после получи запис от трагичния инцидент преди 5 години"}
{"url": "https://www.faktor.bg/bg/articles/na-desi-radeva-y-pisna-ot-blatoto-na-sapruga-si-zameni-go-s-taya-siva-realiya", "text": "\"Как пропуснах да честитя и на Steven Tyler днес??? Нека ни е розАво. Поне в душите. Че тая сива реалия хич не предполага празничност.\" Това написа съпругата на президента Румен Радев във Фейсбук профила си по повод Стефановден. Явно Деси е преживяла този пропуск като огромна драма. Остава да гадаем дали самият Стивън Тайлър наистина празнува на Стефановден.", "date": "2018.12.29", "title": "Прогрес! Деси Радева смени \"блатото\" на президента с \"тая сива реалия\""}
{"url": "https://www.faktor.bg/bg/articles/mihail-veshim-edni-nostalgitsi-iskat-minaloto-da-se-varne-vsichko-da-e-bezplatno-a-to-nikoga-ne-e-bilo-bezplatno", "text": "Главният редактор на в. „Стършел” Михаил Вешим отправи малко по-различен, малко по-хумористичен поглед към вече изминаващата 2018 г. В предаването „Офанзива с Любо Огнянов” по Канал 3 той коментира, че вече 30 години живеем в пазарна среда, но много от българите не искат да живеят пазарно. \"Много не искат да си плащат сметките за парно. Но няма безплатни обеди и трябва да свикнем с това нещо. Т.е. ние, които си дупчим билети, плащаме си парното, плащаме си тока. Ние сме балъци, а по-голяма част от гяволите живеят, без да плащат”, заяви сатирикът и призна, че не харесва тенденцията на „циганизация” сред българите. „Европейци сме, ама не чак дотам, както казваше Алеко. За да имаш някакви граждански претенции, трябва да си изряден гражданин”, изтъкна Вешим. „Имаше какво да се пише през тази година, и то не толкова това, което мен като сатирик ме интересуват конкретните явления на деня. На мен ми е по-интересно какво става с нашите сънародници, какво става в главите им, с морала им, с преценката им за добро и зло. Защото там са много объркани, фундаментални морални ценности. Едни носталгици живеят с миналото и смятат, че то ще се върне. Искат всичко да е безплатно, а то никога не е било безплатно”, добави главният редактор на „Стършел”. „Знаете ли, купих си матрак с мемори пяна. Значи матракът има памет, а хората нямат памет. Какви времена дойдоха – матраците да станат по-умни и да си спомнят повече, отколкото хората”, каза още той. Той обаче заключи оптимистично: \"В крайна сметка животът ни не е толкова лош, нека бъдем по-позитивни. Ами ако бяхме мигрантите от Сирия, например? Сигурен съм, че българинът няма да изчезне, защото той е прагматичен и практичен човек\".", "date": "2018.12.29", "title": "Главният редактор на в. \"Стършел\": Матракът има памет, носталгиците по миналото - не!"}
{"url": "https://www.faktor.bg/bg/articles/ivan-neykov-v-balgariya-ima-rezerv-ot-500-000-rabotnitsi", "text": "В България има резерв на пазара на труда от минимум 500 000 работници, а работодателите настояват за внос на работници от трети страни. Това коментира за БТА директорът на Балканския институт по труда и социалната политика и бивш социален министър Иван Нейков. Той посочи, че сред тези 500 000 работници са хората с увреждания в трудоспособна възраст, както и тези, за които се твърди, че нито учат, нито работят, а според експертите на Балканския институт по труда и социалната политика работят много здраво, но в сивата икономика. В резерва влизат и около 200 хиляди млади пенсионери, които няколко години след пенсионирането имат абсолютно запазена трудоспособност, каза Нейков. Експертът смята, че искането на бизнеса за внасяне на работници от трети страни е в грешна посока, защото внасянето на големи групи хора, макар и с благородната идея да се запълни дефицита на пазара на труда, има минуси. Нейков смята, че това може да породи социални и културни проблеми, както и проблеми, свързани с личния живот на тези хора – необходимост от уреждане на жилища, здравеопазване, насочено към тях. Много български работници смятат, че вносът на работници от трети страни се ползва и като натиск за задържане на заплатите в страната, коментира още Иван Нейков. По думите му работодателите не си дават сметка, че това е улица без изход,тъй като ще доведе до много допълнителни разходи за тях. \"Защото предстои навлизането на големи групи хора, а не на по десет камериерки, които да бъдат настанени в хотела, в който работят и да им се поемат разходите за храна\", аргументира се експертът.    Реални индикатори за предстояща криза в българската икономика все още няма, каза още Нейков. Той допълни, че няма и причини да смятаме, че има нещо, което не сме направили и криза ще ни изненада.    Експертът смята, че прогнозата за 3-процентна инфлация за догодина ще намали розовия цвят в оценките на управляващите за това, че 2019 г. ще е година, в която хората ще имат по-висока покупателна способност. Натрупаната инфлация от тази и следваща година ще сведе до малки параметри, ако въобще доведе до нарастване на покупателната способност, а не до замразяване, каза Нейков.    По отношение на реформата в политиките за хората с увреждания Нейков каза, че трябва да се отбележи, че реформата е направена под натиск, което е имало и положителни, и отрицателни страни. Ако не беше този натиск, аз съм сигурен, че темата отново щеше да бъде подмината, щеше да бъде даден от бюджета някой лев отгоре за хората с увреждания и това е, коментира Нейков. Натискът имаше решаващо значение за създаване на новата правна рамка, новите правила, дори и новото отношение към хората с увреждания, заяви Нейков. Според него отрицателното на работата под натиск е, че когато се работи така, рискът да се сбърка е голям.", "date": "2018.12.29", "title": "Иван Нейков: В България има резерв от 500 000 работници"}
{"url": "https://www.faktor.bg/bg/articles/6-proekta-po-plana-yunker-specheli-varna", "text": "Шест проекта за финансиране по инвестиционния план на Европейския съюз \"Юнкер\" е спечелила областната администрация във Варна. Средствата вече са осигурени за проектите, насочени към създаване на софтуер за превенция и мониторинг на състоянието на язовирните стени в областта, за създаване на интегрирана система за управление при извънредни ситуации  и за спасителни и неотложни работи по укрепването на скалния венец над община Провадия, каза областният управител на Варна Стоян Пасев. \"Областната управа успя да спечели безвъзмездна техническа помощ - именно за софтуерен продукт. Това е в зависимост от времето - кога, как вали, как да се изпуска всеки един от тези естакадно разположени язовири. Очаквам до края на месец февруари да се случат и трите проекта. Областната управа е бившият асоцииран партньор на Морското училище, успяхме там да спечелим и реализираме проект със сателитна връзка, което е изключителен плюс въобще за цяла България. Третият проект е за община Провадия. Знаете, че там паднаха доста скални маси върху града. Успяхме да вземем техническа помощ за изграждане и укрепване на тези срутища\", заяви Пасев пред БНР. Останалите три проекта са свързани със създаването на спортен инкубатор за насърчаване на млади спортисти във Варна,със създаването на модел за опазването и реновирането на сгради с културно-историческа стойност под управлението на областната администрация и за изграждането на модулна рафинерия в промишлената зона на Варненското езеро за производство на горива по способ, който гарантира опазване на околната среда.", "date": "2018.12.29", "title": "Шест проекта по плана \"Юнкер\" спечели Варна"}
{"url": "https://www.faktor.bg/bg/articles/kadrovi-trus-v-nova-tv", "text": "Дидие Щосел - главният изпълнителен директор на \"Нова Броудкастинг груп\", вече не отговаря пряко за Нова тв, а предимно за дигитализацията на групата, съобщи \"24 часа\". Промяната, направена от шведската компания \"Модърн таймс груп\" (MTG) - собственик на медийната група в България, доведе и до други размествания във висшия мениджмънт. Прокуристи на телевизията стават Вяра Анкова и финансовият директор Николай Андреев, а Вики Политова - досегашен оперативен директор, ще бъде съветник на Борда на директорите. MTG направи промените в предпоследния работен ден на 2018 г. - 28 декември. Щосел остава член на Борд а на директорите на \"Нова Броудкастинг груп\", но се оттегля от всекидневната пряка работа с Нова тв. Той ще се занимава предимно с дигитализацията на медийната група. Прокуристи на компанията стават Вяра Анкова - бившият генерален директор на БНТ, която след края на двата си мандата в обществената медия бе поканена да се присъедини към ръководния състав на Нова тв, и финансовият директор на Нова тв Николай Андреев. Те всъщност ще са изпълнителните директори на медията, като според изискванията на MTG ще подписват съвместно решенията за работата й. Вики Политова - бившият генерален директор на \"Би Ти Ви Медия груп\", която от 4 години е главен оперативен директор в \"Нова Броудкастинг\", досега отговаряше основно за продажбите, търговската и маркетинговата стратегия на тв компанията. От Нова година тя става съветник на Борда на директорите на групата. Своята позиция изцяло запазва Силва Зурлева. Тя продължава да е член на Борда на директорите, като от 2 години отговаря и за новините на групата. Зурлева всъщност е най-дългогодишният шеф на медията от всички в сегашното й ръководство. Тя е в управлението на Нова тв от 18 години.", "date": "2018.12.29", "title": "Кадрови трус в Нова тв: Вяра Анкова става прокурист на медията"}
{"url": "https://www.faktor.bg/bg/articles/novini/balgariya/dori-i-da-sme-hlencheshtiya-pomiyar-na-balkanite-tova-nyama-da-ni-otarve-ot-boy-i-unizhenie-idvashti-ot-moskva", "text": "Руската активност във Македония и по повод на Македония никога не е била с друга насоченост, освен антибългарска. Когато русофилите говорят за техните руски братя, те категорично отказват да признаят простия факт, че антибългарската политика на Москва и Петербург винаги е произтичала от структурните, дългосрочни интереси на руската империя в различните й исторически превъплощения - слаба и проруска България, която да не представлява пречка за И същевременно - силна и проруска Сърбия, която да спира и изтласква Хабсбургското - европейското влияние от Балканите. Както преди столетия, така и сега. През Студената война само едно от двете условия бе постигнато - слаба и проруска България. Тито изведе Югославия от руската орбита, и въпреки това позицията на Москва остана последователно антибългарска по македонския въпрос - въпреки сервилността на \"братушките\" от БКП. Днес антибългаризмът на Москва спрямо Македония има дълбоки основания - целта е да се спре настъплението на НАТО и ЕС на Балканите. Сърбия отново е ключовия партньор. България отново е хленчещия помияр, който не иска да разбере, че хленчът и пораженческата позиция няма да го отърват от бой и унижение, идващи от Москва. *Коментарът е публикуван на фейсбук страницата на автора.", "date": "2018.12.29", "title": "Дори и да сме хленчещият помияр на Балканите, това няма да ни отърве от бой и унижение, идващи от Москва"}
{"url": "https://www.faktor.bg/bg/articles/britanskoto-vatreshno-ministerstvo-pusna-videoklip-za-brekzip-s-vazmutitelno-sadarzhanie", "text": "Видеоклип, разясняващ процедурата по регистрация на пребиваващите във Великобритания европейски граждани след брекзит, провокира сериозни критики заради съдържанието си и \"лошия си тайминг\", предаде БТА, цитирайки Франс прес. Видеоклипът е с продължителност 43 секунди и бе публикуван в \"Туитър\" от британското вътрешно министерство. В него се обяснява, че гражданите на държави-членки на Европейския съюз, които живеят или желаят да се установят във Великобритания след 2021 г., ще трябва да минат през проверка на самоличността, местожителството и съдебното си досие от страна на британските власти. А тези от тях, които не разполагат със статут на постоянно пребивaващи, ще трябва да заплатят при регистрацията си 65 британски лири. Извършването на тази процедура ще започне от 30 март 2019 г. (ден след предполагаемата дата на брекзит) и ще продължи до 30 юни 2021 г. \"Де да можеше вътрешното министерство да благодари на всички европейци, които се грижат за болните, възрастните и инвалидите в рамките на британската здравна система и другите обществени служби, а не да говори със заплашителен тон\", написа в \"Туитър\" депутатът от Лейбъристката партия Джонатан Ашуърт. \"Според нас напомнянето по Коледа, че трябва да подадем молба, за да останем в страната, където живеем, няма да се приеме много добре по цялата страна. Лош тайминг\", заявиха от асоциацията \"Трите милиона\" (the3Million), която защитава интересите на европейците във Великобритания. \"Гражданите на Европейския съюз са добре дошли тук и не е нормално да трябва да плащат, за да останат. Правителството трябва да се откаже от тези несправедливи такси\", каза кметът на Лондон Садик Хан. Главният редактор на списание \"Спектейтър\" Фрейзър Нелсън определи видеото като \"ужасно и със зловещ тон, в което се прави алюзия с депортация. Да се надяваме, че този туит е последната подобна грешка\", написа той. Няколко живеещи във Великобритания европейски граждани също изразиха недоволството си от обявените от министерството мерки. Сред тя е пребиваващата в Единбург датчанка Лене Крухофер.  \"Живяла съм тук 35 години, сдобих се с печат за безсрочно пребиваване в паспорта си през 1985 г., а сега искате да подавам молба, за да остана в собствената си къща\", възмущава се Крухофер. В отговор на запитване от Франс прес британското външно министерство заяви, че е \"жизненоважно гражданите на Европейския съюз и членовете на семействата им да знаят какво да правят\", когато започнат процедурите по регистрация през март догодина. \"Гражданите на Европейския съюз допринасят много за икономиката ни и за обществото ни и ние искаме те да останат\", заяви говорител на министерството.", "date": "2018.12.29", "title": "Британското вътрешно министерство пусна видеоклип за Брекзит с възмутително съдържание"}
{"url": "https://www.faktor.bg/bg/articles/yunker-pravitelstvoto-v-bukuresht-ne-razbira-kakvo-znachi-da-badesh-predsedatel-na-saveta-na-es", "text": "Председателят на Европейската комисия Жан-Клод Юнкер изрази съмнения дали румънското правителство разбира какво значи да ръководи ЕС през следващите шест месеца, предаде ДПА. Румъния е \"технически много добре подготвена\" за шестмесечното председателство на Съвета на ЕС, което започва на 1 януари, каза Юнкер в интервю за в. \"Велт ам зонтаг\". \"Но смятам, че правителството в Букурещ не разбира напълно какво значи да бъде председател на страните от ЕС\", добави той. \"Предпазливото действие изисква желание да се вслушаш в другите и да оставиш собствените си тревоги настрана\", каза Юнкер и добави, че се съмнява, че случаят е такъв. Според него вътрешнополитическите кавги в Румъния са сигнал, че страната може да не изглежда като едно цяло на европейската сцена. \"У дома е необходим единен фронт, за да се насърчи единство в Европа по време на председателството на Съвета\", смята той, предаде БТА.", "date": "2018.12.29", "title": "Юнкер: Правителството в Букурещ не разбира какво значи да бъдеш председател на Съвета на ЕС"}
{"url": "https://www.faktor.bg/bg/articles/lavini-zatrupaha-11-dushi-rano-tazi-sutrin-v-rusiya", "text": "Лавини затрупаха 11 души рано тази сутрин в Хабаровския край в Русия, съобщиха местните власти, цитирани от ТАСС. \"Няколко лавини паднаха в селището Многовершинни. Предполагаме, че под снега се намират 11 души\", каза местната управа на Николаевския район. Първата лавина е паднала на територията на компресорна станция на златодобивна компания, където е имало един човек. На помощ му се е притекла спасителна група от 10 души, но тогава паднала втора лавина и те също са били затрупани под снега. Към момента осем от затрупаните от лавина са спасени, а един е загинал, предаде БТА, цитирайки ТАСС. \"Извадени са девет души. Осем са живи, един е загинал\", заяви представител на местните власти.", "date": "2018.12.29", "title": "Лавини затрупаха 11 души рано тази сутрин в Русия"}
{"url": "https://www.faktor.bg/bg/articles/ima-li-povod-da-praznuva-nay-mladiyat-ot-napoleon-nasam-darzhaven-glava-na-frantsiya", "text": "\"Макрон става на 40 години и има пълно право да празнува\". С това заглавие в края на 2017 г. агенция \"Франс прес\" обобщи голямата подкрепа в допитванията и укрепналите международни позиции на френския президент.  В ярък контраст по-рано тази година Би Би Си попита \"Загуби ли чара си Еманюел Макрон?\". В края на 2018 г., когато навърши 41 (роден е на 21 декември), положението за президента е много по-различно от преди година. Как се стигна до съпровождащия опитите за реформи срив в рейтинга на най-младия от Наполеон насам държавен глава на Франция след мълниеносния му възход до Елисейския дворец? Ще успее ли да осъществи амбициозните си международни амбиции на фона на спадащата подкрепа у дома? Слабостта на Макрон пролича най-силно на фона на безредиците покрай продължилите няколко седмици протести на движението \"жълти жилетки\", започнали заради планираното поскъпване на горивата. След ожесточени демонстрации, ранени, няколко смъртни случая и стотици задържани правителството се пречупи. А преди това изглеждаше най-решителното в Европа, с президент, който само допреди няколко седмици извличаше полза от това, че за разлика от своите предшественици не отстъпваше пред протести. Макрон се отказа от повишаването на данъка върху горивата и обяви редица мерки, сред които повишаване на минималната заплата, в опит да потуши недоволството. Това обаче не се случи и протестите продължиха, като дори се разпространиха като имитация и в други държави. През изминалата година Макрон неведнъж си навлече критики за това, че е отдалечен от хората и често бе наричан \"президентът на богатите\". Всъщност, още в предизборната кампания той целенасочено си избра стил, който го откроява от двамата му предшественици – социалиста Франсоа Оланд и консерватора Никола Саркози. Оланд започна мандата си от 2012 до 2017 като \"нормалният президент\", но много избиратели смятаха, че отвореността му го кара да изглежда слаб. Спомените за неговия предшественик Саркози са противоположни – за \"хиперпрезидента\", чийто импулсивен и понякога груб характер му отне възможността за втори мандат. Макрон намали контактите си с медиите и прекрати неофициалните разговори, които Оланд харесваше. Той си навлече критики, че иска да държи пресата на разстояние заради плановете да премести залата за пресконференции в Елисейския дворец на съседна улица. Допълнителни малки, но трупащи се удари по популярността му бяха острата реакция към тийнейджър след опита му да фамилиарничи с държавния глава, както и оценен като откъснат от реалността съвет към безработен. Точно преди лятната си почивка Макрон беше разтърсен от скандала с бившия му телохранител Александър Бенала, заснет да бие цивилен на първомайски протести, а поредица размествания в кабинета и оставките на популярния министър на екологията Никола Юло и на вътрешния министър Жерар Колон създадоха впечатление за напрежение в правителството. Отслабената позиция у дома през годината ярко контрастираше с амбициозните външнополитически цели, които Макрон си поставя, включително и за изборите за Европейски парламент през май 2019 г., обявени от него за \"битка за цивилизацията\". Макрон се провъзгласи за основен противник на крайнодесните антиимигрантски партии в Европа, а разразилата се през лятото криза с мигрантите го изправи срещу популистите в Унгария и Италия. Макар според скорошно проучване френската крайна десница да печели повече подкрепа от партията на Макрон преди евроизборите, се очаква \"Република, напред!\" на държавния глава да бъде важен балансьор в бъдещия Европейски парламент. Националните и регионалните избори в Европа - и най-вече тези в Германия - свидетелстваха за възход на крайнодесни и зелени партии за сметка на традиционните дясноцентристки консерватори и лявоцентристки социалдемократически групи. За Макрон това е възможност да привлече депутати от целия спектър и да изгради нова политическа група в Европейския парламент, както направи във Франция. Засега се очертава съюз между него и либералите в институцията. Но на прага на 2019 пред Макрон стои въпросът дали сриващия се рейтинг у дома няма да попречи на големите му международни амбиции за следващата година.", "date": "2018.12.29", "title": "Къде изгуби чара си най-младият след Наполеон държавен глава на Франция?"}
{"url": "https://www.faktor.bg/bg/articles/novini/balgariya/npsd-se-pokloni-pred-zhertvite-na-komunizma-i-vazroditelniya-protses", "text": "Ръководството на партия НПСД отдаде почит на Тюркян чешма пред паметта на жертвите във Възродителния процес. В края на декември през 1984 година в района на Банковски падат първите жертви, разбунтували се срещу насилствената смяна на имената на турците от комунистическия режим. Ръководството на НПСД се поклони пред паметта на 17-месечната Тюркян Хасан, леля й Айше Хасан и Муса Якуб. Не сме забравили и онези над 3000 души, които бяха бити и малтретирани и поливани с ледена вода, заради участието си на този кървав протест, заявиха от НПСД. От партията акцентираха, че не са участвали на поклонението на 26 декември - деня на бунта, в знак на протест срещу партизирането на тази трагична дата. Жертвите трябва да бъдат помнени и почитани, а не обсебвани и използвани за политически цели, казват от партията основана от Касим Дал.", "date": "2018.12.29", "title": "НПСД се поклони пред жертвите на комунизма и Възродителния процес"}
{"url": "https://www.faktor.bg/bg/articles/siderov-sazdade-nova-teoriya-za-vazhoda-i-vazpiraneto-na-ataka", "text": "Партия ГЕРБ е била създадена през 2006 година, за да бъде спрян възходът на \"Атака\". Тази теория разви лидерът на една от трите политически сили в \"Обединени патриоти\" Волен Сидеров пред партийната си телевизия \"Алфа\". \"Докато аз бях представян като нацист, Бойко Борисов беше като супермен\", каза още Сидеров. Според него няма друга политическа сила и друг лидер на партия, които да са претърпели толкова удари. \"Не е лошо да върнем лентата и да видим как се елиминират цели събития, фактори, хора, лица\", добави Сидеров. Той даде за пример 50-хиляден митинг, организиран от партията му през 2006 година, който не бил отразен от националните медии, както и подценяването му като кандидат на балотажа на президентските избори през същата година срещу Георги Първанов. Точно за това била създадена нова политическа сила, която да измести \"Атака\". \"Атака\" съществува, продължава да съществува. Направи още няколко пъти присъствие в българския парламент, въпреки че половината от парламентарната ни група през периода 2009-2013 г. беше купена от брокери на ГЕРБ и беше разбита. Преди изборите от 21 души 11 бяха купени, за да напуснат групата. Даваха им пари на ръка, които се водиха като субсидия и т.н. Само времето не достигна да разбият цялата група\", разказа версията си Сидеров. Според него това е бил отговорът на ГЕРБ, когато той е започнал да коментира тяхната политика. \"Ние имахме много съвпадения в програмите. Дадохме подкрепата си на ГЕРБ парламентарно при едни силно изявени протекционистки и дори националистки намерения на Борисов, касаещи енергетиката, производството, борбата с монополите. Всичко това съвпадаше с нашите виждания. Когато се видя, че те завиват от тях, аз оттеглех подкрепа и отговорът беше разбиване на парламентарната група\", каза Сидеров. \"Влизането в управлението на НФСБ и ВМРО чрез най-високите постове - вицепремиерските, донесе повече негативи, отколкото позитиви. Аз през цялото време на сегашното управление повтарях и насочвах погледа към важните неща, съществените сфери, а те го приемаха като лично заяждане\", направи оценка и на коалицията \"Обединени патриоти\" Сидеров. \"Единственият смисъл в тези критики е да се насочи тази енергия, защото загубим ли я, ще загубим въобще възможността патриотичен, националистически вот да бъде добър и успешен в България. А в Европа той идва на дневен ред\", смята Сидеров. \"Месеци наред говоря на коалиционен съвет, че общ добър резултат би запазил управляващата коалиция. От коалиционните партньори, доколкото чувам, нямат желание да са с мен на евроизборите, но това го чувам като слухове, официален отговор нямам\", каза Сидеров за европейските избори.", "date": "2018.12.29", "title": "\"Новогодишната честитка\" на Сидеров: Хулене и нападки срещу ГЕРБ"}
{"url": "https://www.faktor.bg/bg/articles/aleksandar-simov-se-zakani-na-ukrainski-hibridchitsi-nikoga-nyama-da-zabravite-imeto-mi", "text": "Министър-председателят Бойко Борисов и министърът на младежта и спорта Красен Кралев се срещнаха с Горан Джокович - новия турнирен директор на Sofia Open. На разговора присъстваха председателят на Българската федерация по тенис Стефан Цветков и зам.-председателят на УС на Федерацията Рангел Марков. Горан Джокович предаде на Борисов специални поздрави, тенис ракета и топки с автограф от името на племенника си Новак Джокович, с когото премиерът се познава лично. По време на срещата беше обсъдено предстоящото домакинство на България на престижния тенис турнир. За четвърти път страната ни ще бъде домакин на турнир от календара на Асоциацията на професионалните тенисисти (ATP). Горан Джокович е в България, за да проследи организацията на надпреварата, която започва на 3 февруари 2019 г. в “Арена Армеец”. Чичото на тенисист номер едно в света заяви пред българския премиер, че се очаква турнирът да бъде един от най-силните в категорията АТP 250 през 2019 г. По думите му, това голямо спортно събитие ще обедини любителите на тениса на Балканите. Той направи съпоставка между обединението на България, Сърбия, Румъния и Гърция за домакинството на Мондиал 2030 г. “Видяхме как премиерите на няколко държави на Балканите планирате съвместно домакинство на големи футболни първенства, защо да не бъде така и в тениса. София може да бъде центърът на тази идея”, каза Джокович. Според Горан Джокович се очаква София да посрещне едни от най-добрите играчи в момента – Качанов, Циципас и Медведев, както и опитните тенисисти Вавринка и Монфис. Според турнирния директор на турнира се очаква и Новак Джокович да се включи в Sofia Open.", "date": "2018.12.29", "title": "Борисов и Кралев се срещнаха с Горан Джокович"}
{"url": "https://www.faktor.bg/bg/articles/ochakvat-se-aktsii-na-zhaltite-zhiletki-vav-frantsiya-v-novogodishnata-nosht", "text": "Седма поредна събота жълтите жилетки във Франция излизат на протест. Мобилизацията е значително по-малка от предишните седмици, но днес отново се очакват шествия в Париж и в още няколко големи града в страната. Подготвят се и акции за новогодишната нощ. Шествия се очакват в Лион, Бордо, Тулуза. Отново е непредвидимо как ще протече денят в Париж, умишлено се разпространяват погрешни информации за места на срещи на жълти жилетки, за да се затрудни евентуалното прегрупиране на силите на реда.  Има призиви и за протести пред офисите на големи френски медии. Следващият протест, които се подготвя е за новогодишната нощ. Хиляди жълти жилетки вече се мобилизират в социалните мрежи. Традиционният светлинен спектакъл, който всяка година събира хиляди хора в Париж, не е отменен. Силите на реда имат още два дни за организирането на изключителни мерки за сигурност.", "date": "2018.12.29", "title": "Очакват се акции на жълтите жилетки във Франция в новогодишната нощ"}
{"url": "https://www.faktor.bg/bg/articles/likvidiraha-desetki-zapodozreni-ekstremisti-sled-atentata-sreshtu-turisti-v-kayro", "text": "Египетските сили за сигурност ликвидираха тази сутрин 40 заподозрени екстремисти при спешна антитерористична операция в Гиза и Северен Синай след атентата срещу туристи в Кайро снощи, предаде Ройтерс. Антитерористичната операция е осъществена часове след като самоделно взривно устройство избухна край пътя в Гиза при преминаването на автобус с 14 виетнамски туристи, разглеждали пирамидите. Двама туристи загинаха на място, още един и екскурзоводът починаха от раните си в болница, пострадаха още 10. Днес 14 терористи са ликвидирани в предградие на Кайро, още 16 - в крайпътен жилищен комплекс недалеч от столицата, други 10 - в град Ариш, Северен Синай. При обиски са открити множество огнестрелни оръжия, боеприпаси, самоделни взривни устройства и експлозиви. Засилена е охраната на всички църкви и коптски храмове в Египет, а през празничните дни силовите структури действат в специален режим, който ще остане в сила до православната Коледа, отбелязвана от някои вярващи по юлианския календар - на 7 януари. Засилена е и охраната на туристическите обекти. Нито една групировка не е поела отговорност за атентата, но зад повечето подобни нападения в Египет стоят бойци на \"Ислямска държава\" и действащи от нейно име екстремистки клетки.", "date": "2018.12.29", "title": "Ликвидираха над 40 екстремисти след атентата срещу туристи в Кайро"}
{"url": "https://www.faktor.bg/bg/articles/meditsi-i-blizki-speshno-tarsyat-donor-za-ivan-laskin", "text": "Докато актьорът от \"Дунав мост\" и \"Васко да Гама от село Рупча\" Иван Ласкин е в изкуствен сън, медици и близки правят опити за намиране на донор. Състоянието му е много тежко и спешно се налага трансплантация на черен дроб, за да може новият орган да осигури нормалното функциониране на организма, съобщава \"България днес\". Специалисти обясниха, че Ласкин има проблем със съсирването на кръвта и това затруднява откриването на подходящ донор, чиито показатели да съвпадат или поне да се доближат до тези на Ласкин. \"Разговаряхме доста пъти, докато лежеше в \"Пирогов\". Вдъхнах му сили и кураж да се бори, по мъжки. Вярвам, че лекарите ще се справят във ВМА и скоро ще бъде на крака\", сподели пред вестника Христо Мутафчиев. Двамата с Ласкин от дълги години са близки приятели на сцената и извън нея и Мутафчиев неведнъж е споделял своите симпатии към половинката на Алекс Сърчаджиева.", "date": "2018.12.29", "title": "Лекари и близки спешно търсят донор за Иван Ласкин"}
{"url": "https://www.faktor.bg/bg/articles/bnb-e-prilozhila-nadzorni-merki-spryamo-chetiri-banki", "text": "Българската народна банка (БНБ) е приложила надзорни мерки спрямо четири банки, при които са установени нарушения на регулаторната рамка. Това се разбира от отчета на Централната банка за първото полугодие на 2018 г., съобщи БНР. Имената на банките, които са били под надзор, не се споменават в документа.   От БНБ отчитат, че при някои банки има \"недостатъчна ангажираност\" на ръководствата в управлението на кредитния риск.   Според БНБ при някои банки трябва да се подобри цялостният подход спрямо процеса на вътрешен анализ на рисковете и адекватността на капитала.   Препоръката на БНБ е заради изискването за по-добра устойчивост на кредитните институции в условията на стрес и необходимостта да се предвидят всички значими рискове, пише още в отчета на институцията.", "date": "2018.12.29", "title": "БНБ е приложила надзорни мерки спрямо четири банки"}
{"url": "https://www.faktor.bg/bg/articles/avtobus-na-gradskiya-transport-se-vryaza-v-kashta-v-sofiya", "text": "Катастрофа с автобус на градския транспорт в столицата. Автобус по линия 77 се заби в оградата на къща на ул. \"Суходолска\". По първоначални данни няма сериозно пострадали. До инцидента се стигнало, след като шофьорът очевидно изпуснал завой и поднесъл в посока оградата. Самият той по чудо е без наранявания, след като метален стълб прониза предното стъкло на автобуса, и то точно от страната на водача. На мястото има полиция. Тепърва ще се изясняват и точните причини за инцидента, предаде Канал 3. Междувременно бе съобщено, че катастрофиралият автобус е изтеглен и движението в района на ул. „Суходолска“ и „Кубан“ е възстановено.", "date": "2018.12.29", "title": "Автобус на градския транспорт в София се заби в къща"}
{"url": "https://www.faktor.bg/bg/articles/pisatelyat-hristo-stoyanov-emigriraha-tezi-koito-ne-iskat-i-ne-mogat-da-promenyat-balgariya-silnata-krav-ostana-tuk", "text": "\"Това правителство, което е в момента, смея да твърдя, че работи по-добре от всички останали досега. Аз обикалям по пътищата в България. Не разбирам за какво има протестъри и какво предлагат те? Някой в момента иска нещо, но какво предлага в замяна? Идеология, идея, представа, платформа или водач? Абсолютно нищо от тези пет компонента го няма”, заяви в студиото на \"Офанзива\" по Канал 3 писателят Христо Стоянов. ,,Има една трагедия при нас и това е, че нямаме национални приоритети. Писал съм за най-лошата кръв, която напуска България – това е тази кръв, която няма намерението и желанието да остане и да оправи нещата. Затова пък тук остана силната кръв, която е на всички онези, които искат да бъдат промяната. Разбирам икономическия мигрант, но тези, дето тръгват с голямата кошница, съсипаха мечтите си. Отивайки в чужбина, българинът казва, че ще се върне и ще промени нещата, а това ще стане след 20 години, когато вече са пенсионери. Кой ще им даде възможност да се наложат? Не, промени се вършат докато си млад'', обясни Стоянов. \"Българинът по принцип си хленчи. Ако се вгледаме в историята ни, ние ще видим, че дори бунтовете на българина са някакъв зов за помощ. Дори Априлското въстания – Бенковски, изгорените села. Не беше ли това по-скоро зов за помощ. Европа сега да заповяда. Т.е. показахме, че искаме помощ и е време да ни се помогне. Някак си българинът през целия си съзнателен исторически период от 1300 и няколко години, като че ли само това прави. Не само хленчим и потропваме с крака. При нас бунтовете са нещо като тропане на дете в магазин за играчки. „Искаме тая играчка сега тук и на всяка цена, иначе не мърдаме от магазина'', заяви още писателят. ,,За мен българинът е съществително, защото се отказа да бъде същество. Какво значи българин? Никой няма да каже нищо съществено, ако му зададеш такъв въпрос. Когато имаш самочувствието, че си единствения българин, а не част от общото, тогава може да промениш нещо'', завърши Христо Стоянов. *** През 1999 година излиза книгата на Христо Стоянов „Скритият живот на една помакиня“, заради която Прокуратурата на Република България образува следствено дело. Книгата се приема с небивал за тогава интерес от читателите, но разделя мненията на критиката за нея. Според корицата на 18-ото издание на книгата вестник „24 часа“ го нарича „Българският Салман Рушди“. Следват още няколко скандални романа, предизвикали широк отзвук в България: „Копелето – евангелие от Юда“, за която е отлъчен от църквата, „Другият В. Левский“, „Аз, доносчикът“, „Улица „Смърт“, „Разпад“. Емблематичен остава и мемоарният му роман в две части, направил до 2016 година 20 издания „До СтрасТбург и назад“ и „Глутница за единаци“... Издадени са и негови книги с разкази и есета: „Разкази по България“, „Предупреждения по България“, „Протестните деца на България“, „България, писана с Бойко на шията“, „Сериозно за България“.", "date": "2018.12.29", "title": "Писателят Христо Стоянов: Емигрираха тези, които не желаят да променят България, силната кръв остана тук"}
{"url": "https://www.faktor.bg/bg/articles/obshtestvo/ulitsata/politsay-razdava-yumruchno-pravo-na-sluzhitel-v-benzinostantsiya", "text": "Полицай нападна с юмруци служител на бензиностанция във Велинград. Сцената е заснета от охранителна камера, а причината за нападението – личен конфликт, съобщи бТВ. Иван Китанов карал нощна смяна, когато отвън спира полицейски автомобил. „Около осем часа вечерта дойде служебен автомобил на полицията. От него излезе човек, с когото от известно време си имаме лични конфликти. След кратък разговор започна да ме обижда, да ме удря. Опита се да ме свали на земята, два юмрука”, разказа потърпевшият. Афектираният полицай се опитал да удари с бутилка служителя на бензиностанцията, наложило се негов колега от патрулния автомобил да се намеси. Малко преди да си тръгне, полицаят отново се опитвал да слезе от автомобила и да се саморазправи. Потърпевшият сигнализира на телефон 112. „Чудя се дали ще се извърши качествена проверка. И защо този човек е още на работа и си изпълнява задълженията”, пита Китанов. От областната дирекция на полицията в Пазарджик уточниха, че е образувано дисциплинарно производство. То трябва да изясни защо в работно време униформен въоръжен служител прилага физическа сила срещу гражданин заради личен конфликт. Вижте видеото на:", "date": "2018.12.29", "title": "Полицай раздава юмручно право на служител в бензиностанция"}
{"url": "https://www.faktor.bg/bg/articles/novini/svyat/putin-vazrazhda-bezumieto-na-stalin", "text": "По времето на Сталин беше създаден култ към Иван Грозни. По времето на Путин беше възроден култа към Сталин. Всеки тиранин си търси \"достоен\" предшественик, с когото чувства ментална близост. За Сталин това е бил Иван, за Путин – Сталин.  Какво ги обединява?  Навярно преди всичко това, че те са \"братя\" в безумието си, в манията за преследване, в конспирологичното съзнание.  Иван паталогически се е страхувал от болярски бунтове. Сталин вярвал, че страната е пълна с шпиони и вредители, които буквално \"бъкат\" във всички органи на властта, армията, производството.  Путин е убеден в съществуването на глобален американски заговор, в това, че зад всички негови (и на Русия) проблеми стоят  Сталин, като всички болни от мания за преследване измислял мними врагове и заплахи, а след това диктувал болните си бълнувания на НКВД-ешниците, като им давал директни указания да изтръгват признания от заподозрените. Ако ръководителите на НКВД не успявали да потвърдят фантазиите му, той ги наказвал жестоко.  Маниаците винаги жестоко се обиждат на тези, които подлагат на съмнение бълнуваниците им. Но при Путин целият управляващ елит и телевизиите транслrрат маниакалната му конспирология. Путинските чиновници (както и сталинските) рзбират, че ако не угаждат на болезнените фантазии на шефа си, няма дълго да останат в креслата си (смятам, че тези, които искрено вярват в тези глупости, не са толкова много). Сталин, както и Путин, периодично е на публични изказвания. Ще дам само един пример. Веднъж, през 1937 година кървавият диктатор приемал ударници от металургичната и минната промишленост. Погледнал ги втренчено и изведнъж му се сторило, че под маските на обожаващи своя вожд бачкатори надничат вълчите муцуни на агентите на поне три разведки. И директно им казал: \"Даже не съм сигурен, че всички присъстващи, аз се извинявам, са от народа. Не съм сигурен, че сред вас, още веднъж се извинявам, има хора, които работят за съветската власт, а не разни застраховани на запад от някое разузнаване - японско, немско или полско\". Мисля, че ударниците са се подмокрили от страх. Когато Путин обеща на наемниците си топло място в Рая в случай на ядрена война, предполагам, също им стана зле.", "date": "2018.12.29", "title": "Путин възражда безумието на Сталин"}
{"url": "https://www.faktor.bg/bg/articles/rekord-v-iznosa-na-ruski-gaz-za-evropa-prez-2018-g", "text": "Износът на руски газ за Европа е достигнал нов рекорд през 2018 г. въпреки дипломатическото напрежение и стремежа на Европейския съюз да намали зависимостта си от Русия, съобщи руската газова компания \"Газпром\". В Европа и Турция са продадени 201 млрд. куб. м газ през изминалата година или с около 3,5% повече в сравнение с 2017 г., посочи пред журналисти генералният директор на компанията Алексей Милер. Този износ представлява по-голямата част от продажбите за Европа, а друга част, която е открита за конкуренцията, е износ на втечнен природен газ. Постоянното нарастване на европейското търсене на руски газ се изтъква от Русия в защита на новите й проекти за газопроводи - през Турция и Балтийско море. \"Газпром\" покрива около една трета от европейското потребление.", "date": "2018.12.29", "title": "\"Газпром\" се похвали с рекорден износ за Европа през 2018 г."}
{"url": "https://www.faktor.bg/bg/articles/nahluva-studen-vazduh-1", "text": "Днес облачността ще е значителна и на много места в Северна и Източна България ще има превалявания от дъжд. Ще духа до умерен вятър от север-северозапад и с него ще нахлува студен въздух. В сутрешните часове на места в Дунавската равнина и Предбалкана дъждът ще преминава в слаб сняг. Максималните температури ще са предимно между 2 и 7°, съобщи „Фокус“. Атмосферното налягане e по-високо от средното за месеца и ще продължи да се повишава. По Черноморието ще бъде предимно облачно и с превалявания от дъжд. Ще духа умерен северозападен вятър, който привечер ще се ориентира от север. Температурите ще се понижат и максималните ще са между 4° и 7°. Вълнението на морето е 2 -3 бала. Температурата на морската вода е 6° - 7°. В планините ще бъде предимно облачно, ветровито и студено. На много места ще превалява слаб сняг. Ще духа умерен и силен вятър от север-северозапад и в комбинация с ниските температури усещането ще е за мразовито време. Максималната на височина 1200 метра ще е около минус 1°, на 2000 метра - около минус 6°.", "date": "2018.12.29", "title": "Нахлува студен въздух"}
