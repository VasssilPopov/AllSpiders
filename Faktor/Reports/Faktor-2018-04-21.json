{"url": "http://www.faktor.bg/bg/articles/novini/balgariya/lilyana-pavlova-nalagashe-ni-se-nevednazh-da-vodim-tezhki-debati-i-da-gasim-pozhari", "text": "Получаваме много добри оценки за работата си от европейските лидери. Добрите ни успехи се дължат на нашата армия от експерти, коментира министърът за Българското европредседателство Лиляна Павлова пред Канал 3.  „В началото малко ни подценяваха и не вярваха, че ще се справим толкова добре“, призна тя. „Налагаше ни се не веднъж да водим тежки дебати и да гасим моментни пожари. Пожарът тлее, защото не може да се намери решение по темата с миграцията. Сега ние имаме шанс да намерим решение на този проблем. Показахме, че можем да сме мост, да сме толерантен партньор, успяхме да върнем в ЕС темата за Западните Балкани. Това е тема, която до преди година не стоеше на дневен ред. Предложихме един ясен план за редица проблеми“, подчерта министърът за българското европредседателство.  Павлова припомни, че Балканите винаги са били обект на засилен геополитически интерес. „Винаги са правени опити за налагане на определено влияние в региона. Тази теза използвахме, за да убедим политиците, които не искаха да се вслушат“, разкри тя. „Ако Сърбия и Косово сами не осъзнаят, че всичко, което правим за тях е уникален шанс или не намерят начини да решат проблемите помежду си, това обрича и двете държави на невъзможност от евроатлантическо бъдеще. Това ще засегне гражданите им“, предупреди Лиляна Павлова.  „Ние трябва да покажем на гражданите в региона какво им предлагаме. В анекса, който подготвяме ще се даде пътна карта за свързаността на региона. Защо нашият регион да не стане Силиконовата долина на Балканите? Проектите са в голям мащаб. Предвидени са 30 милиарда евро за тази цел“, каза Павлова.  „Един важен акцент в председателството ни е да няма разлики в качеството на храните за нас. Ние не сме второ качество европейци. Стоките и храните, които се произвеждат за нас не трябва да са с различно качество. Ще се опитаме да приемем специален регламент по тази тема“, увери Лиляна Павлова.  „Все още няма официално решение на правителството. Винаги сме казвали, че когато един българин взема позиция в европейските институции, това за нас е гордост и винаги го подкрепяме. Личното ми мнение в случая е, че Ивайло Калфин е професионалист, освен опитен политик, така че би бил един достоен ръководител и генерален директор на тази служба”, каза Павлова.", "date": "2018.04.21", "title": "Лиляна Павлова: Налагаше ни се неведнъж да водим тежки дебати и да \"гасим пожари\""}
{"url": "http://www.faktor.bg/bg/articles/novini/svyat/y-sotltenberg-rusiya-da-uvazhava-mezhdunarodnoto-pravo", "text": "Генералният секретар на НАТО Йенс Столтенберг заяви, че за да има подобряване на отношенията Русия трябва да уважава международното право, съобщава Welt. Той подчертал, че диалогът с Русия е \"сложен, но важен\".  Столтенберг смята, че в отговор на модернизирането на ядрените оръжия на Русия, НАТО трява да засили ядреното сдържане. Той призова членовете на НАТО да укрепват своята отбранителна способност заради опасенията, че Русия може да премине от конвенционални към ядрени оръжия.", "date": "2018.04.21", "title": "Й. Сотлтенберг: Русия да уважава международното право"}
{"url": "http://www.faktor.bg/bg/articles/novini/balgariya/n-nankov-avtomagistrala-hemus-shte-bade-iztsyalo-gotova-prez-2024-godina", "text": "\"Автомагистрала \"Хемус\" ще бъде изцяло готова през 2024 година, а финансирането през годините ще осигуряваме от приходите от тол системата, която ще заработи от следващата година\", съобщи министърът на регионалното развитие Николай Нанков. \"През 2023 година ще бъдат готови автомагистралите \"Струма\" и Русе – Велико Търново. През октомври тази година, осем месеца предсрочно, ще бъде пуснат и Лот 3.3 на АМ \"Струма\" от Сандански до Кресна\", каза още той по време на шестата политическа академия на жени ГЕРБ.  \"В процес на изграждане са 9,3 км от \"Хемус\" от Ябланица до Боаза, чието строителството стартира на 27 март т.г\", заяви Нанков.", "date": "2018.04.21", "title": "Н. Нанков: Автомагистрала \"Хемус\" ще бъде изцяло готова през 2024 година"}
{"url": "http://www.faktor.bg/bg/articles/novini/svyat/-krepostta-rusiya-na-voyna-kato-na-voyna", "text": "Константин Егерт, Дойче веле Контейнери с хлор от Германия и димки от Солсбъри … Ако се вярва на официалната представителка на руското Външно министерство Мария Захарова, излиза, че сирийски правителствени сили са открили подобни неща в завладяното от тях предградие на Дамаск - Източна Гута. На телевизионните екрани се появи и едно сирийско момче, за да разкаже как някакви чичковци платили на хора от град Дума, за да инсценират кадри, показващи последствията от химическа атака. В същото време международните инспектори, които трябва да установят дали в Дума е използвано химическо оръжие, все още не могат да пристъпят към работа. Съществуват подозрения, че сирийските съюзници на Кремъл са заети с това да унищожават следите от химическата атака и сега инспекторите няма да открият нищо, колкото и усилия да полагат.  Дамаск явно иска докаже, че химическата атака е дело на опозицията, но той същевременно е длъжен да подкрепя и инспекторите от Организацията за забрана на химическите оръжия. Имаше ли „Новичок“? Да, имаше Няколко дни преди изявлението на Мария Захарова, нейният началник Сергей Лавров заяви, че швейцарски специалисти са опровергали изводите на британските химици за използването на нервнопаралитичната субстанция „Новичок“ при покушението срещу Сергей Скрипал и дъщеря му. По думите на външния министър, сътрудниците в лабораторията в Шпиц, която влиза в състава на акредитираните изследователски центрове на Организацията за забрана на химическото оръжие (ОЗХО), са открили в пробите веществото BZ. Това нервнопаралитично средство не се произвежда в Русия, затова пък - на Запад.  С други думи: Скрипал е бил отровен от западните тайни служби. Лабораторията в Шпиц  незабавно отговори на Лавров  в Туитър. Швейцарците обясниха, че напълно подкрепят изводите на британските си колеги от Портън Даун. По-късно на заседание на ОЗХО в Хага се изясни, че BZ действително е било използвано - но само за сравняване на пробите с цел по-прецизната идентификация на веществото, използвано в атентата срещу Скрипал. Оказа се обаче, че споменавайки лабораторията в Шпиц, Сергей Лавров е нарушил правилата на ОЗХО, под които се е подписала и официална Москва. Тези правила предполагат анонимност на лабораториите, за да не им бъде оказвано влияние. Фалшиви новини на конвейр Руското външно министерство, депутати и телевизионни пропагандатори продължават всеки ден да измислят нови и нови версии за случилото се в Източна Гута и Солзбъри. Също както в историята със сваления малайзийски самолет през юли 2014 година, главната задача е всяко рационално обсъждане на въпроса да бъде потопено в море от лъжи и конспиративни теории. Основната аудитория на тези пропагандни упражнения живее в Русия. Тя прекалено лесно повярва, че покушението в Солсбъри и химическата атака в Източна Гута са брънка от гигантската провокация на Запада срещу Русия. Ако беше жив Умберто Еко, авторът на „Махалото на Фуко\", сигурно щеше да се кандидатира за стаж в Отдела за информация и печат към руското Външно министерство или в телевизионния канал „Россия\". Той навярно би позеленял от яд, че не е успял да измисли толкова „майсторски\" сюжет като онзи, който се роди в Москва. А именно: че правителствата на Великобритания и САЩ организират убийства и бомбардировки като фалшифицират всичко възможно с помощта на контролираните от тях медии, полицаи, разузнавачи, дипломати, министри и военни. Това, което от гледна точка на западните граждани е напълно нереалистично, в Русия се възприема като нещо, което се разбира от само себе си. Там така или иначе са убедени, че целият свят се управлява от Ротшилдовци, световното правителство на масоните, Федералния резерв на САЩ и ЦРУ. Работата не е в това, че руснаците са бедни, пътуват малко и страдат от постсъветския комплекс за загубеното величие.  Дори заможните и добре информираните руснаци от Москва и Санкт Петебург са готови да повярват и в най-фантастичните версии за злокобната роля на Запада. В състояние на война с целия свят Много хора подозират, че както и в случая с „Боинга“, Русия и този път е замесена по някакъв начин в историите с употреба на бойни отровни вещества, но се страхува да си признае, защото иначе изводите на останалия свят за нея биха били страшни. Затова е по-добре да се вярва на теорията за световен заговор. „Крепостта Русия\" се намира в състояние на война с целия свят и се придържа към принципа, че на война са позволени всички средства, а жертвите са неизбежни. Главната жертва обаче е авторитетът на Русия в международните организации. Съветът за сигурност на ООН на практика е парализиран от руското вето по въпросите на химическите оръжия. Организацията за забрана на химическото оръжие (ОЗХО) почти единодушно се противопостави на руската позиция. Изолацията на Русия все пак няма да е тотална. Та нали Западът се страхува от непредвидимостта на Кремъл, която всъщност е основното му оръжие. Но на Русия ще ѝ бъде трудно да излезе от задънената улица, в която се намира - твърде голямо е недоверието на САЩ, ЕС и на целия Запад към Москва. Трета световна война, разбира се, няма да избухне, но ситуацията явно може да бъде спасена само с помощта на инвазия на някакви злонамерени извънземни, както в стария филм „Денят на независимостта“.", "date": "2018.04.21", "title": "\"Крепостта Русия“: на война като на война"}
{"url": "http://www.faktor.bg/bg/articles/novini/svyat/ruski-ekspert-obrecheni-sme-da-imame-ogromni-zalezhi-na-priroden-gaz-bez-da-ima-pazar-za-tyah", "text": "\"Русия е обречена да има много природен газ, но възможностите за продажбата му са изчерпани\", заяви руският експерт по геополитика и енергетика Михаил Крутихин в интервю за БНР. По думите му, вътрешният пазар в Русия няма накъде да се разширява, а на международната сцена търсенето на синьо гориво няма да се увеличава значително. \"Китай не би купувал много природен газ. Там количествата са ограничени. Европа не е разширяващ се пазар. Тя би могла да увеличи още малко потреблението на руски газ, но руското синьо гориво ще трябва да се състезава с източници от други държави. Обобщено казано - Русия е обречена да стои със своите огромни залежи на природен газ, без да има пазар за тях\", изтъкна руският експерт.", "date": "2018.04.21", "title": "Руски експерт: Обречени сме да имаме огромни залежи на природен газ, без да има пазар за тях"}
{"url": "http://www.faktor.bg/bg/articles/novini/svyat/nay-malko-10-zaginali-pri-protesti-sreshtu-ortega-v-nikaragua", "text": "Най-малко десет души са убити при протести в Никарагуа срещу промени в системата за социално осигуряване. Това съобщи в петък вицепрезидентката Росарио Мурильо, като изтъкна стремежа на кабинета да поднови диалога, предаде Франс прес. Мурильо нарече демонстрациите \"размирици\", организирани от хора, целящи \"да разрушат мира и хармонията\", съобщава БТА. По-рано Ройтерс съобщи за най-малко трима загинали, като се позова на Червения кръст. Близо 80 са ранените по време на тези протести - най-бурните, откакто Даниел Ортега пое властта в страната преди 11 години, отбелязва АФП.  Според Комитета за защита на журналистите с централа в Ню Йорк сред пострадалите има най-малко девет журналисти.  Ройтерс посочва, че насилието, водещо до жертви, засилва натиска върху лявото правителство. В Никарагуа вчера имаше протести за трети пореден ден срещу реформи, които увеличават осигурителните вноски на работодателите и работещите, намалявайки пенсиите. Според Мурильо правителството е готово да обсъди тези мерки и днес президентът Даниел Ортега се очаква официално да заяви, че \"диалогът остава открит\" и \"всички теми са на масата\".  Лидерът на основното работодателско сдружение Хосе Агери призова по-рано да се избегнат \"по-нататъшни кръвопролития\" и да се подновят дискусиите. Същевременно той подкрепи демонстрантите, отбелязва АФП. В четвъртък полицай и млад демонстрант бяха застреляни в столицата Манагуа. Един младеж бе застрелян в Типитапа, североизточно от Манагуа, а 48 души получиха медицинска помощ, напомня Ройтерс.  Бивш лидер на лява партизанска групировка, обвиняван от критиците, че иска да установи семейна диктатура, Даниел Ортега е президент на Никарагуа от 2007 година. Неговата политика, която е смес от социализъм и пазарна икономика, осигури на централноамериканската страна солиден икономически растеж, допълва агенцията. В същото време социалната реформа, която според правителството е необходима за фискалната стабилност, предизвика остри реакции, съпътствани от насилие. Четири местни телевизии, излъчвали пряко протестите, бяха спрени от ефир.  \"Това е протест, който идва отдолу, а не от политическа партия\" - \"според мен правителството не бе предвидило такава реакция\", коментира пред АФП политологът Оскар Рене Варгас.", "date": "2018.04.21", "title": "Най-малко 10 загинали при протести срещу Ортега в Никарагуа"}
{"url": "http://www.faktor.bg/bg/articles/novini/balgariya/g-harizanov-ne-e-hubavo-prezidentat-da-se-darzhi-kato-politicheski-devstvenik-kolkoto-i-da-mu-se-uslazhdat-populistkite-tezi", "text": "\"Не е хубаво президентът Румен Радев да се държи като политически девственик, колкото и да му се услаждат политическите популистически тези\", коментира социологът Георги Харизанов пред Канал 3.  \"Бяха направени проверки, които не доказаха злоупотреби. Освен това бяха пренебрегнати големите фирми, за да се подкрепи дребният бизнес. Ползите за хората и това, че няма засечена нито една корупционна практика е безспорен факт. Президентът Радев имаше възможност да направи ревизия на правителството, която не установи нарушения. Съжалявам, ако в президентството е изгоряло осветлението, но не е удачна позата на човек, който тепърва идва във властта\", коментира той обвиненията на държавния глава по отношение на санирането. \"Не знам какви са проблемите, за които говори президентът. Румен Радев не одобрява, че България се е превърнала в строителна площадка, но хората няма да застанат зад него. Ако им кажете, че всичко спира и няма да се строи и санира, едва ли ще има голяма подкрепа зад себе си\", прогнозира Харизанов.  \"Според мен, г-н Радев направи един ход да застане в светлината на прожекторите и да покаже, че няма да изпълнява ролята на фикуса зад вратата. Има значение и това, че президентът беше побутван към сенките. Очевидно го игнорират\", заяви от свая страна Кольо Колев.  \"Нормално е да култивира доверие, някой който задава популистки въпроси. Нужда от алтернатива може би има. Но този стремеж понякога води до комични резултати. Явно няма голяма вълна и политически лидер, който да я поведе\", коментира Харизанов и добави, че нивото на привържениците, които се навъртат около президента е много ниско и той искрено се забавлява с тях.", "date": "2018.04.21", "title": "Г. Харизанов: Не е хубаво президентът да се държи като политически девственик, колкото и да му се услаждат популистките тези"}
{"url": "http://www.faktor.bg/bg/articles/novini/svyat/dostapno-kato-za-rusofili-prisastvieto-na-udarnata-grupa-na-sasht-v-sredizemno-more-garantira-svobodata-na-evropa", "text": "Авионосната ударна група от Военноморските сили на САЩ начело с атомния самолетоносач „Хари Труман” е пристъпила към изпълнение на поставените ѝ задачи в Средиземно море. Самолетоносачът носи името на американския президент мироносец, който успешно приключи Втората световна война. Той донесе мир на света и предложи „План Маршал” и на държалите от Източна Европа и Съветския съюз. Но последните, водени от прости комунистически лидери като Сталин и Димитров, отхвърлиха това предложение и избраха пътя на конфронтацията със САЩ и респективно – мизерията за своите народи. Решиха да строят „комунизъм”. Но това е минало, заминало. От тая глупост СССР се разпадна, комунистите у нас станаха капиталисти и само зевзеците повтарят:„защо ручахме съветските жабета?” Сега на борда на „Хари Труман” има 90 самолета и хеликоптера, а в състава на цялата бойна група влизат близо 6500 военнослужещи. Медиите цитират думите на вицеадмирал Лизи Франкети, командващ 6-и флот на ВМС на САЩ, който се базира в Неапол (Италия): „Присъствието на ударната група в този важен регион демонстрирана нашето желание да обезпечим сигурността, свободата и развитието на Европа и Африка“. Казано е кратко, ясно и достъпно – като за. русофили.", "date": "2018.04.21", "title": "Достъпно като за русофили: Присъствието на ударната група на САЩ в Средиземно море гарантира свободата на Европа"}
{"url": "http://www.faktor.bg/bg/articles/novini/svyat/zoran-zaev-za-spora-s-gartsiya-nikoga-ne-sme-bili-tolkova-blizo-do-reshenie", "text": "Няколко дни преди възобновяването на преговорите между официалните представители на Гърция и Македония за името на бившата югославска република премиерът й Зоран Заев заяви, че Атина и Скопие никога не са били толкова близо до решение, съобщава в. \"Катимерини\".  \"Смятам, че условията никога не са били по-добри за постигането на цялостно и трайно споразумение\", заяви Заев в интервю за Франс прес, като добави, че все пак дори да не се постигне споразумение, това няма да бъде \"краят на света\".  Преговорите трябва да бъдат възобновени в сряда на фона на опасения за изгубване на инерцията в процеса за решаване на спора между Гърция и Македония, който се води с посредничеството на ООН.  Гръцкият външен министър Никос Кодзиас и неговият македонски колега Никола Димитров ще се срещнат и с посредника на ООН Матю Нимиц във Виена.  Основните разногласия са свързани с конституцията на Македония и сферата на употреба на новото й име.  Миналата седмица Кодзиас заяви, че няма достатъчно време, за да може Македония да се присъедини към НАТО на срещата на върха на алианса през юли, основно заради намерението на Скопие да подложи споразумението на референдум.", "date": "2018.04.21", "title": "Зоран Заев за спора с Гърция: Никога не сме били толкова близо до решение"}
{"url": "http://www.faktor.bg/bg/articles/novini/svyat/nato-otkazva-da-vzeme-strana-v-gratsko-turskiya-spor", "text": "Докато напрежението в Егейско море продължава да се покачва, генералният секретар на НАТО Йенс Столтенберг отговори на зададените въпроси от журналист на гръцкото издание „Та Неа“ и призова Гърция и Турция да изгладят противоречията си сами, пише електронното издание на гръцкия вестник „То Вима“, цитиран от \"Фокус\".  Столтенберг заяви, че проблемите между двете страни са му добре известни и призова Анкара и Атина да разрешат различията си в рамките на двустранни срещи. В същото време той приветства телефонния контакт между премиерите на страните Алексис Ципрас и Бинали Йълдъръм, който, както заяви генералният секретар на НАТО, е проведен, с цел да се разрешат проблемите.  „То Вима“ припомня, че на 12 април Йълдъръм се обади на Ципрас, за да изрази съболезнованията си за смъртта на пилота от гръцките военновъздушни сили, който падна със самолета си в Егейско море. В тази връзка, Столтенберг изключи възможността НАТО да се намеси в гръко-турските спорове. Той не вярва, че би било добре за Алианса да замесва в подобни въпроси, които причиняват някои проблеми и трябва да бъдат разрешени между Гърция и Турция. Генералният секретар на НАТО подчерта, че и двете страни са „високо ценени съюзници“ и членове на северноатлантическия съюз от десетилетия. Според неговото думи и двете страни допринасят в мисиите, операциите и колективната отбрана по различни начини и НАТО приветства това. Обръщайки се към нидерландските депутати, които критикуват операцията на Турция в северозападния сирийски район Африн, в отговор на въпрос дали Анкара спазва принципите на Алианса, Столтенберг подчерта, че Турция ключов съюзник на НАТО.  Той се обоснова мнението си с ключовата географска позиция на страната, - нейните общи граници с Русия, Ирак и Сирия, приноса й в борбата с „Ислямска държава“ и ролята й в контрола над границите. Що се отнася до операциите в Сирия, Столтенберг акцентира върху нуждата от по-добра координация между Вашингтон и Анкара в северносирийския театър на бойните действия.", "date": "2018.04.21", "title": "НАТО отказва да вземе страна в гръцко-турския спор"}
{"url": "http://www.faktor.bg/bg/articles/politika/na-vseki-kilometar/77-godini-ot-mita-che-belomorieto-i-makedoniya-stavat-balgarski-prez-vtorata-svetovna-voyna", "text": "През 1940 г. Хитлер е завзел почти цяла Западна Европа и на 27 септември инициира сключването на Тристранния пакт — военен съюз между Германия, Италия и Япония, в който през ноември ще влязат Румъния, Унгария и Словакия. България се стреми да запази политиката си на пълен неутралитет и отказва да се присъедини към съюза. Едва през януари 1941 г., когато на Дунав застава половин милионна германска армия, устремена да се сражава с гръцките и британските войски в Гърция, цар Борис и правителството са принудени да приемат включване на страната към Пакта без участие в бойни действия. Вестите от щаба на фелдмаршал Лист са съвсем недвусмислени – 12-а армия е готова да нахлуе в България, “тя изпълнява заповедите на Фюрера и българското нежелание не може да отмени нейните действия.” Междувременно Румъния също струпва войски на границата и е в готовност да си вземе обратно Южна Добруджа. Управляващите са изправени пред дилемата — окупация с нова национална катастрофа или преминаване на Вермахта през една съюзена страна. Лишаване от суверенитет или все пак запазване на възможността за провеждане на собствена политика, макар и ограничена от участието в Тристранния съюз. Райхът по своя воля и в резултат на българско искане обещава да предаде части от Западна Тракия и Македония на България за временна окупация до края на войната. Това са територии, населявани предимно от лица с български произход, принадлежали на Гърция и Югославия (Сърбия), за които България неизменно претендира като несправедливо откъснати в резултат на Балканските войни и Първата световна война. Българската дипломация се опитва да получи тези области с международноправен акт, неразделна част от протокола за присъединяване на страната към Тристранния съюз, но надеждите ѝ остават излъгани. На 1 март 1941 г., след като полага подписа си за включване на България в Пакта, премиерът Филов отбелязва в своя дневник: “Излязохме пак във вестибюла. Рибентроп и Чано един след друг ми предадоха писмата, с които при уреждането на балканските граници ни се признава излазът на Бяло море, приблизително от устието на Струма до устието на Марица.”(1) Събитието е във вестибюла вместо на официалната церемония. Връчените текстовете гласят, че “при новото регулиране на балканските граници, България ще получи достъп до Егейско море, приблизително от устието на Струма, на запад, до устието на Марица, на изток.”(2) Това са писма за намерения, които нямат абсолютно никаква договорна сила. Въпреки това специално е поставено изискването да не се огласява съдържанието им без изричното съгласие на държавите от Оста. Изключително важно е да се подчертае, че българските управляващи пропускат Вермахта да премине през страната не защото са обещани територии в Западна Тракия, а защото нямат никакъв друг избор.  На 3-4 април 1941 г. Хитлер издава Директиви № 26-27 за нападение на Гърция и Югославия, прогонване на британците от Балканите и участието на държави от Оста в операциите. В първата е отбелязано, че “България ще вземе обратно Македония и следователно ще бъде главно заинтересована от атака в това направление, въпреки че няма да бъде упражнен специален натиск от страна на Германия.” Във втората Директива Царство България дори не е споменато. Споменати са само “българите”: т. 3. “…армията ще разположи една дивизия в Тракия, докато окупацията на останалата част от Тракия ще бъде поета от българите по време, което аз ще определя.”, т.4 “… Отбраната на брега, ще бъде засега, организирана с допускането, че северният бряг на Егейско море, включително Солун, ще бъде зает от българите…” (3)  Вермахтът разгромява всички войски по пътя си със скорост на придвижване. Югославия капитулира за 11 дни, а на 27 април германците маршируват в Атина. Част от британските войски попада в плен, друга успява да избяга с кораби. (4) Германските и италианските въоръжени сили, завладели териториите им, придобиват правата и задълженията на завоевател, определени в Хагската конвенция за водене на война от 1907 г.(5) България не участва по никакъв начин в бойните действия и няма статут на завоевател. На 17 април Хитлер разрешава навлизането на българските войски в Тракия с устно разпореждане към Главното командване на Вермахта — “българите да влизат в Тракия”. (6) След 3 дни той потвърждава думите си пред Цар Борис и Втора армия навлиза в Беломорието. На 23 април, след нова инструкция на фюрера, започва окупирането и на част от Западна Македония (Вардарска) - дотогава в пределите на Югославското кралство.  Хитлер е очевидно недоволен от неучастието на българската войска, която не се сражава дори за Македония, и променя първоначалното си решение за българска окупация на Солун и региона. Областта “Солун – Егея” остава изцяло под германска окупация и впоследствие е преименувана на “Германска административна област Македония” със статут на генералгубернаторство.(*) На 24 април в София пристига Карл Клодиус. Той е треторазряден германски чиновник (заместник-началник на търговско-икономически отдел във Външното министерство на Райха), упълномощен да уреди бъдещото българско присъствие в Беломорието и Македония. Клодиус незабавно се среща с царя и веднага след проведения разговор, изпраща доклад до Рибентроп: “... Утре ще определя с външния министър дословното съдържание на писменото споразумение. Аз съм на мнение, че към настоящия момент, е по-добре засега да бъде избегнато сключването на официална спогодба и по тази причина възнамерявам да обменя с външния министър само парафирани записки.”(7) (**) Подписаният на следващият ден “документ” перфектно защитава германските интереси в Македония и на 27 април е последван от допълнителна “записка” за Беломорието в същия смисъл. Дава се пълно съгласие за неограничена експлоатация на индустриални суровини, издръжка на Вермахта при задължително осребряване на германски военни банкноти, които са без никаква стойност извън окупационните зони, заплащане за ползване на различни видове съоръжения и имущество, поемане на югославски и гръцки финансови задължения към Райха. За да не останат някакви илюзии, че срещу поетите задължения ще се получават материални облаги, се уточнява: “извършените конфискации се запазват в полза на Германия”, а в т. 4 е записано: ”В окупираните от България области неприятелската собственост подлежи на германско принудително управление.” От тези текстове следва да се подразбира и уреждането на временна българска окупация (използваната немска дума е ”besetzten”). В тях думата “окупация” и нейните производни са употребени 8 (!) пъти, а изрази като “областите, които при едно окончателно уреждане ще се паднат на България” – 3 пъти. Листовете, подписани от Клодиус и министър Иван Попов (и парафирани от българския министерски съвет), не само не са съставени в обичайната дипломатическа форма – не са оформени на официална бланка, липсват подписи на държавни глави или последваща парламентарна ратификация, но показват и фрапиращо несъответствие в ранга – подпис на заместник-началник на отдел срещу подписите на външен министър и цялото правителство. Остава ни да гадаем какво е това – споразумение, спогодба или някакви парафирани бележки, каквито Клодиус е обявил в споменатия доклад, че ще подпише. Тези страници, които нямат дори заглавие, по нищо не приличат на сключения преди това договор за присъединяване на България към Тристранния пакт, нито на спогодбата с Румъния за връщането на Южна Добруджа. Въпреки че е добил историографска популярност като ”Спогодба Клодиус-Попов”, ”документът” изобщо не урежда статута на България в Беломорието и Македония. И някой може ли да си представи чиновник с ранга на Клодиус да сключва договор за национален суверенитет върху тези земи? Това са единствено две записки, които подсказват, че много е трябвало да се преглътне, за да бъдат изобщо допуснати българската армия и администрация.(8) Подписаните текстове са в нарушение на чл.17 от Конституцията, защото не са одобрени от Народното събрание и формално не задължават България.(9)(***) За Хитлер обаче разпоредбите на основния закон на царството са излишни подробности – силата на оръжието на Вермахта е предостатъчна осигуровка за тяхното изпълнение. никога не е последвана от междудържавен договор, определящ окончателния статут на двете области. Съставените в условна форма “документи” са изключително удобни за германците. Те са своеобразна гаранция за българската ангажираност в Пакта с мъглявото обещание, че след войната царството ще получи нещо, без дори да се споменава какъв е настоящият регламент за окупация. Или по-просто казано – завоевателят може във всеки момент да си вземе обратно всичко, което е предоставил. Трудно е да се намери по-ясно свидетелство, което да показва кой ще командва и кой в последна сметка ще решава съдбата на окупираните територии. Вермахтът и германските военни власти никога не ги напускат напълно. В германските печатни издания и географски карти те са означени като зони “Под българско управление”.(10) На 23 април професор Димитър Яранов — правителствен пратеник по териториалните въпроси към германското командване в Солун, докладва: “немците допускат само наша военна окупация, но правят спънки за гражданското управление”.(11) На следващия ден, веднага след подписването на “бележките”, премиерът Филов разговаря с Клодиус и записва в дневника си: “Разисква се за пречките от германците по въпроса за администрацията на окупираните земи, обаче съгласихме се, че ще трябва да държим сметка за исканията им до окончателното разрешение на въпроса за границите.”(12)  Политическите декларации и публикациите във вестниците за “национално обединение” отразяват единствено желания и намерения. Страната инвестира милиарди левове в строеж на пътища, железопътен транспорт, пристанища, училища и др. с надеждата, че колкото повече средства влага в региона, толкова по-голяма е вероятността той да стане трайно български. Само преките окупационни разходи на военното министерство възлизат на 16 млрд. лева от колосалната обща сума 44 млрд. лева! (13.) Поета е и голяма част от издръжката на германските войски, за която са изхарчени 3.6 млрд. лева, а клиринговото салдо с Райха по икономическата спогодба “Нойбахер” към септември 1944 г. е над 23 млрд. лева. (14) В тези суми не са включени нанесените на хазната щети от интензивната контрабанда на храни, цигари, кибрит и др., извършвана от германски военнослужещи с помощта на гръцки търговци. Права на собственост върху части от Западна Тракия и Македония не са признати на България от нито една държава, включително от Германия. Царството не издава и никакъв държавен акт – закон, царски указ, решение, постановление, за включване на “Новите земи” в пределите на страната. Изтъкваният понякога аргумент, че по време на война не се сключват или зачитат договори за придобиване на територии, е несъстоятелен. Връщането на Южна Добруджа става в разгара на войната и е признато от всички Велики сили. Обстоятелството, че макар и принудена, България влиза в Тристранния пакт, не изключва напълно подобна възможност. По това време страната не обявява война на Великобритания, декларира неутралитет при започналата война между Райха и СССР и не участва в бойни действия срещу никоя друга държава. (15)(****) Царят и правителството си дават сметка, че е важна не временната окупация, а международното признаване на двете области за част от държавата. След промяната на военната обстановка те се стремят да получат подобно уверение от Западните съюзници и започват тайни преговори за напускане на Оста, без пасивно да чакат неблагоприятния резултат от една следвоенна конференция за уреждане на мира. Усилията им не се увенчават с успех. Великобритания и САЩ неизменно считат земите за неоснователно завзети и в предложеното през 1944 г. в Кайро споразумение за примирие поставят изрично условие: “Чл. 3. Българските сили, официални и национални, да се изтеглят незабавно от всички съюзнически територии, окупирани понастоящем от България.” (16)(*****) Редица историци изтъкват, че през 1941 г. в Това е така, с едно уточнение – по време на война върховната власт в завладени земи се упражнява от главното командване и администрацията на армията, която ги е завладяла. Райхът споделя тази власт, предавайки територии за временно окупиране от България, без да се отказва от своя военен примат. Въпреки че огромно количество български държавни документи са откраднати от армията на СССР след окупацията на България през 1944 г. и продължават да бъдат недостъпни, можем да разберем каква е била германската позиция относно статута на “новите земи” според малкото запазени писмени свидетелства. Очевидно осведомен за нерегламентирания статут на българската окупация в областта, командващият силите на Вермахта в Беломорието генерал Ойген От (Ott), издава специална инструкция към навлизащата Втора българска армия. В раздел “Юрисдикция” генералът инструктира в императив: “Престъпленията, извършени от цивилни граждани в окупираните територии, са обект на юрисдикцията на съответните германски военни съдилища. Германските военни инстанции си запазват правото да се откажат от разглеждане на делa в полза на българските съдилища само след проверка на всеки отделен случай до степен, която считат за уместна.” По въпроса за окупацията той също е достатъчно категоричен: “В населените места, окупирани от германски и български части, германските военни власти поемат командването.” Сред останалите изисквания е да бъде запазена гръцката полиция, като за целта ѝ бъде оставено оръжието. Не забравя да отбележи, че “Фюрерът и Главнокомандващ германските въоръжени сили е издал заповед отношението към гръцките военнопленници да бъде приятелско. Офицерите могат да задържат сабите си.” (17)(******) След формирането на марионетното гръцко правителство на Георгиос Цолакоглу германските военни власти все повече считат българите за натрапници и толерират гръцките местни управи. Тези нагласи са стимулирани и от публичната реч на Хитлер от 4 май, в която изказва “искрена симпатия към гръцката нация” и заявява отказ от политически и териториални претенции към страната.(18) Допълнително Фюрерът разпорежда освобождаването на военнопленниците и гръцките офицери започват демонстративно да се разхождат в униформите си. Възникналата междувременно остра конфронтация между командващия Втора армия генерал Иван Марков и генерал От, довежда до преименуване на армията в Първа и смяна на Марков с генерал Константин Лукаш. След беломорската обиколка на цар Борис в края на април и засилена дипломатическа активност с Берлин, на 5 май Райхът допуска българска администрация в областта. Най-важните градове са изключени и Филов записва в дневника си: “днес се получи разрешението да изпратим нашите административни власти в Беломорието, с изключение на крайбрежната ивица, която включва Дедеагач, Портолагос, Кавала и Ксанти.” (19) Впоследствие администрацията е допусната и там, но е открито Германско генерално консулство в Кавала, което стриктно наблюдава дейността на българските власти и информира висшите германски инстанции във всички случаи, когато е необходимо да се упражни въздействие за запазване интересите на Райха. Неясните обещания, заявени във Виена само чрез писма без договорна сила, дават възможност на Хитлер свободно да интерпретира бъдещето на тези територии. Фюрерът е решил да запази контрола над беломорските земи на изток от линията Свиленград–Дедеагач и да ги използва в удобен момент като разменна монета за привличане на Турция към Оста. Година по-късно, на 31 март 1942 г., той открито заявява пред Главното командване на Вермахта и германския посланик в Анкара Франц фон Папен: ”Турция трябва да се спечели като съюзник, тя ни е много по-скъпа от България, понеже последната е панславянска. След присъединяването към Тристранния пакт Турция ще бъде най-евтиният ни съюзник, пазител на Дарданелите.”(20) Опасявайки се от съюзнически десант на Балканите, Хитлер показва, че няма намерение да отслабва своя контрол над полуострова. В издадената през декември 1942 г. Директива № 47, той ще напише: ”Командващият на Група армии ”Е” (Група армии “Зюд-Ост”/Югоизток, бел. авт.) ще бъде подчинен директно на мен” (21) В края на 1942 г. и началото на 1943 г., след поражението на Африканския корпус на фелдмаршал Ромел и прогонването на германско-италианските войски от Северна Африка, в Берлин започват да отделят особено внимание на Гърция. Предприемат се редица мерки за укрепване на защитните съоръжения, за борба с партизанските формации, за изселване на еврейското население в окупираните територии на Полша и др. Освен огласеното принципно становище на Хитлер, че “до края на войната всички евреи трябва да напуснат Европа”, те са определени и като непосредствена заплаха – враждебно население, което е готово да сътрудничи със съюзническите сили. Нацисткото определение е използвано като аргумент и в доклад от 31 август 1943 г. до заместника на Химлер Ернст Калтенбрунер, за оказване на пореден натиск върху царското правителство за изселване на българските евреи. (22) Цар Борис е починал преди 3 дни и при настъпилата управленска криза, нацистките чиновници безцеремонно преценяват, че могат да постигнат Окончателното решение на еврейския въпрос в страната. Усилията им не се увенчават с успех, но това е отделна тема, която е обект на специално изследване. Тежките сражения на Източния фронт, излизането на Италия от войната през юли 1943 г. и дебаркирането на американски и английски дивизии в Сицилия, принуждават Райха да изисква от В създадената “Германска административна област Македония” допълнително е изпратена българската Седма пехотна дивизия.(23) Главното командване на Вермахта, издава Наредба за статута, административното устройство и субординацията в областта и Упътване (инструкция) за окупационните взаимоотношения. Формално инструкцията е предназначена за дивизията, но всъщност още в заглавието се изяснява кой командва във всички заети територии – “Упътване за отношенията между българските окупационни войски в Гърция и служебните места (инстанциите, б.а.) на германските въоръжени сили в същата страна”.(24) Каква е субординацията в Солунската област, а както се подразбира от заглавието и в останалата част на Гърция, се изяснява в самият текст. “Всички административни служебни места, включително техните помощни институции, се считат от българската окупация като германски административни служби, макар да са заети от гръцки чиновници. … Всички издадени досега от компетентните германски служби наредби остават в сила.” И ако все пак, в случай на внезапно възникнала опасност, българските военни власти решат да издадат някаква наредба, то: “Командващият Солун – Егея може да изиска от българския командир на дивизия отменянето на една издадена от българска страна наредба, ако тя застрашава или засяга германски интереси.” Промяната на всяка вече издадена гръцка правна норма остава в прерогативите на германските власти и гръцките чиновници. От българска страна всяка промяна “може да се предприеме преди отменяването или изменението на гръцкото предписание, само ако началникът на административната област Македония е дал съгласието си за това. …Враждебните действия на населението… са подсъдни (с някои изключения, б.а.) на германските военни съдилища и службите на германската военна администрация.” (25) Документите са утвърдени от Главното командване на Вермахта в Берлин и подписани от генерал Валтер Варлимонт.(26) Разпорежданията за преподчиняване на българските войски в Беломорието съвсем не се изчерпват с издадените Наредба и Упътване. След катастрофално неуспешния британски опит за десант в Гърция през Додеканезките острови, по искане на командващия Група армии “Е” генерал Александър Льор българските войски са преформирани във II окупационен корпус в състав 7, 16, и 28 пехотни дивизии. С нареждане на българското военно министерство корпусът е оперативно подчинен на генерал Льор, който незабавно му поставя за изпълнение всички бойни задачи.(27) Дипломацията на Райха се намесва без колебание и по въпросите за поданството на местното население, когато българските действия засягат интересите на Берлин. В своя служебна бележка Главният секретар на Министерството на външните работи и изповеданията Димитър Шишманов е записал: “На 11 август 1942 г. ме посети съветникът при Германската легация Морман. Той ми предаде съдържанието на една телеграма на Германското командване “Зюд-Ост”, с която се протестира против постановленията на наредбата за поданство в новоосвободените земи от 5 юни т.г. В телеграмата се казва преди всичко, че е въпрос, дали България има право да урежда поданството в новоосвободените земи преди да има един договор за мир, засягащ съдбата на тия земи. …Германското военно командване “Зюд-Ост” настоява да се отмени наредбата за поданство в новоосвободените земи.” Документът е парафиран от министър-председателя Филов на 12 август 1942 г. (28) В случая германският протест визира етническите гърци, но ясно показва несъгласието на Райха българските власти да се разпореждат самостоятелно с тях. Суверенно право на всяка държава е да решава кои лица да приема за поданици. Царството обаче не е анексирало новите земи и в качеството си само на вторичен окупатор няма териториален суверенитет.  Райхът е отстъпил на България правата за временна окупация на земите в Тракия и Македония, без да подписва никакъв документ с правна сила – договор, спогодба, протокол. Управляващите в София непрестанно се стремят да увеличат правомощията на българската власт в двете области. Те си дават сметка, че Германия ще допуска подобна експанзия, не защото се интересува от историческите претенции на царството, а за да задържа страната в Пакта и да използва българската армия за охрана на беломорския бряг и поддържане на реда. Обстоятелството, че държавното ръководство си присвоява правото да въвежда законодателство, се основава единствено на мълчаливото съгласие на германците, което с нищо не ограничава възможността им да го отменят по свое усмотрение. Всяка концепция за държавен суверенитет от времето на Вестфалския мир през 1648 г. до Декларацията за принципите на международното право, приета с Резолюция 2625 на Общото събрание на ООН от 1970 г., съдържа поне три основополагащи критерия: върховенство, независимост и международно признание на държавната власт над определена територия. Осъществената вторична окупация в Тракия и Македония не покрива нито един от изброените критерии. Логично мнозина изкушени от историята задават въпроса: заблуждаван ли е бил българският народ с многобройните изявления от представители на политическата класа за осъществения национален идеал? Отговорът за съжаление е – да, заблуждаван е. Желаното е обявено за действително. Могат да бъдат видени стотици снимки, показващи окупационните войски, административни документи с титули и печати, но никъде не са публикувани текстове, регламентиращи българското присъствие. Писмата на министрите Рибентроп и Чано, предадени на Филов след присъединяването на страната към Пакта, “споразумението” с Клодиус и последвалите германски военно-административни разпореждания ще останат дълбоко скрити в министерските каси с гриф “Строго поверително”, защото съдържат само задължения на царството към Райха и имплицитно обещание, че някога ще получи тези територии. Какво се пише във вестниците и какво се говори в Народното събрание по този въпрос е с нулево значение за управляващите в Берлин. Липсата на официален документ, регламентиращ българската юрисдикция над “новите области”, се превръща в най-строго пазената държавна тайна през годините на войната. Управляващите в София са продължили да действат с надеждата, че поне частично те ще бъдат присъединени към държавата при окончателното уреждане на мира. Впоследствие всички аргументи на българските делегати на Парижката мирна конференция за историческа справедливост и запазване на минимален излаз на Бяло море, остават без резултат. Предварителната договореност между трите Велики сили победителки – да не се зачитат никакви териториални промени, осъществени със силата на германското оръжие, определя българските граници такива, каквито са били към 1 януари 1941 г. Съветската окупация и поставянето на България “под червеното знаме на комунизма” са допълнителен фактор за лишаване на страната ни от беломорски излаз.(29)(*******) Западните съюзници принципно не желаят да допуснат Сталин в Средиземно море, като същевременно си дават сметка, че Босфорът и Дарданелите остават само на една ръка разстояние от бъдещи съветски военни бази в Дедеагач и Кавала. Осъществяването на вековните кремълски стремежи за господство над Проливите би станало въпрос на време. Трудно е да се предполага, че българските управляващи са имали някакви реални шансове да получат Беломорието особено след смъртта на Цар Борис III. Голите обещания и първоначалната увереност, че Райхът ще спечели войната се сменят с основателен страх от сблъсък с Вермахта при несравнимо съотношение на силите и липса на възможност за помощ от Западните съюзници. Накрая политическата мудност за излизане от Оста, съчетана с междуличностни конфликти и предателства, слага точка на илюзията. Последната. Георги Боздуганов ——————————————————————", "date": "2018.04.21", "title": "77 години от мита, че Беломорието и Македония стават български през Втората световна война"}
{"url": "http://www.faktor.bg/bg/articles/kultura/rok-faktor/kontsert-na-silvi-vartan-izkushi-balgarskite-polititsi", "text": "Преди минути в зала 1 на НДК започна концерта на Силви Вартан. Сред препълнената зала екипът на Топновини забеляза и силно политическо присъствие, пише sofia,tonovini.bg. Председателят на ПГ на ГЕРБ и заместник-председател на партията Цветан Цветанов и кметът на София Йорданка Фандъкова заеха местата си в залата. Други лица на управляващата партия също уважиха Вартан. Сред публиката и колегите си са седнали и евродепутатът Андрей Ковачев. И ако всички представители на ГЕРБ са заели места сред хората, разпоредители дискретно, но настоятелно пренасочваха зрители в близост до VIP-ложата в НДК. Според тях се очаквало всеки момент да пристигне вицепрезидентът Илияна Йотова. Макар тя да е отделена от останалата публика, за момента не е забелязана да влиза в залата, което поставя под съмнение дали Йотова все пак ще уважи Силви Вартан, която едва осемгодишна бяга от България със семейството си заради комунистическия режим. Концертът на Силви Вартан в НДК следва успешния й гастрол вчера във Варна. Над 4 000 души в морската ни столица чуха най-големите хитове на певицата.", "date": "2018.04.21", "title": "Концерт на Силви Вартан изкуши българските политици"}
{"url": "http://www.faktor.bg/bg/articles/sport/otkradnaha-trofeya-na-liga-evropa", "text": "Трофеят в Лига Европа бе откраднат и впоследствие намерен в мексиканския град Леон, съобщиха местните власти. Купата на втория по значимост европейски клубен турнир била на рекламна обиколка в Мексико. Според информацията трофеят е откраднат от автомобил, но по-късно е открит от полицията. \"Благодарение на управлението за разследване на углавни престъпление в щата Гуанахуато, купата на Лига Европа, която беше открадната от превозно средство в град Леон, е намерена\", обявиха от генералната прокуратура на щата на профиласи в Туитър. В момента надпреварата е в полуфиналната си фаза, като за място на финала играят \"Арсенал\" - \"Атлетико\" Мадрид и \"Олимпик\" Марсилия - \"Залцбург\". Финалът на Лига Европа е на 16 май в Лион.", "date": "2018.04.21", "title": "Откраднаха трофея на Лига Европа"}
{"url": "http://www.faktor.bg/bg/articles/sport/rafael-nadal-otnovo-se-okaza-tvarde-silen-sapernik-za-grigor-dimitrov", "text": "Рафаел Надал отново се оказа твърде силен съперник за Григор Димитров. Испанецът записа 11-и успех от 12 мача срещу първата ни ракета, след като го елиминира на полуфиналите на Мастърса в Монте Карло след 6:4, 6:1. Двубоят продължи 96 минути. Така в неделя десеткратният шампион ще защитава трофея си срещу победителя от двойката Александър Зверев - Кей Нишикори. 26-годишният хасковлия затрудни максимално Краля на клея в първия сет. Той навакса изоставане от 0:3 гейма и изравни за 3:3, но при 4:5 допусна нов пробив и след малко повече от час игра той предаде първия сет. Във втората част Надал доминираше. Българинът успя да вземе само четири точки на собствен сервис и то при 0:5, когато спечели за единствен път подаването си.  Димитров записа най-доброто си представяне в Монте Карло и си осигури 230830 евро и 360 точки за световната ранглиста, в която ще остане на петото място и през следващата седмица.", "date": "2018.04.21", "title": "Рафаел Надал отново се оказа твърде силен съперник за Григор Димитров"}
{"url": "http://www.faktor.bg/bg/articles/ikonomika/turizam/nikolina-angelkova-turizmat-v-balgariya-s-rastezh-ot-25", "text": "\"В последните две години туризмът в България отчита растеж от над 25%. През миналата година близо 8,9 млн. са чуждестранните туристически посещения, от които 5,3 млн. са избрали да посетят Черноморието\", заяви министърът на туризма Николина Ангелкова пред делегатите от Световния съвет за пътувания и туризъм, съобщи пресслужбата на МТ.  Министърът посочи още, че в момента се работи отделните регионите в страната да бъдат разделни на девет обособени туристически района. Например Черноморието ще бъде разделено на два района - Северно и Южно.  \"В повечето държави има повече туристи в големите населени места, разбира се, докато в по-малките, в провинцията, няма толкова много хора. Същото се отнася и за България. Затова целта на министерството е да се фокусира върху привличането на туристи в цялата страна. Затова сме се фокусирали върху културно-историческото ни наследство. България е на трето място в Европа по открити артефакти\", коментира тя. \"Българското министерство на туризма разработи 8 тематични маршрута, обобщаващи над 150 културни обекта в повече от 70 места в България\", заяви министърът и поясни, че културни-историческите дестинации са достъпни на интернет страницата на ведомството. \"Създаването и популяризирането на тези дестинации оказва важна роля за развитието на местните атракции, като благодарение на тях в някои от обектите по маршрутите е достигнато 90 на сто увеличение на посещенията\", посочи още министър Ангелкова. Тя акцентира, че популяризирането на дестинациите е шанс за местните общности да осигуряват заетост в дадените региони и за създаването на социално-икономическа стабилност.", "date": "2018.04.21", "title": "Николина Ангелкова: Туризмът в България с растеж от 25%"}
{"url": "http://www.faktor.bg/bg/articles/obshtestvo/zakon-i-red/shefat-na-konpi-vsichko-pri-aresta-na-desislava-ivancheva-e-svarsheno-kakto-tryabva", "text": "„Всичко при ареста на кмета на „Младост” Десислава Иванчева е свършено както трябва”, заяви категорично пред бТВ Пламен Георгиев, председател на новосъздадената Комисия за противодействие на корупцията и отнемане на незаконно придобитото имущество. Той определи като необяснимо чувството, което остана в българското общество за показност на ареста, извършен в центъра на София. „Законът изисква да се претърси автомобила в присъствието на Иванчева. Сигурен съм, че е било некомфортно за нея, но така всички виждат, че автомобилът не е местен никъде”, коментира Георгиев. На въпрос защо се е наложило Иванчева да стои с белезници през цялото време, той коментира, че при предишна акция на прокуратурата е имало случай, в който задържаното лице се хвърлило на земята в калта, за да се опита да изтрие химическото вещество от ръцете си, с което били белязани парите. „Не помня друг такъв случай на лице задържано с подкуп в такъв размер, така че би трябвало да действа и като превенция”, коментира Георгиев. „Бях силно изненадан, че има положителни и отрицателни становища за ситуация, когато задържаш човек със 70 хил. евро в ръцете. Уверявам ви, че ако бяхме в една държава на Запад от нас, никой нямаше и да си помисли да каже и дума в защита на този човек”, коментира още Георгиев. На въпрос дали доказателствата срещу Десислава Иванчева ще издържат в съда, Георгиев каза, че като прокурор е сигурен, че могат да доведат до осъдителна присъда. „Аз като прокурор, ако имах такова дело, щях да бъда убеден, че ще имаме осъдителна присъда и съм убеден, дай боже, и съдът да мисли по същия начин”, каза Георгиев.", "date": "2018.04.21", "title": "Шефът на КОНПИ: Всичко при ареста на Десислава Иванчева е свършено както трябва"}
{"url": "http://www.faktor.bg/bg/articles/obshtestvo/zakon-i-red/advokat-tvardi-parite-za-podkupa-na-desislava-ivancheva-sa-osigureni-predi-da-badat-poiskani-ot-neya", "text": "\"Парите за подкупа на кмета на район \"Младост\" Десислава Иванчева са осигурени преди да бъдат поискани от нея\", твърди адвокатът Ирен Савова, защитник на зам.-кметицата на района Биляна Петрова. \"Парите, които Ваклин е предал на следователите за въпросния подкуп са предадени на 2 април. В постановлението за привличане като обвиняема на Десислава Иванчева пише, че подкупът е поискан на 13 април. Как така едни пари вървят изпреварващо по-бързо преди да бъдат поискани\", попита Савова. \"В никакъв случай нито един български гражданин не може да бъде поставян в такова унизително положение. Отидох към 16:30 ч. при тях. Нямаше никакъв проблем по отношение на моя допуск, но картината при тях беше наистина покъртителна от гледна точка на състоянието, в което се намираха и двете\", коментира Ирен Савова по повод показния арест на Десислава Иванчева и Биляна Петрова. По думите ѝ на двете жени не било позволено да отидат до тоалетната от момента на задържането, не им била осигурена и вода. \"Какъв е проблемът да ги спре полицията или органите на реда, да ги помолят да карат след тях, при тях да седнат хора, които да гарантират, че няма да изядат парите или да ги хвърлят, да се отиде до най-близкото полицейско управление и там да се извършат всичките действия?\", каза още Савова. Според нея, на прокуратурата ще ѝ бъде много трудно да докаже това престъпление. Тя и адвокатът Иван Иванов определиха доказателствата като \"твърде крехки\". \"Няма доказателства Иванчева да е взимала подкуп\", категорични са юристите.", "date": "2018.04.21", "title": "Адвокат твърди: Парите за подкупа на Десислава Иванчева са осигурени преди да бъдат поискани от нея"}
{"url": "http://www.faktor.bg/bg/articles/obshtestvo/zakon-i-red/drastichen-skok-v-broya-na-zalovenite-s-previshena-skorost", "text": "Драстичен скок в броя на шофьорите, заловени да карат с превишена скорост. Това показват данните на МВР. За едно денонощие пътните полицаи са глобили над 7000 хиляди водачи. Това се е случило в рамките на акция „Скорост”, която се проведе в средата на седмицата. Операцията е под егидата на европейската мрежа на службите на пътна полиция и се проведе в целия ЕС. Само за година нарушителите са скочили повече от два пъти. За 2016 г. глобените при същата операция са били 2235. На фона на останалите страни в ЕС ние сме в челото на анти класацията. В акция „Скорост” тази година мобилните стационарни и т. нар. камери на триноги са били разположени на повече от 400 места в страната.Технически средства са работили и през нощта.", "date": "2018.04.21", "title": "Драстичен скок в броя на заловените с превишена скорост"}
{"url": "http://www.faktor.bg/bg/articles/obshtestvo/zakon-i-red/zadarzhaha-hvarliliya-bombata-ranila-dvama-politsai-na-derbito-tsska-levski", "text": "Полицията в София арестува лице, заподозряно за раняването на двамата полицаи с бомбичка на дербито Левски – ЦСКА, състояло се в сряда на \"Васил Левски\".  Предполагаемият извършител е задържан при операция на СДВР тази вечер, информира БНР.  За момента от МВР не дават подробности за самоличността на задържания, който е от агитката на Левски.", "date": "2018.04.21", "title": "Задържаха хвърлилия бомбата, ранила двама полицаи на дербито ЦСКА - Левски"}
{"url": "http://www.faktor.bg/bg/articles/novini/balgariya/ukrainskoto-posolstvo-ochakvame-balgarskata-vlast-da-osadi-drazkoto-antiukrainsko-povedenie-na-ataka", "text": "Посланикът на Украйна в София Н. Пр. Микола Балтажи е изразил вчера пред генералния директор по политически въпроси на МВнР на България  дълбокото възмущение на неговата страна от незаконното посещение на временно окупирания Крим от ръководството на парламентарна партия \"Атака\". За тази реакция съобщава сайтът на украинското посолство у нас.       Имаме работа не само със съзнателно грубо нарушаване на украинското законодателство и международното право, но също така със откровена подкрепа на руската окупация на полуострова. Очакваме от българската власт осъждането на дръзкото антиукраинско поведение на четирима депутати, изтъква посланик Балтажи.    Волен Сидеров, заедно с четирима депутати от „Атака” сред които е и зам.- председателя на парламента Явор Нотев участват на икономически форум в Крим. От там Сидеров вече отправи няколко провокации срещу България и евроатлантическите и партньори, обявявайки, че Крим е на Русия.", "date": "2018.04.21", "title": "Украинското посолство: Очакваме българската власт да осъди дръзкото антиукраинско поведение на „Атака”"}
{"url": "http://www.faktor.bg/bg/articles/novini/svyat/razsledvaneto-na-skripal-pokushenieto-e-osashtestveno-ot-udarna-grupa-kontrolirana-ot-ruskoto-pravitelstvo", "text": "Британските власти направиха пробив в разследването на случая \"Скрипал\".  Полицията и разузнаването са идентифицирали главните заподозрени, съобщава британският вестник \"Телеграф\", цитиран от Нова телевизия.  Смята се, че покушението е осъществено от ударна група, която е контролирана от руското правителство. Според данните заподозрените вече са се върнали в Русия.  Очаква се работата по разследването да отнеме още много време.", "date": "2018.04.21", "title": "Разследването на \"Скрипал\": Покушението е осъществено от ударна група, контролирана от руското правителство"}
{"url": "http://www.faktor.bg/bg/articles/novini/svyat/strelba-v-gimnaziya-vav-florida", "text": "Отново стрелба в гимназия във Флорида. Въоръжен младеж рани един ученик вчера, предадоха световни медии.  От полицията в щата посочиха, че 19-годишното момче е заловено. Той е бивш възпитаник на гимназията в Окала.  Пострадалият е на 17 години. Той е настанен в лечебно заведение с рана на глезена и без опасност за живота.", "date": "2018.04.21", "title": "Стрелба в гимназия във Флорида"}
{"url": "http://www.faktor.bg/bg/articles/novini/svyat/kim-chen-un-severna-koreya-veche-nyama-nuzhda-ot-yadreni-i-raketni-opiti", "text": "Северна Корея вече няма нужда от ядрени и ракетни опити, обяви държавният ръководител Ким Чен-ун, цитиран от световните агенции. Севернокорейският лидер каза, че считано от днес, страната му ще затвори своя полигон за ядрени изпитания, ще спре да прави такива тестове и ще прекрати изстрелванията на междуконтинентални балистични ракети. Решението е било взето на заседание на Централния комитет на управляващата Корейска трудова партия вчера. Ким аргументира това решение с факта, че Северна Корея вече е проверила оперативността на ядрените си оръжия. Затова нямаме нужда от нови ядрени и ракетни опити и полигонът в северната част на страната изпълни своята мисия, каза той. Това изявление бе разпространено от севернокорейската държавна информационна агенция КЦТА и препредадено от южнокорейската Йонхап.  То дойде на фона на засилената дипломатическа активност около Северна Корея.  Миналия месец Ким Чен-ун направи първата си официална визита, откакто дойде на власт през 2011 г. – в Китай, където бе приет от президента Си Цзинпин. На 27 април Ким ще се срещне с южнокорейския президент Мун Дже-ин, преди историческа среща с президента на САЩ Доналд Тръмп. Датата и мястото на срещата с Тръмп още не са определени, но принципно е решено тя да се състои в началото на юни. По-рано тази седмица стана ясно, че в началото на месеца директорът на ЦРУ Майк Помпейо, номиниран от Тръмп за държавен секретар, е посетил тайно Пхенян и се е срещнал със севернокорейския лидер. Доналд Тръмп приветства изявлението на севернокорейския лидер Ким Чен-ун.", "date": "2018.04.21", "title": "Ким Чен-ун: Северна Корея вече няма нужда от ядрени и ракетни опити"}
{"url": "http://www.faktor.bg/bg/articles/novini/balgariya/ognyan-minchev-siderov-ili-moskovskite-mu-gospodari-shte-zashtityat-balgariya-ako-nyakoy-ima-apetiti-kam-teritoriite-y", "text": "Да отидеш да вееш руския байряк на окупираната територия на Крим е акт открито враждебен акт спрямо Украйна. Когато това се прави от лидер на парламентарна група от управляващото мнозинство, придружен от заместник председател на българския парламент - това е арогантност, която не може да бъде отмината с мълчание нито от премиер, нито от външен министър, нито от парламентарните колеги на руските националисти от \"Атака\". Това изтъква в свой коментар политологът Огнян Минчев. Повод за реакцията му е призивът на историка академик Георги Марков, отправен по ТВ ”Европа” правителството и Външно министерство да реагират на скандалната визита на Сидеров в анексираните от Русия територии на Украйна.  Необходимо е и извинение пред представителите на Украйна в София - ако не директен контакт с Киев. Кой ще защити България, ако някой реши, че част от нейната територия не й принадлежи? Волен Сидеров? Или московските му господари? Има граници, които е безумие да бъдат прекрачвани, допълва в коментара си Минчев.", "date": "2018.04.21", "title": "Огнян Минчев: Сидеров или московските му господари ще защитят България, ако някой има апетити към териториите й?"}
{"url": "http://www.faktor.bg/bg/articles/novini/svyat/-islyamska-darzhava-se-izteglya-ot-damask", "text": "Сирийските държавни медии съобщават, че членове на джихадистката организация са се съгласили да напуснат последната си позиция в столицата на Сирия. Членовете на \"Ислямска държава\" е трябвало да избират между сключване на примирие с правителството или да заминат с автобуси за територия, контролирана от групировката в източната част на страната. Засега не е ясно кога ще завърши изтеглянето на \"Ислямска държава\". Капитулацията на джихадистите идва след седмица на бомбардировки от страна на проправителствените части по техните позиции.", "date": "2018.04.21", "title": "\"Ислямска държава\" се изтегля от Дамаск"}
{"url": "http://www.faktor.bg/bg/articles/novini/svyat/tusk-zapochva-balkanska-obikolka-podgotvya-sreshtata-na-varha-v-sofiya", "text": "От канцеларията на Доналд Туск съобщиха, че той ще бъде на обиколка в Западните Балкани между 24 и 27 април. Тя ще включва посещения в Албания, Черна гора, Сърбия, Босна и Херцеговина, Косово и ще завърши в Скопие със срещата Бърдо-Бриони на 27 април.  Целта на процеса Бърдо-Бриони е да събере лидерите на Западните Балкани, както и тези на Словения и Хърватия, за да се укрепи политическия диалог и да се повиши нивото на доверие за решаване на двустранните и регионални спорове. Туск ще се срещне с министър-председателя Зоран Заев. Срещата с президента Георге Иванов не е в официалния дневен ред. Целта на това турне е да подготви предстоящата среща на високо равнище за Западните Балкани в София на 17 май. „Европейският съюз продължава да бъде най-надеждният партньор за целия регион. Той е най-големият инвеститор, най-големият донор, най-големият търговски пазар и най-доброто обещание за по-добро бъдеще за гражданите. Нашата среща на върха трябва да потвърди европейската перспектива за региона. И най-важното е, че трябва да подобри по конкретен начин връзките в и с региона“, каза Доналд Туск пред Европейския парламент на 18 април.", "date": "2018.04.21", "title": "Туск започва балканска обиколка, подготвя срещата на върха в София"}
{"url": "http://www.faktor.bg/bg/articles/novini/svyat/demokraticheskata-partiya-na-sasht-podade-isk-sreshtu-rusiya-i-shtaba-na-tramp-za-sgovor-s-ruskoto-pravitelstvo", "text": "Националният комитет на Демократическата партия на САЩ е подала иск против Русия, предизборния щаб на настоящия президент Доналд Тръмп и сайта Wikileaks, съобщава Washington Post. В иска се твърди, че щабът на Тръмп е влязъл в сговор с руското правителство, за да бъдат пробити компютърните мрежи на демократите и дискредитиране на Хилари Клинтън. Според демократите, това е извършено от подготвени от ГРУ хакери, а също така и от специалистите на Wikileaks. \"В хода на президентските избори през 2016 година Русия започна тотално нападение срещу нашата демокрация и намери в лицето на кампанията на Доналд Тръмп активен партньор\", се казва в изявление на председателя на комитета Том Перес. Отбелязва се, че самият Тръмп не фигурира като ответник в иска, вместо това в него се споменават различни официални лица от неговия предизборен щаб.", "date": "2018.04.21", "title": "Демократическата партия на САЩ подаде иск срещу Русия и щаба на Тръмп за сговор с руското правителство"}
{"url": "http://www.faktor.bg/bg/articles/novini/balgariya/g-markov-borisov-vodi-balansirana-politika-kam-turtsiya-i-rusiya", "text": "\"Орбан пръв 2015 г. затвори границата за мигранти, след това изгради втора стена. Тезата му е различна от тази на Меркел – а именно, че никога ислямът няма да стане част от Унгария. Той не допусна това, което се случи в Германия, а то е показателно за провалената политика на Западна Европа\", коментира пред Нова телевизия депутатът от ГЕРБ Георги Марков. \"Нещата в Европейския съюз не са толкова драматични, че да се разпадне. Той стана по-слаб, защото най-силното му нещо беше редът и законността. Бяха допуснати милиони нашественици да минат през границите на суверенни страни, извършвайки престъпления. Започнаха атентати и стана тази война с ИД. Загинаха невинни хора и това отслаби ЕС\", смята Марков. Той определи като успешна и балансирана политиката на премиера Бойко Борисов по отношение на Турция и Русия, както и, че това високо се оценява от западните ни партньори. \"Политиката на премиера е да сме добре с всички. Евала му правя, че ходи при Ердоган. Какво ще стане ако Ердоган ни пусне ордите...Ние сме малка страна и няма Европа да ни реши проблемите, ние трябва да си ги решим\", коментира той. \"Въпросът за охраната на границите е много важен. В България няма бежанци, защото Турция пази Европа. Дотам се е докарал този ЕС, че не може да се защити\", каза още Марков. \"В България няма респект към властта. Ние сме световни шампиони по публични убийства и безнаказаност и масови катастрофи. Очевидно при комунизма страхът е ръководел българина да не прави такива неща. Едно време българинът плачеше за държавата, сега плаче за държава\", коментира депутатът. Според Марков, \"най-големият цирк ще бъде през май в София на конгреса на ПЕС. Няма социалисти, това са джендъри, които мислят само за бракове и банки\".", "date": "2018.04.21", "title": "Г. Марков: Борисов води балансирана политика към Турция и Русия"}
{"url": "http://www.faktor.bg/bg/articles/novini/balgariya/iznudvaniyat-biznesmen-ivancheva-si-poiska-parite-nyama-zagovor", "text": "\"За съжаление Десислава Иванчева наистина си поиска парите и сама определи мястото и времето, по което да й бъдат дадени. Няма заговор\",  заяви пред Нова телевизия бизнесменът Александър Ваклин, който е подал сигнала срещу кметицата на \"Младост\". За схемата той разбрал, след като седмица след седмица служителите му се връщали с различни оправдания защо преписката не се пуска. \"Направих четири опита да си запиша час за среща с кметицата на район \"Младост\" и да обсъдя с нея в официалното й приемно врем ситуацията. На нито една от тези срещи тя не дойде, а присъстваше някой неин заместник\", разказа той. \"Убеден съм, че тя е била крайният получател на парите\", заяви Ваклин. \"Трябва да се прекрати една порочна практика\", обясни Ваклин позицията си.", "date": "2018.04.21", "title": "Изнудваният бизнесмен: Иванчева си поиска парите, няма заговор"}
{"url": "http://www.faktor.bg/bg/articles/novini/svyat/zemetresenie-ot-4-9-po-rihter", "text": "Земетресение разтърси Гърция. Трусът е бил със сила 4.9 по Рихтер.  Епицентърът му бил в Егейско море на 95 километра югоизточно от град Солун.  Земетресението не усетено у нас.  Няма данни за материални щети или пострадали хора.", "date": "2018.04.21", "title": "Земетресение от 4.9 по Рихтер"}
{"url": "http://www.faktor.bg/bg/articles/novini/balgariya/slanchevo-i-toplo-dnes-1-1", "text": "Ще бъде предимно слънчево с временни увеличения на облачността главно над източните райони. Това сочи прогнозата на Националния институт по метеорология и хидрология при БАН.  Сутринта минималните температури ще бъдат между 5 и 10 градуса, но през деня бързо ще се затопли и максималните ще бъдат 18-23 градуса.  По Черноморието ще преобладава слънчево време с максимални температури 15-17 градуса.  Над планините ще е предимно слънчево с максимална температура на височина 1200 м около 13 градуса, на 2000 м- около 6 градуса.", "date": "2018.04.21", "title": "Слънчево и топло днес"}
