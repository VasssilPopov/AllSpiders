{"url": "https://www.faktor.bg/bg/articles/dancho-tsonev-se-radikalizira-iskame-ostavka-na-pravitelstvoto-i-predsrochni-izbori-ako-valeri-simeonov-ostane", "text": "Смятаме, че този парламент е с изчерпан ресурс. От две години говорим, че България има нужда от програма за ускорено развитие, каквато има ДПС. Ако Валери Симеонов остане на поста вицепремиер искаме оставка на правителството и предсрочни избори. Не става въпрос за пари. Майките казаха, че искат промени, а не пари. Става въпрос за морал и чест. Това заяви в предаването \"Панорама\" по БНТ заместник-председателят на ПГ на ДПС Йордан Цонев. Един човек, кого общественото мнение свързва именно с пари, а не с морал и чест. Но така е модерно, да искаш онова, което нямаш.  \"В острата декларация, която направихме днес, има едно силно изречение \"или вицепремиерът си отива или управляващите си подават оставката, или остава позорът\". Това \"уж болни деца\" превърна държавата ни в \"уж\" европейска държава. Валери Симеонов е изключително циничен в думите си. Едва ли ГЕРБ искат да са \"уж\" европейски насочени. Властта не може да е заложник на един човек\", категоричен беше Цонев, но едва ли някой му повярва, че е толкова потресен. В коалиционното споразумение няма такова нещо, което спира отстраняването на вицепремиер, каза Цонев, като цитира точка от споразумението, продължавайки: \"ГЕРБ имат възможност за свалянето му\" \"Валери Симеонов не знае къде е, не знае своята отговорност и как да се държи. Такива думи не трябва да се изговарят от устата на никой политик. Нашият проблем е цивилизационен. ДПС няма да се държи конструктивно докато този човек е вицепремиер на държавата. Не искаме да допускаме такива хора до управлението и Европа не ги иска\", коментира заместник-председателят на ДПС. Интересна гледна точка. А кой иска ДПС?", "date": "2018.10.26", "title": "Данчо Цонев се радикализира: Искаме оставка на правителството и предсрочни избори,  ако Валери Симеонов остане"}
{"url": "https://www.faktor.bg/bg/articles/novini/balgariya/protestirashtite-mayki-vseki-den-shte-e-taka-do-ostavkata", "text": "Протестиращите майки и тази вечер блокираха движението в центъра на София.  След като протестът им с искане за оставка на вицепремиера Валери Симеонов започна пред Министерски съвет в 17.30 ч., той прерасна в шествие, предаде dir.bg. Демонстрантите преминаха по бул.\"Цар Освободител\" и стигнаха пред централата на НФСБ на ул.\"Раковски\" 134. Те скандираха: \"Валери - затвор\", \"Оставка\" и \"Позор\". От Столична община съобщиха, че трафикът по двете основни артерии в центъра на София е спрян, а тролеите временно са пренасочени по бул. \"Васил Левски\". Минути пред 20 часа движението на градския транспорт по ул. \"Раковски\" бе възстановено. Преди това от трибуната на протеста майките и техните симпатизанти бяха категорични, че всяка вечер ще е така до оставката: “Днес законите минаха първо четене. Под натиск стават нещата. Нека да не се отказваме. Нека да покажем, че под натиск искаме да махнат Валери Симеонов. Нека всяка вечер да сме тук“, казаха протестиращи. Това е петият пореден протест на майки на деца с увреждания и граждани с искане за оставка на вицепремиера Валери Симеонов. Те не приемат извинението, което той поднесе в сряда по настояване на коалиционния съвет и настояват вицепремиерът да напусне поста.", "date": "2018.10.26", "title": "Протестиращите майки: Всеки ден ще е така до оставката..."}
{"url": "https://www.faktor.bg/bg/articles/ima-zapodozryan-za-bombite-izprateni-do-protivnitsi-na-danald-tramp", "text": "Първи заподозрян бе задържан днес във Флорида за изпращането на подозрителните пакет до видни демократи, противници на президента Доналд Тръмп, предаде Франс прес, цитирана от БТА. Говорителка на американското министерство на правосъдието съобщи новината в Туитър, но не даде подробности. Впоследствие се разбра, че задържаният е \"основният заподозрян\" - според американски медии той е 56-годишен мъж, идентифициран с ДНК доказателства, предаде Би Би Си. Името му е Цезар Сейок. Арестуван е в района на град Маями, щата Флорида, уточни представител на правоохранителни органи, цитиран от Ройтерс. Броят на подозрителните пакети, изпратени през последните дни в САЩ до видни демократи и противници на Тръмп, достигна днес 12. Днес във Флорида бяха получени последните два засега. По-рано днес министърът на вътрешната сигурност Кирстен Нилсен каза, че поне някои от пакетите са били изпратени от Флорида. В резултат разследването се съсредоточи в югоизточния американски щат и по-конкретно върху център за преразпределение на пощенски пратки в района на Маями. Актьорът Робърт де Ниро призова днес американците да не се поддават на страха заради подозрителните пакети и да гласуват на междинните избори за Конгрес на 6 ноември. Самият Де Ниро бе адресат на такъв пакет, получен вчера в продуцентската му компания в Ню Йорк. \"Благодаря на Бог, че никой не бе ранен, и смелите и ефикасни сили на реда ни пазят\", коментира американският актьор в комюнике, изпратено до Франс прес.", "date": "2018.10.26", "title": "Има заподозрян за бомбите, изпратени до семейство Клинтън и Робърт де Ниро"}
{"url": "https://www.faktor.bg/bg/articles/elizabeta-kanchevska-milevska-shte-koordinator-na-parlamentarna-grupa-na-ottsepnitsite-ot-vmro-dpmne", "text": ". Елизабета Канчевска-Милевска, която заедно с още седем свои колеги от опозицията, подкрепиха конституционните промени и заедно с останалите си колеги от ВМРО-ДПМНЕ, които подкрепиха управляващите беше изключена от партията и остана независим депутат вероятно ще бъде координатор на новата парламентарна група в македонския парламент, съобщава македонското електронно издание “24 Вести“. Осемте опозиционни депутати, които миналия петък гласуваха за присъединяване към конституционни промени, днес следобед са подали уведомления до кабинета на председателя на парламента Талат Джафери, че ще действат самостоятелно, като независими депутати и образуват нова депутатка група. Джафери потвърди, че е получил индивидуални уведомления от тези депутати, че те ще се явяват в парламента в бъдеще независимо, като независими депутати. Междувременно в парламентарния архив беше изпратен официален документ, че тези депутати ще формират нова парламентарна група. Според неофициална информация, координатор на новосъздадената депутатска група ще бъде депутатката Елизабета Канчевска-Милевска.", "date": "2018.10.26", "title": "Елизабета Канчевска-Милевска ще e координатор на ПГ на отцепниците от  ВМРО-ДПМНЕ"}
{"url": "https://www.faktor.bg/bg/articles/novini/svyat/dzhon-boltan-shte-e-ot-polza-ako-rusnatsite-izlyazat-ot-krim-i-donbas-ne-izpolzvat-himicheski-orazhiya-za-ubiystva", "text": "Съветникът на Белия дом по националната сигурност Джон Болтън заяви днес, че САЩ искат да започната стратегически разговори с Русия относно агресивните действия на Китай. В интервю за Ройтерс, дадено в Тбилиси, където е на посещение, Болтън каза, че китайският ракетен потенциал е заплаха също за Русия, въпреки че \"сърцевината на Русия\" отстои на голямо разстояние от тези ракети. Той окачестви като \"отживелица от Студената война\" Договора за ликвидиране на ракетите със среден и малък обсег, подписан през 1987 г. между САЩ и тогавашния СССР, предава БТА.      Американецът отбеляза, че ще бъде от полза, ако руснаците \"престанат да се намесват в нашите избори\", ако \"излязат от Крим и Донбас в Украйна\", ако \"спрат да използват незаконни химически оръжия, за да извършват опити за убийства срещу руски емигранти на Запад\", и също ако \"по-малко се натрапват в Близкия изток\". По думите му подобно поведение на Москва е карало досега Вашингтон да налага санкции на физически и юридически лица от Русия.       Пред Ройтерс Джон Болтън каза, че понастоящем американски представители обсъждат дали да бъдат наложени нови санкции заради руската намеса в изборния процес в САЩ и анексирането на Крим. \"Ние ще направим, каквото трябва да направим и каквото смятаме за необходимо\", гласят думите му. На въпрос дали е възможно да бъдат наложени санкции на притежателите на руски държавни облигации, Болтън каза, че не знае за \"някакво санкциониране по въпроса за суверенния дълг\". Но според него това може да се случи, ако бъдат установени някакви подлежащи на санкции финансови трансакции на тези притежатели, но то няма да се отнася за самия дълг.      Русия постоянно отрича, че има нещо общо с някаква намеса в изборите в САЩ, отбелязва Ройтерс.", "date": "2018.10.26", "title": "Джон Болтън: Ще е от полза, ако руснаците излязат от Крим и Донбас, не използват химически оръжия за убийства..."}
{"url": "https://www.faktor.bg/bg/articles/tsvetan-tsvetanov-dps-vazpriema-ultumativniya-ton-na-prezidenta-i-korneliya-ninova", "text": "В момента наблюдаваме ултимативния тон на президента Румен Радев,  на лидера на БСП Корнелия Нинова. Сега и ДПС отива в тази посока. Убеден съм, че сте си направили извода от съвместното управление с БСП. Това каза председателят на ПГ на ГЕРБ и зам.-председател на партията Цветан Цветанов в предаването „Панорама“ по БНТ, отговаряйки на Йордан Цонев от ДПС. Между двамата избухна престрелка в студиото.  Четвърта точка  по договорености с представителите хората с увреждани е за 150 милиона лева, каза Цветанов. Не смятам, че има криза, която да е в неизпълнение на ангажименти в управленска програма, ангажименти, които са свързани с коалиционното ни споразумение. Това е едно преекспониране от тези, които са се забързали да идват на власт, без обаче да предлагат алтернатива и без да имат необходимата обществена подкрепа“, обясни той.  Във връзка с думите на вицепремиера Валери Симеонов относно майките на деца с увреждания председателят на ПГ на ГЕРБ заяви, че това са думи, които не трябва да излизат от човек на подобна позиция. \"Ние сме отправили призив да не правим подобни изказвания. Ако погледнем действията, дори на вицепремиера Валери Симеонов, мога да кажа, че той винаги е защитавал обществения интерес и решаване проблемите на хората с увреждания с увеличаване на средствата, които да бъдат заделени от държавата“, допълни Цветанов.", "date": "2018.10.26", "title": "Цветан Цветанов: ДПС възприема ултимативния тон на президента Румен Радев и Корнелия Нинова"}
{"url": "https://www.faktor.bg/bg/articles/novini/balgariya/anketa-priemate-li-ultimatuma-na-dps-ostavka-na-kabineta-i-predsrochni-izbori", "text": "Приемате ли ултиматума на ДПС - оставка на кабинета и предсрочни избори? Да Не Нямам мнение", "date": "2018.10.26", "title": "Анкета: Приемате ли ултиматума на ДПС - оставка на кабинета и предсрочни избори?"}
{"url": "https://www.faktor.bg/bg/articles/ministar-marinov-za-aresta-na-banevi", "text": "След като някой е арестуван, това означава, че има достатъчно данни за извършено престъпление. Подробности няма да разгласявам, защото и в момента се провеждат процесуално-следствени действия под надзора на специализираната прокуратура. Това обяви в Кърджали министърът на вътрешните работи Младен Маринов по повод ареста на семейство Баневи във Франция. Той беше в града, за да благодари искрено на служителите и гражданите, инициирали изграждането на паметника на загиналите в изпълнение на служебния си дълг служители на ОДМВР и РДПБЗН в Кърджали.  \"Когато работим, ние не работим срещу семейства или срещу конкретни лица. Ние работим по извършено престъпление и стигаме до извършителя\", изтъкна министър Маринов.  Той поясни, че прокуратурата е водеща в разследването и нямал право той да дава данни по случая, пише dir.bg. Според Младен Маринов арестуваните ще бъдат доведени в България, когато реши френският съд, след като бъдат представени всички документи от българска страна по механизма за международна правна помощ.", "date": "2018.10.26", "title": "Маринов за ареста на Баневи: Не работим срещу семейства, а срещу извършено престъпление"}
{"url": "https://www.faktor.bg/bg/articles/novini/balgariya/goran-blagoev-opasyavam-se-che-nyakoe-izpovedanie-mozhe-da-izpolzva-noviya-zakon-za-da-izvivat-ratsete-na-darzhavata", "text": "Нужен е диалог между различните изповедания, преди да бъде приет новия закон. Но аз се опасявам, че този дебат може да бъде използван от някоя от тези общности, за да извива ръцете на държавата. Това заяви в студиото на БНТ журналистът и познавача на религиозните проблеми Горан Благоев.  Поводът за коментара му острата реакция на БПЦ срещу новия закон за вероизповеданията.  Той посочи, че църквата има право да реагира срещу този нов закон, но все пак тя е част от обществото и тя има своята мисия. В тази връзка тя трябва да направи видими своите финанси. До преди 1944 г. църквата е правила своя финансов отчет в Държавен вестник. В този смисъл – държавата трябва да стегне дисциплината по отношение на финансовите дела на църквата. Защото сега никой не знае какви имоти има Църквата. Ако бъде направен един регистър на църковните имоти, може да се окаже, че тя не се нуждае от финансиране от държавата, а от едно добро менажиране.  Благоев застана зад писмото на учените от БАН, което според него е в защита на БПЦ, но и на всички други религиозни общности – католици, арменци, евреи, евангелисти.", "date": "2018.10.26", "title": "Горан Благоев: Опасявам се, че някое изповедание може да използва новия закон, за да извива ръцете на държавата"}
{"url": "https://www.faktor.bg/bg/articles/novini/svyat/prokuraturata-v-turtsiya-iska-ekstradatsiya-na-18-te-zapodozreni-za-ubiystvoto-na-kashogi", "text": "Истанбулската прокуратура е подготвила искане за екстрадация от Саудитска Арабия на 18-те заподозрени за убийството на саудитския журналист Джамал Хашоги, посочи в съобщение днес турското министерство на правосъдието, предаде Ройтерс, цитирана от БТА. Рияд обяви, че 18 души са арестувани и петима високопоставени правителствени служители са уволнени в рамките на разследването на случая. Турският президент Реджеп Тайип Ердоган призова саудитското правителство да предаде заподозрените на Турция, за да бъдат съдени.", "date": "2018.10.26", "title": "Прокуратурата в Турция иска екстрадация на 18-те заподозрени за убийството на Хашоги"}
{"url": "https://www.faktor.bg/bg/articles/obshtestvo/zakon-i-red/vav-vidin-podpaliha-zhilishte-na-sadeben-sluzhitel-i-kola-na-politsay", "text": "Палеж във Видин. Апартамент и автомобил, паркиран пред същия блок, горяха едновременно в четвъртък вечер. По първоначална информация колата е собственост на граничен  полицай, а апартаментът е на служителка в Административния съд. Разследващи предполагат, че престъпниците са объркали жилищата, тъй като апартаментът, в който живеел служителят на \"Гранична полиция\", се намира на същото място, но един етаж над опожарения. При инцидента няма пострадали. Полицията е направила оглед, а щетите са големи.", "date": "2018.10.26", "title": "Във Видин подпалиха жилище на съдебен служител и кола на полицай"}
{"url": "https://www.faktor.bg/bg/articles/ikonomika/biznes/rosen-bachvarov-balgarite-gubyat-330-mln-lv-godishno-ot-neotcheteni-oboroti", "text": "Представителят на бизнеса Ясен Танев заяви, че държавата трябва да даде отсрочка за смяна на касовите апарати. По думите му, мярката е необходима, но трябва да се прецизират текстовете.  \"Ние не обсъждаме подобна отсрочка към настоящия момент. Всяка година обаче държавата и хората губят около 330 млн. лева неотчетени обороти. С новия софтуер се въвежда регулация. Чрез тях всеки гражданин ще може да упражнява контрол. Става въпрос за 190 000 касови апарата, които не са регистрирани по ДДС\", заяви пред БТВ говорителят на НАП Росен Бъчваров. Двамата с Танев се съгласиха, че не са опоненти, а се намират от една и съща страна на барикадата. Целта им е да има по-ефикасно събиране на данъците. Бъчваров допълни, че с новата система ще бъдат изловени ресторанти с по 8 души персонал и 60 лв. оборот. \"Софтуерите няма да помогнат. Който е решил да не маркира касови бележки, няма да бъде спрян\", опонира Ясен Танев.", "date": "2018.10.26", "title": "Росен Бъчваров: Българите губят 330 млн. лв. годишно от неотчетени обороти"}
{"url": "https://www.faktor.bg/bg/articles/shineyd-okonar-prie-islyama-i-smeni-imeto-si", "text": "Ирландската певица Шиниъд О'Конър обяви, че е приела исляма. Изпълнителката на хита от 1990-а Nothing Compares 2 U е променила своето име на Шухада Давит. Тя пише още, че решението ѝ е \"естествен завършек на всяко теологическо пътешествие\". Певицата се показа носейки хиджаб и пеейки адхан - мюсюлмански призив за молитва.  Всяко изследване на Писанията води до исляма. Което прави останалите писания излишни. Ще ми бъде дадено (друго) ново име. То ще бъде Shuhada', добавя звездата. В туитър тя благодари на мюсюлманите, които са я приветствали след обявяването на решението ѝ.", "date": "2018.10.26", "title": "Шинейд О'Конър прие исляма и смени името си"}
{"url": "https://www.faktor.bg/bg/articles/layf-stayl/moda/tsveti-pironkova-puska-svoya-modna-liniya", "text": "Цветана Пиронкова представи днес собствена марка за облекла - \"Пиронетик\". Тя загатна за създаването на своя модна линия още през 2016 г. на \"Уимбълдън\", но официалният старт беше даден днес с откриването на онлайн платформа. \"Добре дошли в света на дрехите Pironetic, създадени в Пловдив с много любов. Пожелавам ви много радост и вдъхновение от спорта и движението с нашия нов бранд. След дълъг период на усилена работа, скици, дизайн, материи, цветове и много отдаденост екипът ни има повод да се гордее със срещата, която дадохме на две от големите ми страсти живота - спорта и модата\", каза Пиронкова. Колекцията ще се продава онлайн на адрес www.pironetic.com. \"Първата колекция идва с послание към дамите да направят смело първата крачка към движението и има за цел да ги мотивира и провокира към любов към спорта с почерка на елегантния стил. Посланието звучи в атлетичния дух на спортистката и апелира към съвременните жени да не се страхуват да бъдат себе си, да направят дръзка крачка, дори да сбъркат, да не спират, а да продължат с поглед напред\", се казва в съобщението. \"В цветната линия се открояват любимите на Цвети Пиронкова пастелни тонове - розова пудра, мента и праскова, излъчващи женственост и нежност, и елегантно допълват изчистения дизайн на моделите. Цветовете мента и праскова носят също асоциация за свежест и хармония, стоят добре с всички тоналности на кожата и открояват оригиналните детайли и свободата, която носят нашите модели и кройки\", допълват от \"Пиронетик\".", "date": "2018.10.26", "title": "Цвети Пиронкова пуска своя модна линия"}
{"url": "https://www.faktor.bg/bg/articles/na-kosam-samoletat-s-hari-i-megan-se-razmina-s-katastrofa", "text": "Чартърният самолет \"Боинг 737\" на Qantas, с който принц Хари и съпругата му Меган се връщаха от Тонга, се размина със сблъсък с друга машина на пистата на летището в Сидни. Броени секунди преди да се приземи, пилотът Найджъл Росър видя самолет, който бе забавил излитането си, и веднага вдигна боинга, за да предотврати неизбежната катастрофа.  Още новини за знаменитостите ще намерите тук   Самолетът направи допълнително кръгче над града, след което се приземи безаварийно на опразнената писта.   \"Имаше самолет, който заемаше пистата\", обясни капитанът. \"Бяхме прекалено близо, затова решихме да отложим приземяването. На това му казваме изпуснат подход\", добави Найджъл Росър.", "date": "2018.10.26", "title": "Самолетът с Хари и Меган се размина на косъм с катастрофа (Видео)"}
{"url": "https://www.faktor.bg/bg/articles/kultura/art-faktor/preizbraha-plamen-kartalov-za-direktor-na-darzhavnata-opera-i-balet", "text": "Акад. Пламен Карталов е преизбран за директор на Националната опера и балет за трети пореден и общо четвърти мандат. Изборът бе направен след събеседване с избраните кандидати за поста, проведено преди два дни, на 24 октомври. Десетчленна комисията, оглавена от диригента и преподавател по дирижиране проф. Пламен Джуров, изслуша идеите за развитието на институцията на световноизвестната оперна прима Дарина Такова, диригента на националния филхармоничен хор \"Светослав Обретенов\" Славил Димитров и акад. Карталов. Министерство на културата обяви конкурс за поста, след като мандатът на последния изтече на 18 юли тази година.", "date": "2018.10.26", "title": "Преизбраха Пламен Карталов за директор на Държавната опера и балет"}
{"url": "https://www.faktor.bg/bg/articles/ikonomika/v-karolev-naduva-se-balona-na-imotniya-pazar", "text": "„Цената на суровия петрол, от който се правят горивата, расте втора поредна година, а средната цена през 2016 година е била към 44 долара на барел, през 2017-а е 50 долара, а през 2018-а е 67 долара за барел, т.е. виждаме едно 40-процентно увеличение през последните две години. Суровината като расте, няма как да не расте цената и на крайния продукт. В България горивата продължават да са на най-ниските цени в ЕС”, заяви пред Нова телевизия икономистът Владимир Каролев. Въпреки че, според икономическите принципи, цената трябва да се намалява с увеличаването на търсенето, при цената на бензина това правило не важи.  „В момента има по-голямо предлагане, защото и Саудитска Арабия и Русия увеличават предлагането си, но в същото време на 4-ти ноември ще влязат санкциите на САЩ срещу Иран и иранският петрол, според анализаторите, ще намали достъпа си до международните пазари и това трябва да е фактор към увеличението на цените. В същото време обаче, ако Саудитска Арабия и Русия увеличат сериозно производството си, ако САЩ  намалят запасите си, тогава няма да се увеличи цената на петрола”, обясни икономистът. По думите му, на цените на дребно също влияят много фактори. „Включително и желанието на собствениците на бензиностанции да си покрият разходите и да изкарват печалба. Никой не работи без печалба. Тези, които работят без печалба, си дават парите на банките за депозит”, обясни Каролев. „Надува се балона на имотния пазар. Цените на имотите в София още не са стигнали нивата преди кризата през 2008-2009-а година. Тук има много обективен фактор за увеличеното търсене на жилища. Факторът се нарича нискобюджетни авиокомпании за отдаване на квартири под наем. При ръст на трафика на летище София от 30% за последните две години, това са предимно чужденци, които идват за кратки ваканции. Значима част от тези жилища се купуват, за да се отдават на краткосрочни наеми на туристи в София предимно. Устойчив фактор е нарастването на доходите в София. Той позволява хората да си купуват нови жилища”, обясни Владимир Каролев.", "date": "2018.10.26", "title": "В. Каролев: Надува се балона на имотния пазар"}
{"url": "https://www.faktor.bg/bg/articles/ikonomika/goranov-ochakva-podobryavane-na-kreditniya-reyting-na-balgariya-dogodina", "text": "\"От лятото имаме добра перспектива от кредитните агенции, ако всичко върви добре, би следвало и бихме могли да очакваме подобряване и на кредитния рейтинг на България\", заяви министърът на финансите Владислав Горанов. \"Основните разходни приоритети на проектобюджета следват до голяма степен заложените в програма на МС цели и поети ангажименти от тази година\", каза министърът по време на заседанието на Националния съвет за тристранно сътрудничество днес, на което ще бъде обсъден проектът на Закон за държавния бюджет на България за 2019 г. и проектът на актуализирана средносрочна бюджетна прогноза за периода 2019-2021 г. като мотиви към него. Най-големите акценти са свързани с образованието\", допълни той. \"Следваме в сферата на отбраната поетия ангажимент за поетапно увеличение на разходите за отбрана до определения процент от БВП в съответствие с Националния план за повишение на разходите за отбрана до 2 на сто от БВП до 2024, като за следващата година общо разходите за отбрана възлизат на 1,8 млрд. лева, или 1,58 на сто от прогнозирания БВП, като са отделени средства за модернизиране и за поддържане на националните отбранителни способности\", каза министърът. В социалната политика Горанов напомни, че отчитайки нарастването на цените на енергоносителите, са предвидени и до края на тази година, и в следващата увеличение на целевите помощи за отопление, като в следващия бюджет, в разчетите за бюджета на социалното министерство са предвидени 50 на сто повече средства за енергийни помощи. \"Това в номинал означава 40,4 млн. лева повече за следващата година в бюджета на ведомството за тази политика\", каза министър Горанов.  За да се обезпечи финансовата рамка на новото законодателство в сферата на хората с увреждания, по бюджета на социалното министерство са разчетени 150 млн. лева допълнително, като те се запазват в следващите години от прогнозния период до 2021 г. За въвеждане на нов вид месечна помощ за деца без право на наследствена пенсия от починал родител е предвидена индивидуална помощ от 115 лева, като 7 млн. лева са предвидени по бюджета на социалното ведомство за тази цел. Заложена е и мярка за увеличение с десет на сто на средствата за заплати и осигурителни вноски от 2019 г. за бюджетната сфера, както и увеличение на възнаграждението в сектор \"Образование\" средно с 20 на сто за следващата година за педагогическия персонал. Растат и разходите за персонал в МВР и МП. По отношение на неданъчните приходи за следващата година се очаква ръст, което основно е заради планираните приходи от Фонд \"Сигурност на електроенергийната система\", който по методология трябва да се отчита като част от Консолидираната фискална програма и на приходите от въвеждането на тол такси и електронна винетка. Очакван е и допълнителен приход от заплащане на първоначално концесионно възнаграждение за възлагане на концесия за строителство за обект \"Гражданско летище за обществено ползване София\". Остава приоритет управлението на еврофондовете, като са разчетени достатъчно разходи, за да може да се навакса усвояването на фондовете според графиците на програмния период.  Горанов напомни, че нов момент в общата изравнителна субсидия е това, че общините, които имат по-нисък фискален капацитет, ще получат по-голям достъп до изравнителната субсидия, с което се очаква да се намалят фискалните дисбаланси на местно ниво. Големите 19 общини ще получат намаление на изравнителната субсидия, защото нейната цел е своеобразна кохезионна политика между отделните райони в страната.", "date": "2018.10.26", "title": "Горанов очаква подобряване на кредитния рейтинг на България догодина"}
{"url": "https://www.faktor.bg/bg/articles/proektobyudzhet-za-2019-pensiite-skachat-s-5-7-ot-1-yuli-dogodina", "text": "Министърът на труда и социалната политика Бисер Петков и министърът на здравеопазването Кирил Ананиев представиха пред Националния съвет за тристранно сътрудничество проектите на бюджет за 2019 година на Държавното обществено осигуряване и на НЗОК. В проекта на бюджет на ДОО е заложено от 1 юли 2019 година пенсиите, отпуснати до 31 декември 2018 година вкл., да се увеличат 5,7 на сто. От 1 юли 2019 г. минималната пенсия ще се увеличи от 207,60 на 219,43 лв. Социалната пенсия се променя от 125,58 лв. на 132,74 лв. Таванът на пенсиите от 1 януари 2019 г. се запазва на 910 лева, а от 1 юли се увеличава до 1200 лева. Мярката се отнася за всички пенсии без оглед на момента на отпускането. При изчисляване на индивидуалния коефициент на пенсиите, отпуснати с начална дата след 31 декември 2018 година, отпада изборът на трите най-добри последователни години за периода преди 1997 година, както и периодът 1997 -1999 година. Запазва се минималният дневен размер на обезщетението за безработица - 9 лева и максималният - 74,29 лв. Запазва се и периодът на изплащане на обезщетения за бременност и раждане - 410 дни, както и размерът на обезщетението за отглеждане на дете от 1 до 2 години - 380 лева. Запазва се режимът за изплащане на болнични - първите три работни дни от осигурителя, а от четвъртия ден - от ДОО. Запазва се и периодът за дохода, който се взема предвид при изчисляване на размерите на краткосрочните обезщетения при временна неработоспособност - 18 календарни месеца, а при бременност и раждане и безработица - 24 месеца. Запазва се размерът на осигурителната вноска за фонд \"Пенсии\" на нивата от 2018 година, както и размерите на вноските за други фондове на ДОО, а също и съотношенията между осигурители и осигурени. За 2019 година не са договорени минимални осигурителни прагове. Без налагане на административно увеличение на праговете, при планирано увеличение на минималната заплата - с 9,8 на сто, средното увеличение на минималните осигурителни прагове през 2019 година ще е около 4,7 на сто, сочи проектобюджетът. Увеличава се минималният осигурителен доход за самоосигуряващите се - от 510 лева на 560 лева, а за земеделските стопани и тютюнопроизводителите от 350 лева на 560 лева. Максималният осигурителен доход се променя от 2600 лева на 3000 лева от 1 януари 2019 г. Догодина няма да се внасят вноски във фонд \"Гарантирани вземания на работниците и служителите\". Запазва се размерът на еднократната помощ при смърт на осигурен - 540 лева. Определя се максимален размер на гарантираните вземания - 1400 лева. С проекта се предлага от 1 юли 2019 година, както и от 1 юли на всяка следваща година максималният размер на пенсиите да се определя на 40 на сто от максималния осигурителен доход. Така таванът на всички пенсии догодина от 1 юли ще стане 1200 лева при максимален осигурителен доход 3000 лева. Предвидена е промяна и за прилаганата тежест за година осигурителен стаж във формулата, по която се изчислява размера на пенсиите. Тя ще е 1,2 процента от началото на 2019 година, като не се предвижда по-нататъшното й нарастване. С последната пенсионна реформа се предвиждаше тежестта да достигне постепенно до 1,5. Министър Кирил Ананиев посочи, че общите разходи за здравеопазване в консолидираната фискална програма за 2019 година достигат 5 млрд. 257 милиона и 200 хиляди лева , което е 4,5 на сто от БВП. Спрямо предходната година е налице ръст на разходите с около 547 милиона лева. Разчетените средства за здравеопазване за 2019 година отразяват държавната политика в областта на общественото здраве и здравното осигуряване, като в бюджета на НЗОК са предвидени допълнителни разходи в размер на около 490 милиона лева. С този ръст на разходите ще има устойчивост, стабилност и предвидимост в здравноосигурителната система, каза Ананиев.", "date": "2018.10.26", "title": "Проектобюджет за 2019: Пенсиите скачат с 5.7% от 1 юли догодина"}
{"url": "https://www.faktor.bg/bg/articles/dimitar-delchev", "text": "„Четвърти мандат няма да има за ГЕРБ. И ГЕРБ, и патриотите показват едно вкопчване във властта, едно закопчаване към министерските столове с цел „Дайте колкото може повече неща да свършим за себе си в момента, пък като паднем от власт, тогава ще му мислим\". Това коментира в ефира на БНР лидерът на Движение \"България на гражданите\" (ДБГ) Димитър Делчев. По думите му БСП и ДПС не могат да са заплаха на ГЕРБ, защото те са съучастници на ГЕРБ в това управление и то е очевидно. Основното, което заплашва Борисов, е огромното отвращение на хората от лицето на кабинета \"Борисов\" 3, което се разкри през последните няколко седмици – безчовечното, аморалното лице, което има смелостта и няма никакви задръжки да каже на едни хора, които имат съвсем нормални искания, че те нямат право да ги искат и трябва да си ходят нещастни и болни, на всичкото отгоре трябва да го правят с усмивка на уста. Това е нагло, посочва партийният лидер. Делчев е на мнение, че Борисов се е забавил много за това да отнеме ресора на Валери Симеонов, който отговаря за социалната политика. Той очаква премиерът да отнеме напълно ресора на своя вицепремиер. Според него Законът за личната помощ и Законът за хората с увреждания трябва да се приемат мигновено. Според Димитър Делчев единствената алтернатива на управлението и на модела е демократичната общност. По думите му експертиза и желание за промяна има единствено в демократичната общност. Все пак той има опасение, че може да се \"повторят грешките от миналото, което може да провали поредното желание да се обедини\", смята Делчев.", "date": "2018.10.26", "title": "Димитър Делчев: БСП и ДПС не могат да са опозиция, те са съучастници на ГЕРБ във властта"}
{"url": "https://www.faktor.bg/bg/articles/i-spetsprokuraturata-potvardi-aresta-na-banevi-zadarzhani-sa-v-nitsa", "text": "В 8:50 часа сутринта в град Ница са задържани Евгения и Николай Баневи. Това съобщи пред журналисти шефът на Спецпрокуратурата Иван Гешев.  От думите му стана ясно, че задържането е станало след издадена от компетентните български власти европейска  заповед за арест. Разследването срещу тях е от около 2 месеца.    Обект на разследването, заради което бизнесменът Николай Банев и съпругата му Евгения бяха арестувани във Франция, е източването на завод „Полимери” в Девня, обяви пред журналисти зам.-главният прокурор Иван Гешев. По-рано днес стана ясно, че разследващи разпитват лица и извършват обиски и изземвания на няколко адреса във връзка с приватизираното и по-късно фалирало предприятие. В рамките на деня стана ясно, че се проверяват всички офиси на фамилията, както и къщата им. Съседите на Баневи твърдят, че не са ги виждали от няколко месеца. „Основен обект на разследването е източването на приватизираното предприятие „Полимери”. Резултатът за всички е ясен – от 1800 работници, които са 1800 семейства, в момента се изхранват 0 семейства”, коментира обвинителят. Иван Гешев благодари на компетентните френски власти, които са съдействали на българските органи.", "date": "2018.10.26", "title": "И спецпрокуратурата потвърди ареста на Баневи: Задържани са в Ница"}
{"url": "https://www.faktor.bg/bg/articles/dps-udari-po-masata-ostavka-i-predsrochni-izbori", "text": "Оставка на правителството и предсрочни избори. Това обяви  ДПС след днешното заседание на Централния съвет на партията. Оценката ни е, че участието на националистите във властта нанася огромни щети на демокрацията, ерозира държавността и подкопава крехкото доверие в институциите, коментира лидерът Мустафа Карадайъ. По думите му основна отговорност носи ГЕРБ и определи управлението като пълен провал.  Партийният лидер обясни, че несъобразяването с европейските ценности поставя под въпрос евроатлантическата ориентация на страната. А непрекъснатите скандали поставяли страната пред риск. Демокрацията е заплашена, стабилността е пред риск и това изисква спешни действия от нас, категоричен бе Карадайъ. ДПС заявява, че това управление е вредно за страната и призовава всички нацианално-отговорни партии да се обединят за решителни действия за прекратяване на заплахите за демокрацията и държавността. Призова всички партии и институции да предприемат необходимите действия да запазят мира, да защитят демокрацията и да гарантират правата и свободите на всички на български граждани. Има различни изходи - или оставка на един вицепремиер, или оставка на цялото правителство, или позорът е за всички, за цялата страна, коментира Карадайъ. Той обаче не разкри какви ще бъдат тактическите им действия в изпълнението на тази задача, но уточни, че ще бъдат използвани всички демократични политически инструменти. Предсрочни избори в тази ситуация са неизбежни, категоричен бе Карадайъ. \"Въпросът е какво се случва в държавата. Не споделяме философията стани да седна. Какво като ще има ново правителство в рамките на тази НС или ново след избори, ако ще се случва същото в страната\", попита лидерът. Според него алтернативата не била в персоните, а в същността на развитие на страната, в ясната програма за ускорено развитие на страната. Скоро всички български граждани ще поискат промяна. Промяната е неибежна. Всяка забава ще доведе до още по-тежки последици и ние ще платим по-висока цена, каза още Карадайъ и се обърна към партиите с доказана привързаност към европейските ценности. ДПС ще поиска среща с главния прокурор и шефовете на върховни съдилища заради решение на Общинския съвет в Стара Загора да сменя имена. В това Карадайъ видя план за нов Възродителен процес.", "date": "2018.10.26", "title": "ДПС удари по масата: Оставка и предсрочни избори"}
{"url": "https://www.faktor.bg/bg/articles/rumen-radev-i-15-negovi-eksperti-dali-saveti-na-ninova-kak-da-si-varnem-darzhavata", "text": "Президентът Румен Радев обсъди с лидера на Българската социалистическа партия Корнелия Нинова и нейния екип проекта на БСП \"Визия на България\", съобщи БТА. Срещата с президента беше впечатляваща, заяви Нинова. Президентът Радев участваше в нея с екип от 15 души - секретари, съветници и експерти, каза Нинова пред журналисти след срещата. Разговорът беше детайлен и по секторни политики. Бяхме поздравени от президента за подхода за прозрачен дебат по ключови въпроси, добави лидерът на БСП. Имаме съвпадение по позиции между БСП и Румен Радев за връщане на ролята на държавата по ключови сектори от обществения и политически живот и получихме препоръки как да бъдат конкретизирана тази роля в отделните сфери, съобщи Нинова. На едно мнение сме, че трябва всички да работим за възстановяване доверието на институциите чрез конкретни мерки. Цели системи си нуждаят от промяна на моделите, по които функционират. Това са здравеопазването, образованието и системата на социалната държава, каза Нинова. Това беше работна и много добре подготвена среща като експертиза. Следващата среща ще бъде, когато дискусията по \"Визия за България\" приключи и бъде детайлизирана. Възнамеряваме тази дискусия да мине до края на годината. На въпроси на журналисти тя отговори, че на срещата с президента не е била обсъждана обща управленска програма или предсрочни парламентарни избори. Нищо извън \"Визия за България не е било обсъждано\", отбеляза лидерът на БСП. Беше поставен въпрос за нетрайното законодателство и такова, което противоречи на законодателната политика в ЕС, както и че масово се внасят законопроекти през депутати, както и че през преходни и заключителни разпоредби на един закон се предлагат промени в 16 други закони, които нямат нищо общо, каза Нинова. Говорихме за начина, по който държавата да влезе в икономиката с пълната уговорка, че става въпрос за европейски и пазарни механизми - подпомагане на държавата за развитие на икономиката, на инвестициите и на регионалното развитие, добави Нинова. Говорихме за промяна на модела на здравеопазването, както и образованието, духовността и културата. Помощта от президента идва чрез експертизата и чрез оставения отворен разговор за съдействие за финализиране на \"Визия за България\", каза лидерът на БСП. На срещата конкретно не е бил обсъждан предложеният от БСП алтернативен държавен бюджет, но говорихме за действащия модел на данъчна политика и неговата промяна, посочи Нинова.", "date": "2018.10.26", "title": "Нинова след среща с президента: Радев ни даде акъл да върнем ролята на държавата, за което сме на едно мнение"}
{"url": "https://www.faktor.bg/bg/articles/tsvetanov-shte-uchastva-v-8-miya-universitet-na-stareyshinite-gerb-v-sandanski", "text": "Председателят на ПГ на ГЕРБ и зам.-председател на партията Цветан Цветанов ще участва в осмия университет на Старейшини ГЕРБ „Успешното европредседателство на България и новите предизвикателства пред ЕС“ в събота, съобщиха от пресцентъра на ГЕРБ. Форумът ще се проведе в парк хотел „Пирин“ в Сандански, като негови организатори са съвместно „Сдружение граждани за европейско развитие на България“, Фондация „Ханс Зайдел“ и СГЕРБ. Конференцията ще бъде открита в 9.00 от председателя на СГЕРБ и вицепрезидент на Европейския съюз на гражданите-сеньори към ЕНП Николай Андреев, народния представител от ГЕРБ-Благоевград и областен координатор на партията Даниела Савеклиева, представителя на Фондация „Ханс Зайдел“ за България Богдан Мирчев и президента на Европейския съюз на гражданите – сеньори към ЕНП Ан Херманс. Гост-лектори на форума ще бъдат министърът на Българското председателство на Съвета на ЕС Лиляна Павлова, министърът на транспорта Росен Желязков, министърът на енергетиката Теменужка Петкова, зам.-министърът на външните работи и председател на Младежи ГЕРБ Георг Георгиев, евродепутатите Андрей Ковачев, Андрей Новаков, Емил Радев и Владимир Уручев, председателят на Комисията по отбрана ген. Константин Попов и председателят на Комисията за контрол над службите за сигурност Димитър Лазаров. В рамките на събитието лекция на тема „Цифровата икономика като един от приоритетите на ЕС – актуално състояние и перспективи“ ще изнесе и българският еврокомисар по цифровата икономика и общество Мария Габриел.", "date": "2018.10.26", "title": "Цветанов ще участва в 8-мия университет на Старейшините ГЕРБ в Сандански"}
{"url": "https://www.faktor.bg/bg/articles/novini/svyat/evrokomisar-yourova-v-italiya-si-igrayat-s-oganya-po-otnoshenie-na-romite", "text": "„Играем си с огъня“. Така еврокомисарката по правосъдето Вера Йоурова коментира отношението към ромите в Италия. Поводът бе припомнянето на италиански журналист на изказване не на кого да е, а на самия председател на Европарламента Антонио Таяни.  В началото на седмицата Таяни заяви в интервю за италианската телевизия РАИ, че плановете на правителството в Рим за минималните доходи на гражданите не са в правилната посока, тъй като тези пари ще се озоват в джобовете на ромите, на чужди граждани от страни както от ЕС, така и извън него, но със сигурност не и в джобовете на много от гражданите на Италия. Журналистът също припомни и как евродепутатът Анджел Чока смачка с обувка записките на комисаря Пиер Московиси, както и думите на самия Московиси, че Италия върви към нелиберална демокрация. „Ще го кажа със свои думи. По отношение на ромите си играем с огъня. В миналото сме виждали подобно категоризиране на няки части от обществото. Спомням си някои нацистки документи, в които пише за „безполезни уста, които нямат нужда да ядат“. Това ни напомня мрачното минало и факта, че не сме си взели урок, за да не се повтори то повече\", каза Йоурова. Тя смята, че трябва да се води борба срещу речта на омразата, за да нямa повече игра с огъня. „Колкото до г-н Таяни, мисля, че той обясни какво е искал да каже“, допълни Йоурова. Еврокомисията наблюдава внимателно ситуацията с ромите във всички членки на ЕС.90 на сто от тях живеят в 11 страни. Дискриминацията срещу тях е в много сфери – жилищното настаняване, образованието, здравеопазването и други. Брюксел работи с интернет гиганти, които периодично трият от социалните мрежи послания на омразата. И чрез тази работа се вижда колко голяма е тази заплаха и срещу кого са посланията, отбеляза Йоурова. „След голямата миграционна вълна сега ромите отново излизат начело - извинете ме за циничния начин на изразяван -  в позицията на „шампиони“, завърши еврокомисарката, като имаше предвид кой сега привлича най-много омраза.", "date": "2018.10.26", "title": "Еврокомисар Йоурова: В Италия си играят с огъня по отношение на ромите"}
{"url": "https://www.faktor.bg/bg/articles/misteriya-potana-edin-ot-ostrovite-na-havayskiya-arhipelag", "text": "Един от островите на Хавайския архипелаг вече е в историята. Той потънал след урагана „Уалака”.  Островът е дълъг 1 км и широк 120 м. Той е вторият по големина в северозападния атол. Крайбрежието му е дом на 96% от хавайските зелени костенурки – животински вид, застрашен от изчезване, съобщава БГНЕС.   Представители на научната общност вярват, че други острови също могат да се окажат под водата заради климатичните промени.    Хавайският архипелаг се състои от 24 острова и атола, разположени в северната част на Тихия океан.", "date": "2018.10.26", "title": "Чудеса: Ураганът „Уалака” потопи един от островите на Хавайския архипелаг"}
{"url": "https://www.faktor.bg/bg/articles/makron-obiden-na-belgiytsite-kupili-amerikanski-f-35-vmesto-samoleti-tayfun", "text": "Френският президент Еманюел Макрон каза, че съжалява за решението на Белгия да избере изтребителите \"Ф-35\" на американската компания \"Локхийд Мартин\" пред самолетите \"Тайфун\" на европейския консорциум \"Юрофайтър\", съобщи Ройтерс. \"Това е решение, което беше резултат от процес, който аз много уважавам и който беше свързан с политически ограничения, характерни за Белгия, които не ми е работа да коментирам, но от стратегическа гледна точка то противоречи на европейските интереси\", заяви Макрон на пресконференция със словашкия президент Андрей Киска. \"Що се отнася до мен, аз съжалявам за направения избор\", каза той. Вчера Белгия обяви, че е решила да замени остарелите си изтребители \"Ф-16\" със самолетите на \"Локхийд Мартин\" в сделка за 4 милиарда евро. Решението е неуспех за Великобритания, Германия, Италия и Испания, които стоят зад \"Юрофайтър\", и означава отхвърляне на неофициалното предложение на Франция да продаде на Белгия изтребителя \"Рафал\", произведен от компанията \"Дасо авиасион\".", "date": "2018.10.26", "title": "Макрон обиден на белгийците - купили американски F-35 вместо самолети \"Тайфун\""}
{"url": "https://www.faktor.bg/bg/articles/korumbashev-nyama-da-ima-sdelka-za-brekzit-bez-garantsii-za-pravata-na-balgarite", "text": "Няма да гласуваме за „празен чек” и докато Великобритания държи на търговско споразумение с ЕС, то трябва да бъдат защитени и правата на нашите граждани. Това подчерта евродепутатът от ПЕС/БСП Петър Курумбашев в студиото на Би Ти Ви. Той посочи, че е бил на форум на Острова, посветен на алтернативите на Брекзит. По думите му британското общество осъзнава, че щедрите обещания за просперитет при излизане от ЕС няма как да станат реалност и нараства подкрепата за втори референдум. Курумбашев отбеляза, че и лейбъристите не са показали ясна позиция по темата, а лидерът им Джеръми Корбин „беше сякаш повече за Брекзит”. „Това е глупаво решение и за двете страни – Великобритания губи достъп до голям пазар, а Европейският съюз губи много силна икономика”, заяви социалистът евродепутат. Корумбашев подчерта, че ако се стигне до Брекзит, трябва да се уредят здравните права, достъпът до трудовия пазар и до образователната система на нашите сънародници и даде пример с таксите в университетите, които може рязко да се повишат за тези студенти, които не са британски граждани.", "date": "2018.10.26", "title": "Корумбашев: Няма да има сделка за Брекзит без гаранции за правата на българите"}
{"url": "https://www.faktor.bg/bg/articles/ivo-prokopiev", "text": "Част от кампания за репресия след критични публикации. Тази позиция изрази бизнесменът и издател на „Капитал” Иво Прокопиев в свой коментира в ефира на Би Ти Ви по повод оповестеното днес от прокуратурата обвинение срещу него за пране на пари. Той уточни, че това е „сравнително стара новина”, тъй като още от лятото е бил подведен под отговорност заради продажбата на „Каолин” преди няколко години. „Самото „обвинение” е напълно абсурдно. То звучи по следния начин – щом има нарушения по сделката (за приватизация от 90-те – б.р.), то последващата продажба е пране на пари”, посочи Прокопиев и изтъкна още, че раздържавяването на предприятието е било проверявано многократно без да са открити нарушения. „Целта е репресия, поводът е няколко публикации особено в последния брой на „Капитал”, свързани с тежка корупция в България”, категоричен беше бизнесменът. Според него и това обвинение, както и другите до момента, са „политически свързани”.  „Прокуратурата все повече се обръща от инструмент на законността в инструмент на беззаконието в България”, отбеляза той. Прокопиев посочи, че мярката му за неотклонение му позволява да напуска страната.", "date": "2018.10.26", "title": "Иво Прокопиев: Обвинението за \"Каолин\" е инструмент за упражняване на натиск"}
{"url": "https://www.faktor.bg/bg/articles/ikonomika/biznes/ikonomist-s-tozi-byudzhet-shte-prodalzhim-da-zatavame-v-tova-koeto-se-naricha-evropeyska-bednost", "text": "С този бюджет, с това развитие на нашата икономика все повече задълбочаваме нашето затъване в това, което може да се нарече европейска бедност.\" Това заяви пред БНР проф. Гарабед Минасян от Икономическия институт при БАН. \"Нашият БВП на човек от населението се оценява някъде на около 7 хиляди евро. Средноевропейското равнище е около 30 000 евро. С тези темпове, с които се развиваме, тази дистанция ще се увеличава. И логично се питаме - докога ще бъде така? Не е ли обидно за нас като нация, като хора, като индивиди това, че постоянно затъваме в това блато на европейската бедност и няма спасение? Непосредствено преди нас, на предпоследно място, се намира Румъния и румънският брутен вътрешен продукт на човек от населението е например някъде около 9 500-600 евро, тоест с една трета повече от това, което ние произвеждаме\", посочи проф. Минасян.  Основен въпрос е може ли държавният бюджет да въздейства на икономическата активност вътре в страната или не може, подчерта икономистът. По думите му, държавният бюджет е много мощен инструмент за въздействие на икономическия растеж и има механизми за това, които обаче у нас не се използват.   Гарабед Минасян отчита още \"изключително засилващо се бягство на български капитали в чужбина\". Той даде пример с първите осем месеца на настоящата година и изтъкна, че изработени и натрупани капитали от български граждани в размер на 3.1 милиарда евро са били изнесени в чужбина.", "date": "2018.10.26", "title": "Икономист: С Бюджет 2019 ще продължим да затъваме в това, което се нарича \"европейска бедност\""}
{"url": "https://www.faktor.bg/bg/articles/ikonomika/biznes/moskva-se-vrashta-v-igrata-potvardi-svoya-interes-v-realizatsiyata-na-proekta-belene", "text": "В рамките на провелото се в Москва 16-то заседание на Междуправителствената българо-руска комисия за икономическо и научно-техническо сътрудничество енергийният министър Теменужка Петкова се срещна с генералния директор на държавната корпорация за атомна енергия \"Росатом\" г-н Алексей Лихачов. Двамата обсъдиха ползотворното сътрудничество между двете страни при реализацията на програмата за удължаване живота на 5-ти и 6-ти блок на АЕЦ \"Козлодуй\". Това съобщават от министерството на енергетиката.  По време на срещата министър Петкова информира г-н Лихачов за приетото през месец юни решение на Народното събрание на Република България, съгласно което до края на октомври трябва да бъде изготвена процедура за избор на стратегически инвеститор за проекта \"Белене\". Също така ще бъде изготвена структура на проекта при заложените от държавата параметри – реализация на пазарен принцип и без предоставяне на държавна гаранция, чрез отделяне на активите и пасивите за проекта АЕЦ \"Белене\" в отделно проектно дружество. По думите на министър Петкова разработването на процедурата е на финален стадий. Ако парламентът възприеме подготвеният проект, изборът на стратегически инвеститор може да стартира до края на годината.  \"Ние ще разгледаме сериозно всякакъв вариант за участие в проекта, определен от българската държава\", заяви Лихачов.  Интересът на руската страна да участва в процедура по изграждане на АЕЦ \"Белене\" бе потвърден и от руския министър на енергетиката Александър Новак, с когото министър Петкова се срещна по-рано през деня. По нейните думи българската страна ще разчита на ползотворно сътрудничество с \"Росатом\", който е конструктор на АЕЦ \"Белене\" и производител на оборудването за централата.  Двамата министри обсъдиха развитието на двустранните отношения в областта на енергетиката и потвърдиха съществуващия потенциал за задълбочаването им. Министър Петкова информира своя руски колега за резултатите от проведеното 16-то заседание на междуправителствената комисия за икономическо и научно-техническо сътрудничество.", "date": "2018.10.26", "title": "Москва се връща в играта - потвърди своя интерес в реализацията на проекта \"Белене\""}
{"url": "https://www.faktor.bg/bg/articles/ekspert-tsenite-na-gorivata-ne-sa-visoki-zaplatite-ni-sa-malki", "text": "Цените на горивата в България са най-ниски за ЕС, доходите са ниски. Влизате в компютъра сравнявате и гледатe. Една и съща верига продава горивото на една цена във Варна, на друга - в други градове. В зависимост е от конкурентите. И това е нормално. Това заяви Андрей Делчев - изпълнителен директор на Българската петролна и газова асоциация в \"Лице в лице\" на Би Ти Ви. Слагат се такива цени, каквито пазара може да приеме. И затова в рамките на една верига има различни цени, дори в един град, допълни той. Нали не си представяте, че петролните фирми са се обединили да наложат геноцид на Северазопадна България. Там логистиката е най-тежка, разстоянията до тази част на България са най-дълги. Така Делчев обясни по-висаките цени на горивата в този регион. Развенчавам и мита за картел, категоричен бе той. Повишаване на цената на горивата той обясни с повишаване на цената на суровия петрол.Суровият петрол поскъпна със 17%, а на горивата с 5,1%. Така отговори изпълнителният директор на асоциацията, но въпреки това във Велико Търново и още няколко града на България се разбунтуваха срещу високите цени на бензина и дизела, за които точно сравнението с Люксембург показва, че са много високи. Междувременно стана ясно, че  Велико Търново се вдига срещу високите цени на горивата. Дизелът и бензинът в града са с около 20 и 30 ст. за литър по-скъпи в сравнение с другите градове. „Не е нормално цените във Велико Търново да са най-високи от цяла България и във всички други бензиностанции да са еднакви. Когато обявихме протеста, цените бяха 2,54 лв. за литър. В момента на обявяването на протеста имаше ефект – цените паднаха с 5 ст. Сега пак са същите. Няма логика различни пазарни играчи да обявяват еднакви цени”, заяви пред bTV организаторът на протеста, който ще се състои тази вечер от 17 ч. във Велико Търново, Пламен Копанов.", "date": "2018.10.26", "title": "Експерт: Цените на горивата не са високи, заплатите ни са ниски"}
{"url": "https://www.faktor.bg/bg/articles/ekspert-1", "text": "Дългосрочният просперитет зависи от стабилните институции, от качествените административни услуги и добро образование, за да има качествен човешки капитал.  Това заяви икономистът Лъчезар Богданов в \"Още от деня\" на БНТ.  \"Този поглед у нас го има частично . В България нещата стават бавно и трудно, но още от 2015-2016 г. има приличен растеж, оттам нарасна заетостта, заплатите през последните две години се вдигнаха доста сериозно. Част от парите трябва да се използват за дългосрочни , не просто да се пълнят текущи дупки.  Макрорамката е такава, каквато е. Бюджетът всъщност се съобразява с икономическата реалност. Той не я прави. Това, че България е относително бедна страна в рамките на един клуб на богати страни, какъвто е Европейският съюз, е факт, никой не го оспорва. Той няма как да ни приближи самият бюджет директно. Това, което публичният сектор може да прави е, освен да поддържа определени системи, които няма кой друг да поддържа, а второто важно нещо е да има публични инвестиции, в най-широк смисъл на думата, в дейности, които разширяват капацитета на икономиката да расте.\", заяви той.  Проф. Гарабед Минасян, който също гостува в студиото: \"Аз мисля, че този бюджет съответства на статуквото, което се е наложило в последните години. Целият въпрос е в критерият, по който ще оценяваме дали един бюджет е добър, и паралелно с това, оценявайки бюджета, дали и икономиката върви добре. В това отношение задължително трябва да погледнем какво става в Европа и доколко ние изоставаме или се доближаваме до Европа и ако погледнем тези числа, които са предвидени и са заложени в държавния бюджет като темпове на прираст на БВП и оценим, елементарна аритметика направим ще видим, че всъщност затъването ни в блатото на бедност продължава.+", "date": "2018.10.26", "title": "Икономист: Бюджетът се съобразява с икономическата реалност,  не я прави"}
{"url": "https://www.faktor.bg/bg/articles/bnb-ofitsializira-vlivaneto-na-tb-viktoriya-v-investbank", "text": "Управителният съвет на Българската народна банка (БНБ) разреши преобразуването на Търговска банка \"Виктория\" ЕАД, чрез вливане в \"Инвестбанк\" АД. Решението е взето на днешното заседание на УС на БНБ, информираха от пресслужбата на БНБ. \"Инвестбанк\" АД ще стане универсален правоприемник на всички права и задължения, включени в имуществото на Търговска банка \"Виктория\" ЕАД, от момента на вписване на вливането в Търговския регистър и регистъра на юридическите лица с нестопанска цел.", "date": "2018.10.26", "title": "БНБ официализира вливането на ТБ \"Виктория\" в \"Инвестбанк\""}
{"url": "https://www.faktor.bg/bg/articles/kak-lyubimite-motoristi-na-putin-proniknaha-v-nato", "text": "След нахлуването на Русия в Крим през 2014 г. Европа е нащрек заради продължаващата руска агресия, организираните от военните стратези съвместни учения и призивите за увеличаване на военните разходи. Това лято обаче хибридната война на Москва срещу Запада се разгърна в  неочаквана посока: проруски паравоенни формирования създадоха инкогнито база, седалище на рокерска банда, само на един час от Братислава, Словакия, почти на самата граница на НАТО. През юли 2018 г. словашкият печат съобщи, че Нощни вълци, националистическа руска банда от мотористи, е създала официална европейска оперативна база в село Долна Крупа, собственост на Йозеф Хамбалек, предприемач, свързан с дясното крило на словашката милиция. Вероятно базата е можела да остане незабелязана за международната общност, ако не бяха публикувани от словашките медии снимки, направени отгоре, на които се виждат танкове и бронетранспортьори, които Хамбалек е взел на заем от Словашкия институт за военна история, под претекст, че ще бъде създаден военно-исторически музей. (Директорът на института, който твърди, че е измамен, е освободен от поста.) Превозните средства се оказаха изведени от експлоатация и след това бяха върнати на словашкото министерство на отбраната. Но епизодът все пак е обезпокоителен: Нощни вълци, често наричани \"ангели на Путин\"заради връзките си с руския президент, всъщност са  Безспорно създаването на база на Нощни вълци в НАТО е продължение на една от предпочитаните стратегии на Москва през последните години.  Прикритите пълномощници на Кремъл  - наемниците от ЧВК „Вагнер“ в Сирия, местните паравоенни части в Украйна, както и \"малките зелени човечета\"в Крим – всички те преследват руските интереси в чужбина, като в същото време Кремъл лансира правдоподобни отричащи версии, с които обезсилва Запада във възможността му да реагира. „Нощни вълци“ се създава като независима рокерска банда, рожба на субкултурата в Русия през 80-те години на миналия век и въпреки че тяхната политика става все по-националистическа през последните години, те все още се представят като частен патриотичен клуб. По-близък поглед, обаче, разкрива дълбоките връзки на рокерите с Кремъл. Night Wolves Europe е създадена като самостоятелно отделение на бизнес империята Wolf Holdings, чиито интереси се простират в цяла Русия и Европа. Различните клонове на тази империя организират патриотични чествания и образователна дейности; създават нощни клубове, хотели и рокерски центрове; провеждат операции, свързани със сигурността и обучения, включително професионално военно обучение за цивилни, полиция и военни формирования в Германия, Унгария, Италия, Сърбия и Швейцария. Според доклада на експерта по извънредни военни ситуации Матю Лодър Wolf Holdings е тясно свързан с руската държава. Президентът на компанията и основен собственик - Генадий Никулов, е бивш военен офицер и настоящ вицепрезидент на проруските \"сили за отбраната\" на Севастопол, който попадна под санкциите на Министерството на финансите на САЩ през 2017 г. А лидерът на бандата на мотористите Александър Залдостанов, често се появява на снимки до руския президент Владимир Путин. Лоудър разкрива, че Нощните вълци \"илюстрират засилващата се тенденция от страна на руското правителство да възлага дейности на несистемни играчи, вместо на държавни разузнавателни и отбранителни структури\", включително когато става дума за \"разузнавателна и пропагандна дейност, агитация и провокации, бойни операции и силови акции\". По време на конфликта в Крим през 2014 г., например, Нощни вълци съставляват малка, но важна част от руската паравоенна инвазивна сила. Преди официалното начало на нахлуването в Крим, те събирали информация и данни за разузнаването, водели пропаганда, организирали проруски военни части и осъществявали координацията им с руските специални сили. След започването на инвазията путиновите рокери се превръщат в една от двете паравоенноенни сили, натоварени с бойни операции от името на руската армия. Нощни вълци извършват нападение на украинската военноморска база, поддържат съоръжение за природен газ и залавят висш служител на украинската служба за гранична охрана от името на руските сили. В Европа Нощни вълци са по-известни с техните „патриотични\" инициативи. Всяка пролет путиновите рокери се отправят на дълго пътуване от Москва към Берлин, за да отбележат победата на Русия във Втората световна война. През последните няколко години Полша отказва на рокерската банда да влиза в страната, заради което тя преминават през територията на  Словакия, Чехия и Унгария. Мотористите също така посещава Сърбия и сръбските части на Босна през март, въпреки че Залдостанов има забрана за това. Целта на пътуванията си Нощни вълци обясняват с „поклонничеството, организирано по маршрут на светите места, свързани с древното православно християнство“, по време на което мотористите на Путин пропагандират познати руски теми, свързани с величието на СССР, православното християнство и панславизма. Обстоятелството, че Словакия е допуснала на своя територия  Night Wolves Europe показва, че страната, която е членка на НАТО, не е достатъчно единна, за да се противопостави ефективно на създаването на руска паравоенна база на нейна територия. Словашкото министерство на външните работи заяви, че търси начини да предотврати работата на Нощни вълци, а Министерството на отбраната успя да си върне взетото от рокерите оборудване. Министърът на вътрешните работи Дениса Сакова обаче казва, че за сега правителството не възнамерява да предприеме конкретни действия срещу Нощни вълци. Между другото, Сакова е член на лявата националистическа партия Смер, чийто коалиционен партньор - дясната словашка национална партия, традиционно е близа до Русия. Дори словашкото правителство да имаше воля да затвори базата на Нощните вълци, то щеше да се изправи пред редица правни пречки за това. Русия се възползва от факта, че във всяка либерално-демократична държава на Запада неправителствените организации по принцип могат да притежават земя и дори да водят паравоенно обучение, докато се ползват с широка правна защита за свобода на словото и събранията. Ако организацията не извършва престъпления, като например - да нарушава общоприетите наредби, регламентирани в държавни документи или извърши данъчни измами, на правителството ще му бъде трудно да възпрепятства дейността й. Някои словаци са изпаднали в недоумение, как така  правителството им може да направи нищо, за да отблъсне Нощните вълци. В едно интервю Даниел Мило, анализатор в GLOBSEC Policy Institute в Словакия, оприличава базата на путиновите рокери с  В момента, казва той, базата може да изглежда малка и незначителна. Но ако бъде оставена без контрол, тя може да предизвика метастази и в крайна сметка да се превърне в \"сигурно убежище за скрито руско влияние\" в рамките на НАТО. Night Wolves Europe е последната издънка на руската стратегия в използването на паравоенни групи в чужди държави за реализирането на интересите на Русия в бъдеще. В Украйна Русия помогна да се създадат паравоенни части, които по-късно бяха инсталирани като \"правителства\" в отцепилите се региони на Донецк и Луганск. Освен това Русия създава приятелски паравоенни части в цяла Централна и Източна Европа, опитвайки се да поляризира общността в  НАТО и да парализира политическите системи на Алианса. Москва подкрепя в Словакия няколко проруски паравоенни организации, като две от най-големите са Slovak Recruits and Action Group Resistance Kysuce. Тези словашки паравоенни структури широко популяризират антинатовските и антиевропейски виждания и идеи докато обучават своите членове във военни умения и тактики. Някои от членовете им са обучавани в Русия от бивши военни от руските специални служби, а няколко от тях дори са се сражавали заедно с руски паравоенни части в Украйна. Мартин Кепрта, основател и бивш член на словашки рекрути, се бие на страната на 15-та международна бригада на Народна република Донецк. Освен че воюват на страната на Русия, тези групи подпомогнаха за прокарването на радикални прорусийски възгледи в политическия мейнстрийм на Централна Европа. През 2016 г. открито антисемитската и антиромската партия - Народна партия на Словакия, влезе в словашкия парламент с 8% от гласовете на избирателите. Лидерът на партията Мариан Котлеба е в много близки отношения с Action Group Resistance Kysuce, която датира от 2008 г. Котлеба е един от първите крайно десни политици в Европа, които изразиха подкрепата си за сваления украински президент Виктор Янукович по време на протестите на Майдана в края на 2013 година. По време на кризата в Украйна Русия се опита да подкопае Киев и да отслаби ЕС и НАТО, като използва приятелски сектиционистки националистически организации, за да предизвика умишлено етнически антагонизми в други централноевропейски държави, включително Унгария, Румъния и Полша. По-рано този месец, например, Унгария (чието правителство демонстрира близост с Русия) и Украйна изгонваха взаимно свои консули, след разпространението на видеоклип на унгарски служител, издал паспорти на етнически унгарци в транскарпатския регион на Украйна, а една украинска националистическа организация публикува онлайн списък на унгарските сепаратисти. Руски паравоенни организации, разположени в страните членки на НАТО, могат да бъдат използвани и за  Тъй като паравоенните организации са склонни да привличат членовете и от въоръжените сили, те могат да придобият военновъздушни оръжия от контактите с тях, както и да установят преки връзки с официалните въоръжени сили. Русия инфилтрира такива структури в украинската армия и службите за сигурност преди нахлуването през 2014 г. в Крим, и е възможно да използва именно паравоенните части, за да направи същото и в рамките на НАТО. Лидерите на Slovak Action Group Resistance, например, призоваха съвсем открито членовете си да проникнат в словашката армия или полиция. Словашките политически експерти Григорий Мезенкович и Радован Браникс дори описват групата като \"психически и физически много по-добре подготвена за реален въоръжен конфликт\" от останалите паравоенни формирования. И както споменахме по-горе, руските Нощни вълци подпомагат в обучението  полицията в Унгария и в редица други страни членки на НАТО. В Словакия изглежд едва ли не е създадено висше училище, подпомагащо развитието на близки отношения между руските и словашки въоръжени сили. Частното средно професионално училище за защита на лицата и имуществото, базирано в Братислава, е основано през 2007 г. от Стефан Курила. Той е сертифициран като военен инструктор от руските специални служби, а училището му е финансирано в голяма част от руския банкер и кикбокс предприемач Сергей Чепинога. В училището работят словашки и руски учители, които разпространяват проруски, антизападни и анти-НАТО възгледи сред учениците, чиито родите в голямата си част работят в словашката полиция, разузнавателните служби или министерствата на отбраната и вътрешните работи. Бившият шеф на училището Йозеф Ганджала пък е член на Асоциацията на словашките войници - проруска организация на ветераните, която открито обвинява словашкото министерство на отбраната в \"измяна\" заради подкрепата му да бъдат разположени войски на НАТО в Латвия през 2017 година. В краткосрочен план Съединените щати и другите държави от НАТО трябва да действат решително, за да елиминират базата на нощните вълци в Европа. Но е необходима дългосрочна стратегия за справяне с политика на Русия да финансира, организира и подкрепя паравоенни и екстремистки организации в чужбина. ЕС трябва, като следва водещата роля на Съединените щати, да добави към списъка със санкционирани организации и Wolf Companies и други паравоенни организации в Европа, които са реална заплаха за Европа. Всички страни от Шенгенската зона също трябва да откажат издаването на визи за членовете на руските Нощни вълци. Освен това Вашингтон и Брюксел трябва да обмислят чрез санкции да възпрепятстват формирования, базирани в рамките на държавите от НАТО, да получат военно обучение от структури, базирани в Руската федерация. И накрая, Вашингтон трябва да окаже натиск върху словашките и други европейски правителства да изгонят Нощните вълци на Путин и приемат законодателство, подобно на американския Закона за противодействие на агресията и насилието, който предоставя на Вашингтон широки правомощия да наказва субекти, свързани с руското правителство, подпомагащи паравоенни организации в рамките на територията на НАТО. Демократичните правителства не могат да възпрепятстват обединяването на  местните хора и тяхното право за свобода на словото и сдруженията. Но те могат да намерят начини да предотвратят противопоставянето на страните членки в НАТО в рамките на неговите граници, насаждано от враждебни правителства, каквото е това в Москва.", "date": "2018.10.26", "title": "Как любимите мотористи на Путин проникнаха в НАТО"}
{"url": "https://www.faktor.bg/bg/articles/obshtestvo/zakon-i-red/vas-i-vks-izbraha-dve-konstitutsionni-sadiyki-ot-kvotata-na-sadebnata-vlast", "text": "Общото събрание на Върховния административен съд (ВАС) и Върховния касационен съд (ВКС) избра Павлина Панова и Надежда Джелепова за конституционни съдии от квотата на съдебната власт.  Панова получи 104 гласа, а Джелепова - 90. Общо гласуваха 172-ма магистрати, като три бяха недействителните бюлетини. До момента Панова е зам.-председател на ВКС , Джелепова зам.- председател на ВАС. Те ще заемат мястото на Румен Ненков и Стефка Стоева във Конституционния съд, чиито мандати изтичат на 12 ноември.", "date": "2018.10.26", "title": "ВАС и ВКС избраха две конституционни съдийки от квотата на съдебната власт"}
{"url": "https://www.faktor.bg/bg/articles/obshtestvo/zakon-i-red/sled-lyut-skandal-mezhdu-advokati-sadat-otlozhi-deloto-za-olimpik", "text": "С ново отлагане завърши днес третото заседание в Окръжния съд на Никозия по иска за обявяване в ликвидация на застрахователната компания \"Олимпик\", предаде БНР. Днешното заседание продължи повече от час и половина и премина в много разгорещени изказвания на адвокатите на застрахователния надзор, гаранционния фонд и временния ликвидатор, от една страна, и на възразяващите кредитори, от друга страна. Днес стана ясно, че втори кредитор има възражения по процедурата за ликвидация. Това е частно лице, което претендира за обезщетение от 390 хиляди евро за автомобилни щети след пожар.  Това обаче предизвика бурен спор с адвокатите, тъй като срокът за подаване на възражения по делото е изтекъл на 16 октомври и по този начин се нарушава процедурата. Съдия Ангело Давид даде възможност на адвоката на кредитора да внесе молба за влизане в започнатата вече съдебна процедура, а дали тя се приема, или не ще стане ясно на следващото заседание. В същото време адвокатите на кредитора, внесли възражение на предишното заседание, се отказаха да го представляват. Той също получи възможност да намери нов защитник до следващото заседание. Делото за ликвидацията на застрахователна компания \"Олимпик\" продължава на втори ноември.", "date": "2018.10.26", "title": "След лют скандал между адвокати, съдът отложи делото за \"Олимпик\""}
{"url": "https://www.faktor.bg/bg/articles/sofiyska-gradska-prokuratura-proveryava-kiril-domuschiev", "text": "Софийската градска прокуратура (СГП) проверява информация, свързана с председателя на Конфедерацията на работодателите и индустриалците в България (КРИБ) Кирил Домусчиев. Това научи \"Капитал\" от два независими източника, цитиран от  . В края на миналата седмица от СГП са поискали от съда да даде разрешение за разкриване данъчната и осигурителна тайна на бизнесмена. Какви са предметът на производството и неговият характер (досъдебно производство или предварителна проверка) не е ясно. По принцип Софийската градска прокуратура има мандат да разследва тежки престъпления, извършени на територията на столицата, в това число и данъчни престъпления. Кирил Домусчиев e председател на КРИБ. Бизнесът му включва компании като \"Хювефарма\", Параходство \"Български морски флот\", \"Адванс пропъртис\" и \"Биовет\". \"Капитал\" изпрати запитване до говорителя на Софийската градска прокуратура Зорница Таскова, но тя е в отпуск. Градският прокурор на София Емилия Русинова не отговори на мобилния си телефон. Кирил Домусчиев отказа официален коментар и уточни по принцип, че работа на институциите е да извършват проверки и да защитават обществения интерес. През октомври 2017 г. вицепремиерът Валери Симеонов внесе сигнал до главния прокурор Сотир Цацаров за нарушения при приватизацията на \"Български морски флот\" и направи заявка, че ще внесе още един сигнал в тази връзка.", "date": "2018.10.26", "title": "Софийска градска прокуратура проверява Кирил Домусчиев"}
{"url": "https://www.faktor.bg/bg/articles/ivo-prokopiev-i-oshte-dvama-se-sdobira-s-obvineniya-v-prane-na-pari", "text": "Софийска градска прокуратура е обвинила председателя и членовете на Съвета на директорите на „Алфа Финанс Холдинг“ АД - Иво Прокопиев, Константин Ненов и Иван Ненков, в пране на пари за продажбата на акции от завод \"Каолин\", съобщиха от държавното обвинение, съобщава lex.bg.  Като председател на Съвета на директорите на „Алфа Финанс холдинг“, която е придобила акциите на „Каолин“, Прокопиев ги е продала на немското дружество „Кварцверке ГмбХ“. И тримата са на свобода срещу най-леката мярка за неотклонение – „подписка“. До повдигането на обвиненията се стигнало след разследване за престъпления по служба, извършени от служители на Министерство на икономиката, енергетиката и туризма във връзка с изпълнението на концесионните договори с „Каолин“ АД в град Сеново. В хода на разследването са назначени множество експертизи, заключенията на които са в процес на изготвяне. На 23 април т.г. в прокуратурата е постъпил сигнал от председателя на КПКОНПИ, ведно с материали от извършена проверка от Комисията. В сигнала и приложените към него документи са посочени множество факти и обстоятелства, които са послужили като основание за започване на разследване и за пране на пари, касаещо продажбата на придобити от „Алфа Финанс Холдинг“ акции от капитала на „Каолин“, представляващи 100% от капитала на „РМД Каолин 98“ АД, на регистрирано на 20.12.2012 г. в местния съд в Кьолн, Германия дружество „Кварцверке ГмбХ“. Въз основа на проведените допълнителни действия по разследването са събрани доказателства, обосноваващи ангажиране на наказателната отговорност на Иво Прокопиев за пране на пари, в качеството на председател на Съвета на директорите на „Алфа Финанс Холдинг“. Иво Прокопиев е обвиняем, заедно с бившия вицепремиер Симеон Дянков, и по делото за продажба на занижени цени на държавния дял от 33% в енергоразпределителното дружество EVN. Те са обвинени за извършване на длъжностно престъпление, от което са настъпили значителни вредни последици (близо 28 милиона лева щети на държавния бюджет).  Не закъсня реакцията на холдинга „Алфа Финанс Холдинг“ АД, който нарече повдигнатите обвинения на техни служители \"поредното безобразно действие\". \"Оценяваме повдигнатите обвинения на членовете на Съвета на директорите на Алфа финанс холдинг като поредно безобразно действие на българската прокуратура, с което грубо се погазва законността в България. То показва, че ролята на институцията \"Прокуратура\" е сведена единствено до инструмент за репресия срещу неудобни на статуквото публични фигури и оказване на натиск върху независимите медии. Това заявяват в писмо до медиите от Съвета на директорите на холдинга. Повдигнатото обвинение е абсурдно, но то не е ново, а е от лятото на тази година. Самото обвинение е напълно неразбираемо, защото е фактически необосновано и логически несвързано. Единственото възможно обяснение защо се оповестява публично сега е, че председателят на СД на Алфа финанс Иво Прокопиев е съиздател на независимите медии \"Капитал\" и \"Дневник\" и атаката от прокуратурата очевидно е реакция на поредицата разследвания за корупционни сделки, които \"Капитал\" публикува в последните си броеве\", смятат холдинга. Според тях, \"приватизацията на \"Каолин\" и развитието на фирмата след сделката е една от най-успешните приватизационни истории, което доведе до десетократно разрастване на бизнеса на фирмата и превръщането и в регионален лидер. Самата сделка по приватизация е била обект на множество проверки при които не са установявани никакви нередности. Това е било потвърдено включително и от съда, с влезли в сила съдебни решения\".", "date": "2018.10.26", "title": "Иво Прокопиев и още двама се сдобиха с обвинения за пране на пари"}
{"url": "https://www.faktor.bg/bg/articles/obshtestvo/zakon-i-red/radev-izbra-za-konstitutsionen-sadiya-yurist-othvarlen-ot-es-za-generalen-advokat-zaradi-lipsa-na-opit-i-nisko-nivo", "text": "Президентът Румен Радев номинира проф. д.ю.н. Атанас Семов за съдия в Конституционния съд на Република България. Това съобщиха от пресслужбата на държавния глава. „Номинираният юрист отговаря на изискванията на Конституцията и на Закона за Конституционен съд, има над 20 години юридически стаж, доказана компетентност в областта на правото на Европейския съюз и признат авторитет в България и чужбина”, се казва още в съобщението. Атанас Семов е професор по право на Европейския съюз и ръководител на Международната магистърска програма по право на Европейския съюз в Юридическия факултет на Софийския университет „Свети Климент Охридски“. През 2012 г. е удостоен от Европейската комисия с титлата „Жан Моне професор“ за неговите трудове относно съдебната система на Европейския съюз. Провежда лекционни курсове в редица европейски университети. Проф. Атанас Семов е автор на 12 книги и над 70 научни публикации в български и чуждестранни издания. В периода 2009-2010 г. проф. Семов е заместник-председател на 41-то Народно събрание. От 2017 г. е член на Правния съвет при президента на Република България. От CV-то на бъдещия конституционен съдия обаче са спестени доста скандални моменти. Именно заради неговата кандидатура, преди три години България проигра шанса си да има генерален адвокат в ЕС. След изслушване на 30 октомври 2015 г., Комитетът по чл. 255 от Договора за функционирането на Европейския съюз (ДФЕС), който дава становище по годността на кандидатите да упражняват функциите на съдия и генерален адвокат във висшата юрисдикция на Съюза, излезе с отрицателно становище по кандидатурата на доц. Семов, поради липсата на достатъчен професионален опит на високо ниво.  „Комитетът отчита академичните постижения на г-н Семов и познанията му в областта на правото, но констатира, че професионалният опит на високо ниво на г-н Семов е формиран след 2004 г., което се преценява като недостатъчно”, бе посочено в съобщението тогава. Припомняме, че Семов бе номиниран от тогавашния правосъден министър Христо Иванов. Отстраняването на Атанас Семов бе шамар на ЕС към България и правосъдната ни система. Още по време на конкурса в България юристи и политици предупредиха за грешки, които опорочават процедурата. Позицията генерален адвокат в Съда на ЕС в Люксембург бе голям шанс за България, но със спорната кандидатура на Семов я проиграхме, а такава възможност ще ни бъде предоставена едва след 27 години. От президентската администрация премълчават, че в парламента Семов бе депутат от партия РЗС, а лично днешната номинация на Румен Радев за конституционен съдия се изявяваше като един от големите защитници на подсъдимия тогава по мега делото „Октопод” Алексей Петров – Трактора.  Семов стана популярен и с призива „Ще уволня Бойко Борисов”, и с яростната кампания, която водеше в цялата страна срещу първото правителство на Борисов. Личността му бе замесена и в скандали около Софийския университет. Той бе обект на прокурорска проверка във връзка със създаването на магистърска програма по Европейско право в СУ \"Климент Охридски\". Но СГП отказа да образува разследване. С  определянето на Атанас Семов като кандидат за конституционен съдия президентът Румен Радев отново сам падна в капана на собствената си назидателност и обвинения към изпълнителната власт. Радев ги критикува в липсата на прозрачност при взимане на важни решения, но в същия непрозрачен стил и той номинира Атанас Семов, без да чуе мнението и гласа на обществото и професионалната гилдия.", "date": "2018.10.26", "title": "Радев избра за конституционен съдия юрист, отхвърлен от ЕС за генерален адвокат заради липса на опит и ниско ниво"}
{"url": "https://www.faktor.bg/bg/articles/nikolay-banev-koyto-tragna-ot-dkms-i-postroi-svetliy-kapitalizam", "text": "Бизнесменът Николай Банев и съпругата му Евгения са арестувани в Ница, Франция, съобщиха медиите днес. А аз очаквах, че са някъде в Сочи или Крим, нали той е учредител на Евразийски клуб България, а тя е активист там и виден деец на евроазиатщината. Някаква грешка трябва да е станала. Доказателство е целият му славен жизнен път. Един юноша бледен на име Николай Банев охранява „първия свободен митинг“, организиран от БКП., документиран от режисьора Евгений Михайлов. По този повод той каза преди време: „Откривам второстепенни герои и лица, които тогава не съм забелязал, а днес се оказва, че играят важна роля в живота ни. Така например днешният милионер Николай Банев е охрана на митинга на БКП пред БНБ на 15 декември 1989 г., Точно тогава Петър Младенов обещава, че ще падне чл.1 на Конституцията, а Добри Джуров, съобщава новината, че Живков е изключен от БКП.“ И други неща обещават… Това е само началото на ударното превръщане на Българската комунистическа партия в  Не по име, разбира се, а на дело. Името се променя другояче, както и сами знаете.  Това е само началото на активно мероприятие за овладяване на държавната собственост „от читави наши фирми“, както говорят в БСП и до днес. Те трябва да сложат ръка на настъпващата пазарна икономика, а оттам и вовеки веков да могат да влияят на  властта в България.  Тогава на около петдесетина от най-верните партийни работници, офицери от ДС и комсомолски активисти съобщават, че те ще са новите капиталисти на България. Така и става.  Планът не е задействан само у нас, а на територията на целия соц. лагер, но най-гладко и победоносно върви тук и в Русия. В интервю за „24 часа“ от 2 ноември 2009 г. Анжел Вагенщайн признава, че идеята за този митинг му е дадена от самия… Маркус Волф, шеф на зловещото източно германско разузнаване ЩАЗИ. Според режисьора той бил много весел човек, кулинар  и приятел на България. И един от бащите на „демокрацията“ в любимата му България, както се оказва.  ДС несъмнено е разчитало на помощ от колегите си, за да проведе гигантската операция, но да се върнем към нашия герой.  Украсява с интелекта си различни ръководни длъжности в Заводски комитет, Общински комитет, Окръжен комитет и естествено в Централния комитет на ДКМС. Там е подчинен на Красимир Премянов, за когото през 90-те години се казваше, не без основание: „На Изток България граничи с Краси Премянов.\" В онези бурни времена младият Банев попада и в щаба на небезизвестния политик от БСП Янаки Стоилов.  Николай започва да се катери по този славен път още като щатен секретар на младежката организация в Хасковски минерални бани, нали баща му  Йордан Банев, е най-младият признат за активен борец против фашизма и капитализма в Хасковско, няма да се излага, я.  Банев-старши според комунистическия режим е виден ятак още на 14-годишна възраст.  Та младият Николай явно генетично е програмиран да стане комсомолец, комунист, а  и капиталист, когато партията го поиска.  Не му липсва и влечение към изкуството, свири по соц. ресторантите, влекат го клавирни инструменти. В кръчмата носеща хубавото българско име \"Гергана\" , се запознава с бъдещата си съпруга, първата от засега трите му жени.  Баща  й, който тогава е директор на завода за релета в Харманли, го назначава там като стругар. Признавал е, че по това време е изкарал петте най-щастливи години от живота си. Щеше да е хубаво наистина  Който ще направи най-скъпата сватба в историята на България, с Джо Кокър, който да му свири на ушенце. Така му било писано, уви.  За стругарството, разбира се, не му остава особено много време,  нали Комсомола на него чака .  От ДКМС излита направо към сияйните върхове на капиталистическото строителство, въпреки че той разказва една много тъжна история в стил „Робинята Изаура“ в интервю за „Дарик“. Просто да се разплачеш.  “Когато ме изгониха от Комсомола, излязох с два лева и 40 стотинки в джоба си. Това бяха и първата вечер спах в една квартира до вагон-ресторанта под наем, в която нямаше дори дюшек“.  Наистина е много тъжно. Но  нищо не може да попречи на  Добре, че се намират другари, които да се погрижат за сиромаха, добре, че е Партията, която Банев и до днес свято тачи.  Малко след онзи митинг, в началото на  1990 г., той създава една от първите частни фирми у нас. Първата охранителна фирми в Хасково, разбира се. Учредители са той, Росен Араклиев, който по една случайност е син на командира на хасковския партизански отряд „Асен Златаров“ Иван Араклиев, а също и  някой си полк. Костадинов.     През 1991 година виден генерал от ДС му издейства да търгува с оръжие.  През 1996 година Николай Банев получава заем от 3.5 милиона долара от чешката “Форестинвест”, нали ви казвам, че и „братските“ служби не спят. Солидната сума е,  за да участва  Николайчо в масовата приватизация с  фирмата си “АКБ Форест”. Рекламната кампания е грандиозна, набран е капитал от 2,7 милиона лева, като  АКБ получава дялове в повече от 30 предприятия.  Лихви на гражданите „инвеститори“ никой не дава, парите си изобщо никой  не получава, включително и  чешката „Форестинвест. Всички пият по една студена вода за здравето на строителите на капитализЪма.  Твърди се, че Николай Банев, в качеството си на собственик на “АКБ Форес”,е извършил престъплението „присвояване и обсебване”, чл.201, във връзка с чл.202, ал.2, т.1 и т.2, и във връзка с чл.203 ал.1 и ал.2 от НК спрямо хиляди работници в своите фирми, като до ден-днешен не им е изплатил дължимите заплати. Ще изредим само началото на списъка  на придобитите „без пари“ фирми и заводи: \"Русалка холидейз\", която е собственик на морския курорт \"Русалка Елит\", резиденция \"Созопол\", една камара хотели и къмпинги в планината и на Черноморското крайбрежие, химическият завод \"Полимери\" АД гр. Девня. През 1997-1999 година „Русалка“ става нещо като държава в държавата.  Босът на „Мултигруп“ Илия Павлов, който тогава раздава порциите, е редовен гост, а за забавленията му се носят легенди.  Да фалира поредното предприятие и да изхвърли работниците на улицата, нали трябва да има пролетарии.  Така става с „Елма” Троян,  завод „Полимери“ и още десетки други.  Във споменатия завод, обявен в несъстоятелност, са изоставени радиоактивни елементи, живак, цианкалий запалителни течности.  Компании от целия спектър на икономиката – тежка промишленост, лека промишленост, услуги, обслужващ сектор и др. Ето и малка част от фирмите и предприятията , на които Николай Банев е собственик  АКБ Форес, Химинвест, АКБ Индустрия и АКБ Консорциум. Участва в управлението на Голф-хотели Иракли, Форест грийн ХАД, Блясък, Елматех, Елма Електромотори, Сдружение „Тенис клуб Русалка“, туристически холдинг Русалка Холидейз, Ер Слайд, Хелио-тур-с, Сдружение „Голф клуб Иракли“, Костенец – ХХИ, Полимери, Топлофикация Ямбол, Топлофикация Казанлък. С „Декотекс” оформя един от най-големите съдебни скандали в българската история, намесват се дори САЩ. Американският инвеститор е изигран от българските си съдружници, дялът му е взет чрез машинаци. Банев е замесен в  стотици скандали – обвиняват го в умишлени банкрути, застрояването на защитената област Иракли, съсипването на ФК \"Берое”. Обвиняван е за умишления банкрут на над 100 приватизирани предприятия .Няма да ни стигне том с размерите на „Война и мир“, за да изредим подвизите му и драмите на хората, които си търсят пари от него. Чудно ли е, че този човек през 2008 г . е получил ордена \"Дмитрий Донской от генералният консул на Русия във Варна Анатолий Шчелкунов. Или, че е много много близък със Сергей Станишев, през 2009 г. тогавашният  министър-председател почива на яхтата на  Банев, както свидетелстват медиите от онова време. Това си е пряк конфликт на интереси, твърдят юристи.  По чиста случайност по това време Банев придобива 300 дка гора на първа линия край морето. Не декар, не два, това би било обидно за комсомолец от такъв мащаб.  Чудно ли е, че този човек учреди „Евразийски клуб България” в  зала 8 на НДК през декември 2015 г.  Чудно ли е, че не можем да се избавим от евроазиатщината и през 2018 г. ?", "date": "2018.10.26", "title": "Николай Банев, който тръгна от ДКМС и построи светлий капитализъм"}
{"url": "https://www.faktor.bg/bg/articles/politika/hlyab-i-pasti/branko-trichkovski-postavya-karutsata-pred-konya-a-istoriyata-obrashta-s-krakata-nagore", "text": "В статията си „ВМРО, истини, лъжи, митове и концепции“ (в Libertas.Mk ) Бранко Тричковски – дългогодишен кореспондент на вестник Нова Македония в София, известен с острите си анти-български материали, прави важни признания, но се опитва да обърне историята с краката нагоре. „На днешния ден преди 125 години – пише той – е формирана организацията, която ще остане в историята под името ВМРО. Тя си е поставяла за задача и идея да се бори за освобождение на Македония от Османска империя.“ Авторът пропуска да спомене, че тя се бори за освобождение и на „Одринско“ – част то тогавашната Османска империя, днес разделена между България, Турция и Гърция, но това леко встрани от темата. Добре е все пак, че Тричковски признава, че комитите са се опитвали да освободят Македония, не да я завладеят, или асимилират. Важното е и, че Тричковски не крие, че по това време (а и много по-късно) за „леви“ и „десни“ борци за свобода на Македония, „македонците са били население, малко по-широка и по-възбуждаща категория от овчеполците или малешевците“ – термини за жителите на две географски области в днешна Македония. От това обаче съвсем не следва, че тогавашните македонци са били „аморфна маса“. Напротив. Възраждането вече е превърнало българите в Македония от \"небулозен\" етнос във   Дошло е време тази нация да получи и политическа свобода и комитите се борят именно за нея. Но предвид „геополитическите дадености (организацията) се залага за самоосвобождение на Македония, за да не я компрометира България, която се чувства задължена да да спазва решенията на Берлинския конгрес“, а и изпитва известни страхове след провала на Санстефанския проект“. От тази правдива картина Тричковски скача сто години напред и прави ново важно признание: „Македония се конституирала като държава и како нация, противно, значи, на принципите и борбите на ВМРО.\" Но веднага след това преобръща елементарната логика за причинно-следствената връзка: (След като се конституира македонската нация) \"ВМРО стана по дефиниция анти-македонска организация. По дефиниция!“  Как така?  Ако борбите за освобождение на Македония предхождат нейното конституиране като нация, следователно не ВМРО, а това конституиране е „анти-македонско“! То е противно на Възраждането, на революционното движение, на усилията на македонците по време на войните... (Днешните овчеполци или малешевци не са по-малко „овчеполци“ или „малешевци“ от някакви хипотетични бъдещи овчеполци или малешевци, за които Овчеполието, или Малашевията по някаква причина са станали темел на национална идентичност!) Според Тричковски е „нужна радикална ревизия на темата ВМРО, строго според историческите факти, освободена от функционалностите на комунистическата историография“. И как я вижда той? Македонците, които вече се конституирали като нация да изхвърлят революционните борби (както и средновековието, Възраждането и усилията във войните?) от своята история? Изглежда той смята, че така ще се стигне и до „помирение и сближаване с България“. Но на какво ще стъпи тогава македонската идентичност? На Лазо, Темпо и Тито ли? Антиквизацията не беше ли опит,  Да се докаже, че от античността, през българското средновековие, българското Възраждане и българските революционни борби е съществувал някакъв невидим Македонски народ? Тя не доведе ли до катастрофа? Това което Тричковки осъзнава, но не иска да признае е, че е нужна сериозна ревизия не на историческото ВМРО, а на „комунистическия ренесанс“! Ренесанс, както е известно означава „възраждане“. Ако българското Възраждане възражда спомена за средновековната българска цивилизация, „комунистическият ренесанс“ не възражда нищо! „При липса на друг исторически материал“, той няма други инструменти, освен фалшификациите и „функционалностите“. Той не е реализация на вековна мечта, а върховната форма на съобразяване с геополитическите реалности – най-вече попадането на Вардарска Македония в „международно признатите граници“ първо на Сърбия, а после на Югославия. Македонските българи проявяват чудеса от храброст, но предвид тогавашните геополитически реалности не могат да освободят страната и постиженията на българското Възраждане са силово унищожени от окупатора. Интелигенцията е избита, или прогонена, църквите и училищата са затворени. Натрапена е друга духовност, друг стил на живот и забавление и народът е сведен до „статут на аморфна маса“ на базата на която след Втората световна война Втора Югославия изгражда новата югославска идентичност. Така че   Приемането на чуждата до тогава Югославия като своя и преосмислянето на понятието \"македонци\" от \"част от българския народ\", в \"един от югославските народи\". Тази трансформация едва ли би могла да се случи, ако Тито не беше извел Македония извън Съветската империя, докато България деградираше и дегенерираше зад Желязната завеса. Македонците имаха достатъчно основания да се гордеят с новия си статут! Тричковски отраства в среда, когато \"югославизацията\" изглежда да е необратима! За него това е най-сакралният елемент от македонската идентичност. Завидният геополитически статут на Македония от времето на Студената война се оказа обаче временно явление! Както показва най-новата история на Македония, новата идентичност няма шансове за оцеляване без инкубатора на Югославия. А Югославия е отдавна мъртва и погребана! Тъй като за Тричковски \"македонци\" са само хората отраснали в духа на „комунистическия ренесанс“, той разбираемо намира неговата ревизия за „анти-македонски акт“, дори за самоубийство!  Омразата, към България, която Тричковски насаждаше като кореспондент в София, а напоследък и към македонското революционно движение може само временно да потисне съмненията в душите на македонците, но не и да ги унищожи завинаги! Всъщност единственият шанс за изграждане на модерна македонска идентитичност „освободена от функционалностите на комунистическата историография“ е десакрализацията на югословенизацията. Все някога Македония ще трябва да приеме призната българската история от Средните векове, Възраждането, революционните борби и войните (1912-1918) като своя! Докато това не се случи, не \"ВМРО\", а  Сигурно за Тричковски няма да е лесно да приеме, че партизаните не са били ангели – за няколко седмици след идването си на власт комунистическият режим убива много повече невинни хода, отколкото „българският фашистки окупатор“, неговите сътрудници и т.н. „кръвници на македонския народ\" (Александров и Михайлов) за две и половина десетилетия! Все пак отрасналите в духа на \"комунистическия ренесанс\" може да намерят утеха в разбирането, че това не е изцяло негативен процес. Чрез тази „хитрост“ Македония постига това, което комитите не успяват въпреки безмерната си храброст. \"Югословенизацията\" е тази, която извежда Македония от международно признатите граници на Сърбия! Тя запазва народа от тотална асимилация. Тя създава условията щото през 90-те, с българска помощ Македония да постигне своята независимост. Нормално е тази независимост да се сакрализира, а не на нея да се гледа просто като на някакво \"осамостояване\". Днес 28 години след независимостта, сърбо-югославския суверенитет над Македония е толкова неактуален, колкото византийския, или османския. Македонският народ няма нужда да „доказва“, че няма нищо общо с българския! Разбира се на всички трябва да е ясно, че днешните македонци не произлизат от днешните българи! И двата народа произлизат от българския народ какъвто той е бил преди сто години! За някои македонски българи \"комунистическият ренесанс\" е бил форма на необходима мимикрия. За много македонци сигурно е някаква необратима метаморфоза. И двете разбирания са еднакво легитимни за изграждането на нова инклузивна македонска идентичност. Признаването на тази очевидност е единственият темел, който може да изведе Македония от кьорсокака на разпадналата се Югославия! А, че днешното ВМРО ДПМНЕ е също продукт на „комунистическия ренесанс“ и няма нищо общо с историческото е повече от очевидно!", "date": "2018.10.26", "title": "Бранко Тричковски поставя каруцата пред коня, а историята обръща с краката нагоре"}
{"url": "https://www.faktor.bg/bg/articles/novini/balgariya/deputatite-prieha-edinodushno-na-parvo-chetene-zakona-za-horata-s-uvrezhdaniya", "text": "На първо четене депутатите приеха с 174 гласа \"за\" в пленарна зала новият Закон за хората с увреждания. Депутатите се обединиха в изказванията си, че проектът на закона не решава всички проблеми на хората с увреждания, но e стъпка в правилната посока. Светлана Ангелова от ПГ на ГЕРБ заяви, че увеличението на средствата за хората с увреждания е приоритет за правителството и обеща ГЕРБ да предложи Националният съвет за хората с увреждания да се води от социалния министър Бисер Петков, а не от Валери Симеонов. Бившият социален министър Хасан Адемов, от ДПС, посочи като проблем отговорността на ресорния министър, защото по думите му тематиката не се изчерпва с един ресор. Законопроектът предвижда реформа в социалната сфера и е в отговор на дългите протестни действия на майките на деца с увреждания от инициативата \"Системата ни убива\", които от 4 месеца са на палатков лагер пред Народното събрание. Със законопроекта се създава Държавна агенция за хората с увреждания, която да осъществява дейности, свързани с изготвяне на индивидуалната оценка на потребностите и координиране на политиката за правата на хората с увреждания. Новосъздадената агенция ще започне да функционира от 1 януари 2021 година. Държавната агенция ще бъде правоприемник на Агенцията за хората с увреждания. До 2021 година индивидуалната оценка ще се изготвя от специализирани отдели към дирекции \"Социално подпомагане\". През закона ще се създаде и Съвет за наблюдение с 4-годишен мандат, който да гарантира защитата на правата на хората с увреждания. Законопроектът въвежда нов подход за социално приобщаване чрез оценка, която да отчита индивидуалните потребности на хората с увреждания. Здравната система пък ще предоставя \"помощни средства, приспособления и съоръжения\", необходими на хората с увреждания – но директно, на база изготвена индивидуална оценка за потребностите. Тази оценка е отправна точка и за осигуряване на \"лично моторно транспортно средство, приспособяване на жилище, наем на жилище и рехабилитация\". На законово ниво се предвижда получаване на месечна финансова подкрепа, която ще се изчислява на базата на линията на бедност, а не на база гарантиран минимален доход, както досега. Месечната финансова подкрепа ще бъде отпусната от 1 януари 2019 г. Ще се предоставят и помощи за медицински изделия. Въвежда се \"квота на работната сила\" в публичната и в частната сфера.  Работодатели с 50 до 99 работници ще имат задължение да имат двама служители с увреждане, а тези със 100 и над 100 – 2% от средносписъчния им състав. Ако не се назначат бройките хора с увреждания, конкретната фирма трябва да внася всеки месец във фонда към Агенция за хората с увреждания такса в размер от 30 на сто от минималната заплата за всеки неназначен човек с увреждане. Против това се обявиха големи работодатели, като АИКБ, КРИБ и БСК. Според неофициални данни социалните предприятия в България изработват 0,8% от БВП на държавата. Освен това, ще има центрове за защитена заетост – за хора с множество увреждания. Те могат да се създават към специализирани предприятия. Законопроектът обаче предизвика и множество коментари преди да влезе в пленарна зала, заради съществуваща в него разпоредба, която предвижда ресорният вицепремиер да застане начело на Националния съвет за интеграция на хората с увреждания. Това следваше да бъде Валери Симеонов, за чиято оставка от няколко дни протестиращите майки настояват заради неговите думи, че те са \"кресливи жени\" с \"уж болни\" деца. Засега Симеонов беше сменен и няма да бъде председател на Националния съвет за сътрудничество по етническите и интеграционните въпроси към Министерския съвет. Вместо него постът зае друг вицепремиер - Томислав Дончев. Решението за освобождаването на Симеонов е било \"предложено\" от премиера Бойко Борисов и е прието неприсъствено.", "date": "2018.10.26", "title": "Депутатите приеха единодушно на първо четене Закона за хората с увреждания"}
{"url": "https://www.faktor.bg/bg/articles/novini/svyat/arestuvaha-maloletni-uchenichki-v-sasht-podgotvyali-ubiystva-na-svoi-vrastnitsi", "text": "Две непълнолетни ученички са били арестувани във Флорида за заговор за убийства. Това съобщи Си Ен Ен, като се позова на началника на полицията в град Бартоу (щата Флорида) Джо Хол, предаде БТА. Според телевизионния канал ученичките, които са от местно основно училище на възраст 11 и 12 години, били арестувани във вторник, след като човек от училищния персонал ги хванал в тоалетните, въоръжени с ножове. Те признали, че подготвяли нападения над ученици от по-долните класове и заявили, че са привърженици на сатанински култ. Трагедията в училището била избегната по случайност: автоматичната система за известяване съобщила на майката на едното от задържаните момичета, че детето й не се е явило в часовете за деня, а човек от персонала на училището отишъл да търси момичето. Полицията обискирала домовете на задържаните, прегледала паметта на смартфоните им и открила улики, сочещи за подготовка на убийства. Според Си Ен Ен на задържаните са повдигнати обвинения в заговор за повече от едно убийство, носене на оръжие на територията на училище, скрито носене на оръжие и нарушаване на правилата за вътрешния ред в училищата.", "date": "2018.10.26", "title": "Арестуваха малолетни ученички в САЩ, подготвяли убийства на свои връстници"}
{"url": "https://www.faktor.bg/bg/articles/novini/balgariya/borisov-izpalnili-sme-angazhimentite-si-kam-maykite-v-pati-poveche-otkolkoto-prez-upravlenieto-na-bsp", "text": "Изпълнили сме в пълен обем ангажиментите си към майките на деца с увреждания, в пъти повече отколкото през управление на БСП. Това каза пред журналисти на полигона „Ново село“ край Сливен премиерът Бойко Борисов.  „В парламента приеха първия закон, върви вторият за хората с увреждания. Видяхте в бюджета – 150 млн. повече. Което сме поели като ангажимент, в срок се прави. Вчера в МС в ресорите направихме промени. Между първо и второ четене ще се предложи социалният министър отново да си отговаря. Искахме миналата сряда, когато приемахме и нямаше още този скандал, да е по-високо нивото, да се върши повече работа. Мисля, че и сега всички трябва да са спокойни“, коментира Борисов. Във връзка с протестите срещу вицепремиера Валери Симеонов, премиерът заяви, че в рамките на демокрацията не може да каже на никой да не протестира. „Това, което поехме като ангажимент в МС и парламента е изпълнено в пълен обем в пъти повече, отколкото по време на управление на БСП. Толкова мога да кажа на тези хора“, каза още Бойко Борисов.", "date": "2018.10.26", "title": "Борисов: Изпълнили сме ангажиментите си към майките, в пъти повече отколкото през управлението на БСП"}
{"url": "https://www.faktor.bg/bg/articles/spetsprokuraturata-vleze-v-polimeri-ad-zapochnaha-obiski-razpiti-i-pretarsvaniya", "text": "Специализираната прокуратура разследва дейността на приватизирания завод „Полимери“ АД. Това съобщиха от пресцентъра на Апелативна специализирана прокуратура. Днес следователи от Отдел „Следствен“ на Специализирана прокуратура извършват процесуално-следствени действия на адреси в София и страната - претърсвания и изземвания, обиски на лица и разпити на свидетели в рамките на образувано досъдебно производство за извършени престъпления по чл. 321,ал.6, чл. 255, 253, 212 и 203 от Наказателния кодекс. Разследването е свързано с дейността на приватизирания завод „Полимери“ АД. Завод „Полимери“ спря работа още през 2000 г., а процедурата по несъстоятелност на дружеството-собственик започва през декември 2012 г., като една година по-късно е наложена обща възбрана и запор върху имуществото на дружеството. „Полимери“ АД по последни данни се управлява от три компании – Финансово-клирингова къща „Сконто Съксес“, „Форес Консулт“ и „Форес Комерс“ ООД, свързани с бизнесмена Николай Банев. След затварянето на предприятието имаше серия аварии заради повредени цистерни с опасни вещества. През февруари 2017 г. община Девня дори бе принудена да обяви частично бедствено положение заради опасност от изтичане на трихлоретан – изключително силна отрова. Николай Банев приватизира „Полимери АД“ в средата на 90-те с фонда „АКБ – Форес“. Той е кредитиран през чешка фирма от неизвестна чешка банка „Форесбанк“, която вече не съществува, фондът не е върнал кредита.  Същата банка преди години е участвала в редица приватизационни сделки, не само в Чехия, включително с кредити към небеизвестната в недалечното минало Чешко-панамската търговска палата. Чешката банка и Николай Банев са оперирали и с пари на някогашните български „задгранични дружества“. Въпреки многото и огромни скандали и инциденти с „Полимери“, собствениците нямаха проблеми с наказателното правораздаване. Същевременно те водят серия дела срещу държавата заради неизпълнени приватизационни задължения, заради договори с много некоректни или директно „пропуснати“ клаузи, твърдят юристи на фамилията Баневи.", "date": "2018.10.26", "title": "Спецпрокуратурата подхвана приватизацията на Баневите \"Полимери\""}
{"url": "https://www.faktor.bg/bg/articles/novini/svyat/navodneniya-v-yordaniya-vzeha-18-zhertvi", "text": "Най-малко 18 души са загинали в Йордания заради внезапно наводнение. Повечето от жертвите са ученици, които пътували в автобус, отнесен от поройни дъждове в района на Мъртво море.  Съобщава се за хора в неизвестност. В издирвателните операции участват екипи на израелската армия с хеликоптери. Проливните дъждове от последните дни предизвикаха наводнения на много места в Йордания.", "date": "2018.10.26", "title": "Наводнения в Йордания взеха 18 жертви"}
{"url": "https://www.faktor.bg/bg/articles/novini/svyat/sasht-pokaniha-putin-vav-vashington", "text": "Белият дом покани руския лидер Владимир Путин да посети Вашингтон, обяви съветникът по национална сигурност на президента на САЩ Джон Болтън, цитиран от \"Ройтерс\". Путин и Тръмп се срещнаха няколко пъти в кулоари на международни форуми. Единствената им официална двустранна среща е във финландската столица Хелзинки през юли. \"Поканихме президента Путин във Вашингтон\", заяви Болтън. Не е ясно дали Путин е приел поканата. Преди няколко дни говорителят на Кремъл Дмитрий Песков коментира, че Путин е обсъдил въпроса с Болтън по време на срещата им в Москва, но конкретно са се съсредоточили върху срещата в Париж на 11 ноември. Темата за посещение на Путин в САЩ е изключително дискусионна, защото американските разузнавателни агенции обвиниха Русия в намеса на президентските избори през 2016 г. Москва отрича обвиненията. Тръмп твърди, че САЩ са заинтересовани да установят солидни работни отношения с Путин. Болтън, който говори на пресконференция по време на визита в Грузия, отбеляза, че срещата в Париж ще бъде кратка.", "date": "2018.10.26", "title": "САЩ поканиха Путин във Вашингтон"}
{"url": "https://www.faktor.bg/bg/articles/arestuvaha-banevi-vav-frantsiya", "text": "Бизнесменът Николай Банев и съпругата му Евгения са били арестувани във Франция днес. Това научи БНР от два независими източника в службите.  Арестът е осъществен на територията на Париж и е извършен въз основа на европейска заповед за арест на двамата, издирвани от българските власти. Акцията е на парижката полиция.  Повече информация ще бъде дадена по-късно.", "date": "2018.10.26", "title": "Арестуваха Баневи във Франция?"}
{"url": "https://www.faktor.bg/bg/articles/strasburg-italiya-e-narushila-choveshkite-prava-na-na-bosa-na-bosovete", "text": "Европейският съд по човешките права в Страсбург реши, че Италия е нарушила човешките права на покойния мафиотски capo di tutti capi (бос на босовете) Бернардо Провенцано, когато е продължила да го държи при най-строг режим през последните пет месеца, докато е бил жив, предава US News. В четвъртък Съдът в Страсбург отреди, че италианският съд неоснователно е удължил строгия режим само няколко месеца преди смъртта на мафиота заради неговия „критичен когнитивен спад“. Провенцано, който беше начело на могъщата мафиотска фамилия Корлеоне, почина през юни 2016 на 83 години след десет години зад решетките, като последните три от тях беше прикован към леглото заради болест. Адвокатите на престъпника неуспешно искаха облекчаване на условията му заради крехкото здраве на клиента им. Решението в четвъртък незабавно докара до ярост италианския вицепремиер Луиджи ди Майо, който заяви, че „нечовешко поведение беше това на Провенцано“.", "date": "2018.10.26", "title": "Страсбург: Италия е нарушила човешките права на на боса  на босовете"}
{"url": "https://www.faktor.bg/bg/articles/sled-sreshta-s-tsatsarov-goranov-shte-predlozhi-poveche-pari-za-sadebnata-vlast", "text": "След проведена в Съдебната палата среща между главния прокурор Сотир Цацаров и министъра на финансите Владислав Горанов, в проектобюджета ще бъдат заложени повече пари за съдебната власт за 2019 г. Това става ясно от прессъобщение на държавното обвинение.  В него се казва, че двамата са обсъдили на работна среща проектобюджета в частта му за съдебната власт. От страна на министъра на финансите била изразена готовност за частично сближаване на позициите по отношение на предвидените средства за осигуряване на разходите на съдебната власт. Горанов заяви, че ще представи на предстоящото заседание на правителството актуализирани параметри на бюджета за 2019 г., различни от предложените от МС в проекта и по - близки до тези, предложени от ВСС, пише още в съобщението. Двамата са обсъдили и предложените с публикувания от Министерство на финансите проект на Закон за държавния бюджет изменения в Закона за съдебната власт, свързани със средствата за облекло на съдебните служители. Финансовият министър е възприел изложените аргументи такива изменения да не бъдат извършвани. С проектобюжета за 2019 г. са предвидени със 100 млн. лв. по-малко пари за съдебната власт, отколкото тя иска. Вчера представляващият Висшия съдебен съвет (ВСС) Боян Магдалинчев обяви, че реално недостигащите пари са 40 млн. лв. По-рано днес пък ВСС съобщи, че са получили множество писма, в които председатели на съдилища и прокуратури, магистрати и съдебни служители от цялата страна изразяват \"категорично несъгласие, противопоставяне и протест\" срещу две точки от проектобюджета, изготвен от финансовото министерство. С двата текста се изменя Законът за съдебната власт. Едната промяна предвижда, че Висшият съдебен съвет \"може да\" определя допълнително възнаграждение на магистрати според натовареността на съдебния орган, в който работят. Сега разпоредбата използва глагола \"определя\", а не \"може да определя\". Втората промяна засяга облеклото на съдебните служители. В момента разпоредбата от Закона за съдебната власт гласи: \"На съдебния служител се изплаща всяка година сума за облекло в размер до две средномесечни заплати на заетите в бюджетната сфера\". В проектобюджетът обаче е предвидено две средномесечни заплати да се замени с 450 лв.", "date": "2018.10.26", "title": "Горанов омекна пред Цацаров - ще предложи повече пари за съдебната власт"}
{"url": "https://www.faktor.bg/bg/articles/trend-patriotite-propilyaha-shansa-si-da-naberat-skorost-kato-chast-ot-upravlenieto", "text": "\"Обединените патриоти засега пропиляват шанса си да наберат скорост от това, че са в управлението. В момента изпускат руля. Това е възможност, за която ще съжаляват“, коментира в ефира на БНР политологът Анастас Стефанов от Изследователски център „Тренд“. \"Обединените патриоти – и в лицето най-вече лично на Валери Симеонов, провалиха един съществен социален проблем да бъде изгладен чрез институционални и политически мерки, което правителството беше предприело. Дори да няма конкретна промяна сега, т.е. Валери Симеонов да остане вицепремиер, макар и не с този ресор конкретно, легитимността на този човек е нарушена“, изказа мнение той. Политологът подчерта, че „малкият партньор“ в управлението забравя, че също има политическа отговорност. Според него обаче Борисов продължава да  контролира нещата. „Когато управляваш в коалиция, трябва да спазваш и някакви баланси. Ти не си авторитар, който може просто да мести пешките. Избирателите на „малкия партньор“, колкото и да са по-малко, все пак стоят някакви хора. Когато към лидерите на патриотите се подхожда като към пешки, това няма как да не доведе до нарушаване на легитимността на тези лидери. Това е крехък баланс, който се следи и пази по някакъв начин“.", "date": "2018.10.26", "title": "\"Тренд\": Патриотите пропиляха шанса си да наберат скорост като част от управлението"}
{"url": "https://www.faktor.bg/bg/articles/novini/balgariya/ninova-pak-yahna-protestite-dokato-ne-podade-ostavka-simeonov-nyama-da-ima-konsensus-za-horata-s-uvrezhdaniya", "text": "Корнелия Нинова отново се опита да яхне протестите. Лидерката на БСП става все по-близка с майките на деца с увреждания, които виждат в нея месия и приемат популистките ѝ уж гръмки речи за чиста монета. \"Докато няма оставка на вицепремиера Валери Симеонов, няма да имате консенсус по отношението към хората с увреждания\". Това каза лидерът на БСП Корнелия Нинова в дебатите по Законопроекта за хората с увреждания.  „Протестите пред МС са всеки ден. Това ли е работата, която сте свършили. Ние не ви даваме оценка, те ви я дават, когато всеки ден са под прозорците на парламента“, се обърна тя към управляващите. „Това означава или несвършена работа, или показано отношение. Ако днес полагаме усилия да сложим начало на една реформа и да свършим работа, сте им длъжници“, посочи Корнелия Нинова. „Показахте унизително и нечовешко отношение към тези хора, днес „се биете в гърдите“, че работите и търсите консенсус“, заяви тя.", "date": "2018.10.26", "title": "Нинова пак яхна протестите: Докато не подаде оставка Симеонов, няма да има консенсус за хората с увреждания"}
{"url": "https://www.faktor.bg/bg/articles/novini/svyat/vanshniyat-ministar-na-italiya-razmaha-prast-na-bryuksel-nyama-promenim-i-edna-zapetayka-v-byudzheta-si", "text": "Вицепремиерът и министър на вътрешните работи на Италия Матео Салвини заяви, че правителството на страната няма да промени и „запетайка“ от бюджетния си план за следващата година, независимо че той беше отхвърлен от Европейската комисия, пише европейската редакция на Politico. „Тъй като сме вежливи, отваряме малките писъмца от Брюксел, четем ги и отговаряме“, заяви Салвини. „Те пишат обрано и ние отговаряме, но няма да променим и една запетайка от бюджета“. „Ако Брюксел или някои големи професори искат растежа на Италия да стои на нула, те са попаднали на грешното правителство и грешния министър“, добави Салвини, цитиран от агенция ANSA. „Ние сме спокойни“. „Политико“ припомня, че във вторник Европейската комисия даде на Италия три седмици да пренапише проектобюджета си, или ще понесе последствия. По-рано тази седмица премиерът на страната Джузепе Конте заяви пред Bloomberg, че правителството няма план „Б“. Финансовият министър Джовани Трия написа до Комисията в понеделник: „Италия е наясно, че е избрала път, който не съответства на правилата на Европейския съюз. Това беше трудно, но необходимо, за да можем да върнем растежа на брутния вътрешен продукт до нивата от преди кризата на фона на текущите икономически трудности на италианците“.", "date": "2018.10.26", "title": "Външният министър на Италия размаха пръст на Брюксел: Няма да променяме и една запетайка в бюджета си!"}
{"url": "https://www.faktor.bg/bg/articles/borisov-prie-stroya-na-mezhdunarodnoto-uchenie-v-poligona-novo-selo", "text": "Премиерът Бойко Борисов, министърът на отбраната Красимир Каракачанов и началникът на отбраната генерал Андрей Боцев присъстват на заключителния етап на многонационалното учение „Thracian Sword – 2018“ на Силите за специални операции на страните-членки на инициативата В-9 от Югоизточна Европа на Учебен полигон „Ново село“. В „Thracian Sword – 2018“ участват до 200 военнослужещи от формирования на Силите за специални операции на страните-членки на инициативата B-9 от Югоизточна Европа, с подкрепата на авиация на Въоръжените сили на САЩ. В многонационалното учение участват около 200 военнослужещи от формирования на Силите за специални операции на страните-членки на инициативата B-9 от Югоизточна Европа с подкрепата на авиацията на въоръжените сили на САЩ. От българска страна в учението участват военнослужещи от първи батальон \"Специални бойни действия\" и от взвода за парашутна подготовка на учебния център от състава на специалните сили. Бригаден генерал Явор Матеев, командир на Българските специални сили, е офицерът, планиращ учението, а то се  провежда под ръководството на полковник Иван Райков.", "date": "2018.10.26", "title": "Борисов прие строя на международното учение в полигона \"Ново село\""}
{"url": "https://www.faktor.bg/bg/articles/zhena-rani-s-nozh-14-malchugani-v-detska-gradina", "text": "Жена, въоръжена с кухненски нож, нападна деца пред входа на детска градина в китайския югозападен град Чунцин. Пострадали са 14 деца, обяви местната полиция, цитирана от Straits Times. 39-годишната жена извършила нападението, докато децата се връщали от сутрешни упражнения към 09,30 часа, добави полицията. Ранените са откарани в болница. Охраната и служители в детската градина са хванали жената. Към този момент не са ясни мотивите за престъплението. Нападенията в Китай са рядкост в сравнение с много други държави, особено в големите градове, където мерките за сигурност са изключително засилени, но през последните години бяха извършени серия от атаки с хладни оръжия, предимно срещу деца. Обикновено са дело на хора с психически или лични проблеми. Ножовете са често използвано средство, защото мерките за притежание на оръжие са стриктни. През септември Китай екзекутира мъж, убил девет ученици и ранил 11 при атака с нож в средно училище в провинция Шънси.", "date": "2018.10.26", "title": "Жена рани с нож 14 малчугани в детска градина"}
{"url": "https://www.faktor.bg/bg/articles/novini/balgariya/parlamentat-shte-glasuva-valeri-simeonov-da-ne-otgovarya-za-horata-s-uvrezhdaniyata", "text": "Валери Симеонов няма да отговаря за хората с увреждания, както беше записано в проектозакона, който днес обсъжда на първо четене Народното събрание. Новината съобщи зам.-шефката на социалната комисия Светлана Ангелова от парламентарната трибуна. ГЕРБ ще внесе поправки преди второто гласуване, според които Симеонов няма да е шеф на Националния съвет за интеграция на хората с увреждания. \"Няма драма, ние сме на първо четене на закона, каза тя. До влизане в сила на този закон председател е министърът на труда и социалната политика. Ние ще направим предложим предложение министърът на труда и социалната политика да продължи да председателства съвета\", обяви Ангелова. Емоционалният подход е неизбежен, когато говорим за правата на хората с увреждания, заяви зам.-председателят на социалната комисия Светлана Ангелова. Тя подчерта дългите месеци на работа по законопроекта от страната на работната група с участието на омбудсмана, протестиращите майки, който изминал труден път. Имаше протести, недоволни, внушаваха се спекулации, че правителството не иска да има нов закон за хората с увреждания, направи ретроспекция депутатката от ГЕРБ. МТСП бяха поставени в трудна ситуация да балансират между различни интереси, напомни тя. Законът е за всички над 750 хил. хора с увреждания, напомни Ангелова. Правителството не бяга от ангажимента си към хората с увреждания. Лично с подкрепата на Бойко Борисов правителството осигури допълнително 150 млн., това е близо с 56% повече от бюджета на хората с увреждания. Ангелова изтъкна, че е важен индивидуалният подход към хората с увреждания, въвеждането на защитената заетост и също като БСП и ДПС подкрепи въвеждането на квотния принцип за хората с увреждания.", "date": "2018.10.26", "title": "Парламентът ще гласува Валери Симеонов да не отговаря за хората с увреждания"}
{"url": "https://www.faktor.bg/bg/articles/novini/balgariya/tsvetanov-kam-kutev-ot-vas-lahat-chernogledstvo-i-omraza", "text": "\"Трябва да се търси консенсус по такъв сериозен дебат, какъвто е Законът за хора с увреждания, независимо от политическите противоречия. Искам да благодаря за положените усилия на социалното министерство и на работните групи по въпросния законопроект\". Това заяви Цветан Цветанов във връзка с днешните обсъждания на Закона за хора с увреждания. \"В тази насока правителството също положи немалко усилия и пое ангажимента до средата на декември нещата да бъдат финансово обезпечени. В нашия план за действия има съответните стъпки, които са разписани. Тук говорим за тези 150 милиона лева от правенето на тази политика, когато има и необходимото осигурено финансиране\", каза Цветанов. \"Нека политиката за хората с увреждания да не се прави от една политическа сила, а от 44-тото Народно събрание. Молбата ми към БСП е да престанат да внасят омраза и напрежение. Така че, господин Кутев, спрете с тази омраза и черногледство, които постоянно лъхат от вас. Бъдете малко по-позитивен. Може би имате някакви лични проблеми, но всеки има. Мисля си, че някой път е хубаво господин Кутев да не се изказва от тази трибуна, за да вървят нещата нормално'', завърши изявлението си от трибуната Цветан Цветанов.", "date": "2018.10.26", "title": "Цветанов към Кутев: От вас лъхат черногледство и омраза"}
{"url": "https://www.faktor.bg/bg/articles/novini/balgariya/mo-oproverga-informatsiyata-za-su-25-remontat-na-samoletite-shte-struva-2-a-ne-8-pati-poveche-ot-planiranoto", "text": "Министерството на отбраната излезе с позиция около ремонта на самолетите Су-25, чиято цена от 41 млн. лв. скочи на 8 пъти - до колосалните 310 млн. лв.  \"Във връзка с публикации в медиите, визиращи процедурата за сключване на рамково споразумение за осигуряване на летателната годност на самолети Су-25К/УБК, в които се твърди, че самолетите ще бъдат ремонтирани за 310 милиона лева, Ви предоставяме следната информация: Щурмовите самолети Су-25 е възможно да бъдат ремонтирани, но не за 310 млн. лв с ДДС, каквото е внушението в публикациите, а за 41 млн. лв. без ДДС. Ако Министерският съвет реши, сумата по рамковото споразумение може да нарасне до 82,5 млн. лв. без ДДС. Но само ако правителството реши\". Това се казва в официална позиция на Министерството на отбраната изпратена до медиите, която публикуваме без редакторска намеса. \"Процедурата за ремонта на самолетите всъщност е по договаряне. Според проучване на експерти от Военновъздушните сили единствено заводи в Беларус и Русия могат да извършват такива ремонти. Затова са поканени и представители на двете страни. Оферта е подала само една – беларуският авиоремонтен завод „558“. В нея е включен пълният набор от услуги за ремонт и модернизация на този тип самолети, от които Министерството на отбраната да избере най-необходимите за нашите машини. Така че сумата от 310 млн. лв., която се появява в публикациите, изобщо не е договаряна. Процедурата, обявена от Министерството на отбраната с решение от 17 август 2018 г., е за сключване на рамково споразумение за осигуряване на летателна годност на самолети Су-25К/УБК, което означава, че конкретни ремонтни дейности ще се поръчват само при необходимост и при финансова възможност. Ремонтирането на самолетите Су-25 е належащо, защото техният технически и междуремонтен ресурс е изтекъл преди повече от 10 години\", пише още в позицията на военното министерство.", "date": "2018.10.26", "title": "MO опроверга информацията за Су-25: Ремонтът на самолетите ще струва 2, а не 8 пъти повече от планираното"}
{"url": "https://www.faktor.bg/bg/articles/novini/balgariya/m-nekov-tryabva-da-sinhronizirame-reshenieto-za-zimno-ili-lyatno-vreme-sas-sasedite-si", "text": "\"Анкетата на Министерство на енергетиката за смяната на часовото време бе неадекватна. Трябваше да има два въпроса - дали сте за промяна на времето и какво време да остане лятно или зимно. В нея са гласували повече млади хора, а те предпочитат зимното време. Те не споделят мнението на повечето българи\", коментира евродепутатът от БСП Момчил Неков пред бТВ. Той цитира лекари, които казват, че трябва да премахнем смяната на времето, защото влияе върху здравето и адекватността. Според изследване при смяна на времето се увеличават катастрофите. \"След като приемем новата директива на 1 април трябва да решим окончателно. Преди това обаче трябва да се види дали няма да се отдалечим много от централноевропейското време. От гледна точка на производителността и на бизнеса е по-добро времето да е почти еднакво. 70% от търговията ни е в ЕС. Ако имаме разлика, това би затруднило комуникацията\", каза Неков.  Според евродепутата Министерски съвет трябва да реши окончателно. \"Западна Европа предпочита зимно време. Ние обаче трябва да синхронизираме решението си със съседите си. Естонците, Гърция, Кипър и Румъния например са за лятно време\", каза още той.", "date": "2018.10.26", "title": "М. Неков: Трябва да синхронизираме решението за зимно или лятно време със съседите си"}
{"url": "https://www.faktor.bg/bg/articles/gugal-e-uvolnil-48-sluzhiteli-zaradi-seksualen-tormoz", "text": "Американският интернет гигант \"Гугъл\" е уволнил 48 служители заради сексуален тормоз през последните две години. Това признава директорът на компанията Сундар Пичай във вътрешен документ до служителите, изготвен в отговор на разследване на в. \"Ню Йорк таймс\", предадоха световните агенции. Пичай уточнява, че сред уволнените е имало 13 високопоставени кадри и нито един от тях не е получил обезщетение. Вестник \"Ню Йорк таймс\" съобщава в своето разследване вчера, че \"Гугъл\" е премълчал няколко случая на тормоз, касаещи високопоставени представители, сред които и Анди Рубин, създателят на операционната система за мобилни устройства \"Андроид\". Според изданието Рубин е бил принуден от шефа на компанията да я напусне през 2014 г. заради обвинение за сексуален тормоз. Той обаче е получил обезщетение от 90 млн. долара. Изданието се позовава на вътрешни документи на компанията, както и на съдебни документи и на разкази на служители на компанията.", "date": "2018.10.26", "title": "Гугъл е уволнил 48 служители заради сексуален тормоз"}
{"url": "https://www.faktor.bg/bg/articles/novini/balgariya/g-gyokov-premierat-shte-premesti-resora-na-horata-s-uvrezhdaniya-da-se-nablyudava-ot-drug-vitsepremier", "text": "\"Премиерът ще премести ресора на хората с увреждания да се наблюдава от друг вицепремиер\", смята Георги Гьоков от БСП.  Според депутата Николай Сираков от ГЕРБ обаче логиката е тази част от закона да се запази, гледайки в дългосрочен план и че МС и премиерът ще вземат правилното решение кой да оглави Съвета за интеграция на хората с увреждания. В проектозакона е предвидено да се мине едно ниво нагоре в оглавяването на Съвета за интеграция на хората с увреждания, т.е. от социалния министър да се мине към ресорния вицепремиер, който в случая е Валери Симеонов. Това се прави, защото законът обхваща не само социалното, но и здравното и други министерства. Идеята обаче предизвика остри критики в парламента. Част от депутатите смятат, че този текст трябва да се промени. Според депутата от ГЕРБ Николай Сираков социалното недоволство е здравословно, защото без натиска няма как да се очаква администрациите да напуснат лесно комфортната сфера на матрицата на статуквото. \"Проектозаконът е емблематичен в една посока - потребностите на обществото се променят, а тяхното решение изисква промяна на модела, който предоставя в момента услугите в социалната сфера. А промяната на модела минава през реформата, което значи да смениш един начин на действие към този момент с някой, който е коренно различен от това, което сме правили. Без здравословния натиск, оказан върху системата, няма как да очакваме администрациите да напуснат лесно комфортната сфера на матрицата на статуквото. Затова смятам, че натискът беше от самото начало здравословен\", заяви Сираков. Той открои, че е много важно да се наблюдава в първата една година проектозаконът за хората с увреждания, за да могат своевременно да се нанасят корекциите, за да може наистина той да работи. Депутатът от БСП и зам.-председател на социалната комисия в НС Георги Гьоков смята, че законът е направен под натиск и в него са участвали хора, които не разбират от това. \"Трябва да се обсъди с експерти. Трябва да има такъв закон и постигнатият консенсус с организациите и майките на децата с увреждания, но няма да остана безкритичен към проекта, но ще го подкрепим, за да видим дали може между първо и второ четене да изгладим неодстатъците. Едно от слабите места в закона са ТЕЛК-овите решения и това, че ако са в основата законопроектът няма да е ефикасен\", отбеляза Гьоков.  \"Може би ще очакваме да се реформира ТЕЛК-овата система, каквото е желанието и на НС, но не среща консенсус при политиците за такова решение за системата\", добави още той.  Законопроектите за хората с увреждания и за личната помощ ще бъдат обсъдени на първо четене в Народното събрание.", "date": "2018.10.26", "title": "Г. Гьоков: Премиерът ще премести ресора на хората с увреждания да се наблюдава от друг вицепремиер"}
{"url": "https://www.faktor.bg/bg/articles/novini/balgariya/krasimir-valchev-uchitelskite-zaplati-shte-badat-uvelicheni-dvoyno-do-2021-g", "text": "\"През 2021 година учителските заплати трябва да бъдат увеличени двойно. По тази идея продължава да се работи усилено. Това, което е сигурно до момента е, че през следващата година учителските заплати ще се увеличат с 20%\", каза пред БНТ министърът на образованието и науката Красимир Вълчев.  \"Необходимо е учителската заплата да бъде над средната за страната, дори 120% над средната за страната, след двойното увеличение през 2021 г. очакваме дори тя да бъде 125% от средната за страната. Това, което можем да кажем за тази година е, че тя за пръв път от много години, десетилетия, ще надвиши средната за страната. По-точно следващата година, когато бъде реализирано това увеличение. Имаме близо 450 млн. лв. ръст на средствата за образование, от които над 400 млн. за предучилищното и училищно образование, нещо което нямаме като аналог в предходните години, освен миналата година и тази\", съобщи министърът. \"Предстои подписването на регламент към колективния механизъм, с който да се уточни къде с колко точно ще бъдат увеличени учителските заплати. Вътрешните правила в отделни училища дават възможност за някои учители да бъдат увеличени с повече заплатите. Допълнителни средства имаме за малките и отдалечени общини, където при равни други условия е по-трудно да се привлекат младите специалисти. Също така предоставихме допълнително средства за училищата и детските градини, в които има концентрация на деца от уязвими групи, където трябва да се полагат много повече усилия, за да се осигури тяхното развитие\", коментира Вълчев.", "date": "2018.10.26", "title": "Красимир Вълчев: Учителските заплати ще бъдат увеличени двойно до 2021 г."}
{"url": "https://www.faktor.bg/bg/articles/novini/balgariya/bsp-na-sreshta-pri-prezidenta", "text": "БСП на среща при президента Румен Радев. Социалистите ще запознаят държавния глава със своя план за развитие на страната - \"Визия за България\".   Срещата на \"Дондуков\" 2 е по инициатива на левицата. Преди дни лидерът на партията Корнелия Нинова обяви, че тя поема курс към предсрочни избори. Със своята визия БСП предвижда реформа в образователната система, битка със социалното неравенство, както и по-добър достъп до здравеопазване.", "date": "2018.10.26", "title": "БСП на среща при президента"}
{"url": "https://www.faktor.bg/bg/articles/petya-avramova-ne-sam", "text": "\"В началото винаги има период, в който трябва да се запознае човек с дейността на министерството, което оглавява. Николай Нанков вече се върна като зам.-министър в МРРБ и отговаря за благоустройството. Аз се допитвам се до него, както и до останалите зам.-министри. Той не е министър в сянка, тъй като накрая решенията взимам аз\". Това заяви пред БТВ строителният министър Николай Нанков.  Тя коментира и трагедията край Своге, при която загинаха 20 души, а Николай Нанков подаде оставка. \"Личната вина е различна от политическата. Аз съм прагматичен човек и мисля, че като зам.-министър е на мястото си. Ако не дай си Боже се случи инцидент, съм готова да поема политическата и моралната отговорност\", каза още Аврамова.   \"Проблемният участък край Своге е преасфалтиран, нека да изчакаме следствените органи да си свършат работата. Все още не е готов одитният доклад. В процеса за направата на път има строител, проектант, възложител и строителен надзор. Изчакваме разследването да покаже кой трябва да понесе вината си. Гаранцията на този път изтича в края на тази година\", каза още строителната министърка.   Тя коментира и скандала с фирма \"Джи пи груп\", за която Бойко Борисов нареди на АПИ да намери начин да не присъства в списъка с компаниите, които харчат европейски и държавни пари. \"По искане на ДАНС проверяваме 10 договора с \"Джи пи груп\". Логично е желанието на премиера името на България да не се петни със съмнения около харченето на пари. Въпреки оттеглянето на \"Джи пи груп\", не очаквам строежът на тунел \"Железница\" да се забави\", заяви Петя Аврамова.   \"Районирането е съобразено с географските и демографските процеси. Ще въведем децентралицация и включване с по-голяма роля на кметовете и областните управители. Не сме предвидили да имаме административни центрове и това е драмата на някои градове. 2024 г. остава крайният срок за строежа на АМ \"Хемус\". Повишаваме гаранционнните срокове по всички пътища, каза строителната министърка.", "date": "2018.10.26", "title": "Петя Аврамова: Николай Нанков не е министър в сянка, накрая решенията взимам аз"}
{"url": "https://www.faktor.bg/bg/articles/novini/svyat/nova-seriya-bombi-po-poshtato-do-visokopostaveni-predstaviteli-na-demokraticheskata-partiya-v-sasht", "text": "Пореден случай на самоделна бомба, изпратена по пощата в Съединените щати, този път във Флорида. Властите съобщават, че са засекли още няколко устройства, адресирани до високопоставени представители на демократическата партия.  През последните два дни бомби бяха изпратени до редица ключови фигури, сред които семействата на президентите Клинтън и Обама, както и актьорът Робърт Де Ниро. Разследването се насочва към Флорида, където върху част от пратките е имало и адрес за обратна връзка.", "date": "2018.10.26", "title": "Нова серия бомби по пощата до високопоставени представители на демократическата партия в САЩ"}
{"url": "https://www.faktor.bg/bg/articles/novini/balgariya/do-ponedelnik-spirat-nyakoi-ot-funktsiite-na-sayta-na-mvr", "text": "Временно няма да бъдат достъпни част от електронните услуги, предоставяни от портала на МВР. Достъпът ще бъде ограничен от 17:00 ч. днес до 08:00 ч. в понеделник. За това време ще бъде извършено прехвърляне на системния софтуер и хардуер, което ще засегне електронните административни услуги на МВР и частта за регистрация на договори за продажба на пътни превозни средства от нотариусите. Възможно е да възникнат затруднения и в услугите, предоставяни от МВР към застрахователните дружества при сключване на застраховки за моторни превозни средства.", "date": "2018.10.26", "title": "До понеделник спират някои от функциите на сайта на МВР"}
{"url": "https://www.faktor.bg/bg/articles/novini/svyat/petima-balgari-sa-arestuvani-v-turtsiya-za-krazhbi-ot-bankomati", "text": "Петима български граждани са били арестувани по-рано днес в Турция за поставяне на скимиращи устройства на банкомати, съобщават турските медии. Престъпниците са поставили устройствата на банкомати Бурса, собственост на три от банките в източната ни съседка и с тяхна помощ са успели да копират информацията от дебитните и кредитни карти на множество клиенти, твърдят от отдела за киберпрестъпления на полицията в Бурса. Българските граждани, чиито имена не се съобщават, са били задържани благодарение на записите от охранителните камери. Петимата са били арестувани в близкия до Бурса град Ескишехир. Прокуратурата е поискала тяхното постоянно задържане. Групата е обвинена в злоупотреба с дебитни и кредитни карти.", "date": "2018.10.26", "title": "Петима българи са арестувани в Турция за кражби от банкомати"}
{"url": "https://www.faktor.bg/bg/articles/novini/svyat/misteriya-patriarh-kiril-otlozhi-poseshtenieto-si-v-moldova-malchi-kakvi-sa-prichinite", "text": "Московският патриарх и на цяла Русия Кирил отложи посещението си в Молдова, предава агенция Sputnik. Молдовският президент Игор Додон съобщи за отлагането на пасторалната визитата в Кишинев. \"Имах телефонен разговор с завеждащия Отдела за външни църковни отношения на Московската патриаршия, митрополит Иларион, който обяви, че е решено да се отложи за по-късен етап пасторалната визита на Негово Светейшество патриарх Кирил в Молдова\", съобщи Додон на страницата си в социалната мрежа „Фейсбук“. Според президента новите дати на посещението ще бъдат обсъдени с Негово светейшество следващата седмица като част от официалното посещение на молдовския лидер в Руската федерация. Епископ Йоан Мошнягоцул в коментар за агенцията потвърди отлагането на посещението и отбеляза също, че причините за това решение все още не са известни.", "date": "2018.10.26", "title": "Мистерия: Патриарх Кирил отложи посещението си в Молдова, не казва какви са причините"}
{"url": "https://www.faktor.bg/bg/articles/novini/svyat/ochakva-se-sadat-v-nikoziya-da-obyavi-likvidatsiyata-na-olimpik", "text": "Очаква се днес съдът в Никозия да обяви ликвидацията на застрахователната компания „Олимпик”.  Така ще се даде възможност на ликвидатора реално да започне работа, а на кипърския и българския гаранционни фондове да изчистат въпросите около това как ще се покриват щетите на пострадалите след катастрофи с автомолили, застраховани в „Олимпик”. Около 2000 са българските клиенти на компанията, които от месеци чакат отговор на този въпрос. Пред бТВ ликвидаторът Павлос Накузи коментира, че ще минат годиниq докато се установи на колко хора компанията дължи пари заради прекратените полици и с какви капитали разполага компанията. Около 200 хил. са клиентите на кипърската компания, чиито застраховки се оказаха невалидни след отнемането на лиценза ѝ от властите в Никозия.", "date": "2018.10.26", "title": "Очаква се съдът в Никозия да обяви ликвидацията на \"Олимпик\""}
{"url": "https://www.faktor.bg/bg/articles/novini/balgariya/nadziratelite-i-tsetska-tsacheva-otnovo-syadat-na-masata-za-pregovori", "text": "Надзирателите и Цецка Цачева отново сядат на масата за преговори. От години правосъдното министерство и синдикатите във ведомството не успяват да постигнат пълно съгласие по редица теми. Основните - заплащане, условия на труд и брой хора в затворите. Вдигат заплатите на надзирателите в затворите В началото на годината надзирателите излизаха на няколко национални протеста. След договорка за повече пари на срещата, сега трябва д абъдат уточнени параметрите в Бюджет 2019, които да покрият исканията на надзирателите. Ще се търсят повече надзиратели, с по-добри заплати", "date": "2018.10.26", "title": "Надзирателите и Цецка Цачева отново сядат на масата за преговори"}
{"url": "https://www.faktor.bg/bg/articles/novini/balgariya/dps-svikva-tsentralniya-si-savet-kakvo-shte-predpriemat-ako-simeonov-ne-podade-ostavka", "text": "Централният съвет на ДПС се събира в петък. Очаква се след него от движението да оповестят какви политически действия ще предприемат, след като вицепремиерът Валери Симеонов не подаде оставка. Преди два дни, от трибуната на Народното събрание, лидерът на ДПС Мустафа Карадайй поиска ултимативно Симеонов да се оттегли от поста си. В противен случай от ДПС щели да предприемат действия, за да „защитят демокрацията и държавността\". Междувременно и депутатът от ДПС Хамид Хамид намекна, че ДПС може да посика вот на недоверие на правителството и ли да откаже да влиза в зала, а ко Симеонов не подаде оставка", "date": "2018.10.26", "title": "ДПС свиква Централния си съвет: Какво ще предприемат, ако Симеонов не подаде оставка?"}
{"url": "https://www.faktor.bg/bg/articles/novini/balgariya/tmperaturite-se-povishavat-ochakva-ni-slanchevo-vreme", "text": "Атмосферното налягане е и ще се задържи близко до средното за месеца. Днес ще бъде предимно слънчево. Ще духа до умерен северозападен вятър, който до вечерта ще отслабне и ще се ориентира от югозапад. Дневните температури ще се повишат чувствително и максималните ще са между 17° и 22°.  Над Черноморието ще бъде предимно слънчево. Преди обяд ще духа умерен вятър от запад, който след обяд ще отслабне и ще се ориентира от югозапад. Максималните температури ще са 16-18°, колкото на морската вода. Вълнението на морето ще е 2 бала. Над планините ще е предимно слънчево. Ще духа силен, преди обяд временно и бурен северозападен вятър. Бързо ще се затопли и максималната температура на височина 1200 метра ще е около 12°, на 2000 метра – около 6°.", "date": "2018.10.26", "title": "Температурите се повишават, очаква ни слънчево време"}
{"url": "https://www.faktor.bg/bg/articles/novini/svyat/silen-trus-udari-gartsiya", "text": "Силно земетресение бе регистрирано край бреговете на Гърция в Йонийско море, предадоха световните агенции. Според американския Геофизичен институт трусът е бил усетен най-силно на популярния за туристите остров Закинтос (Занте), предаде Асошиейтед прес. Магнитудът, според института, е 6,8. Епицентърът е бил на 35,9 километра югозападно от Литакия в южната част на Закинтос, на дълбочина 16-16,5 километра. Трусът е бил регистриран в 22,55 ч. по Гринуич в четвъртък. Първоначално американският институт определи магнитуд 7, после обаче го понижи първо на 6,9, а накрая на 6,8, уточнява Ройтерс. Европейско-средиземноморският сеизмологичен център пък оценява магнитуда на труса като 6,6, предаде ТАСС. Спрямо столицата Атина епицентърът е бил на 287 километра западно. Според Европейско-средиземноморския център дълбочината е била 10 километра.  Спрямо Патра и полуостров Пелопонес епицентърът е бил на 133,5 километра югозападно, допълва Ройтерс. Засега няма данни за пострадали и разрушения. Не е обявена тревога за цунами, предаде ТАСС. Последвал е вторичен трус с магнитуд 5,2, предаде Ройтерс.", "date": "2018.10.26", "title": "Земетресение от 6.8 по Рихтер край остров Закинтос"}
{"url": "https://www.faktor.bg/bg/articles/novini/svyat/administratsiyata-na-tramp-obmislya-da-zabrani-dostapa-na-migranti-ot-latinska-amerika", "text": "Администрацията на американския президент Доналд Тръмп обмисля да забрани достъпа на мигранти от южната граница със специален указ, пише авторитетното американско издание The Washington Post. Администрацията на президента на САЩ Доналд Тръмп обмисля възможността за затваряне на южната граница на страната за мигранти от страните от Латинска Америка и лишаването им от възможността да търсят убежище в Съединените щати чрез специален президентски указ. Изданието се позовава на източници от администрацията на президента. Тази стъпка, според публикацията, може да се направи, за да се спре така наречения \"Керван на мигрантите\", който се движи към американската граница с Мексико. Според вестника Тръмп може да използва същите президентски правомощия, които използва през 2017 г., когато забранява влизането в САЩ на граждани на редица страни с преобладаващо мюсюлманско население. В този случай, отбелязва вестникът, указът на ръководителя на Белия дом, както и последният път, може да бъде оспорено от американските съдилища.", "date": "2018.10.26", "title": "Администрацията на Тръмп обмисля да забрани достъпа на мигранти от Латинска Америка"}
{"url": "https://www.faktor.bg/bg/articles/novini/balgariya/zaradi-smyanata-na-vremeto-vlakovete-shte-prestoyavat-edin-chas-po-garite", "text": "Заради смяната на времето влаковете ще престояват един час Заради смяната на времето влаковете, които пътуват през нощта на събота срещу неделя, ще престоят един час, каза за Дарик ръководителят на „Организация на превозите“ в „БДЖ – Пътнически превози“ Ивайло Георгиев. Той уточни, че преместването на стрелките ще засегне десет бързи, три пътнически и международните влакове от София за Истанбул, които се движат в нощните часове. Влаковете, които са тръгнали от началната си гара преди преместването на стрелките, а трябва да пристигнат след това, ще имат престой един час, каза Ивайло Георгиев: \"Като пример мога да дам влака, който се движи от София през Карлово за Варна. Той тръгва в 23 часа от София, пристига в 6 часа сутринта във Варна. При смяната на часовото време влакът се намира около гара Сливен. Разписанието на влака е да пристигне в 3.11 ч и да замине в 3.12 ч. Но като пристигне в гара Сливен, стрелките вече са завъртени един час назад и той трябва да си изчака времето за тръгване по разписание, защото на следващите гари по маршрута пътниците го очакват, съгласно обявеното разписание\".    Засегнати от смяната на часовото време са десет бързи влака, уточни Георгиев: \"Това са нощните влакове по направленията София - Пловдив, Стара Загора - Бургас, София - Карлово - Варна, София - Горна Оряховица - Шумен - Варна, София - Горна Оряховица - Русе - Силистра и международните влакове от София за Истанбул, когато се движат през нощните часове\". Един час ще трябва да престоят и три пътнически влака по маршрутите Септември -Добринище, Карнобат - Варна и Мездра - София. Освен смяната на времето, на движението на влаковете се отразяват и ремонтите по железните пътища: \"В момента по-продължителни ремонтни дейности се извършват между гарите Реброво и Своге, по направлението София - Плевен - Варна, по линията от София за Бургас през Карлово, в участъка между Сливен и Карнобат и между гарите по направлението от Стара Загора до направление Велико Търново и Горна Оряховица, където също има ремонтни дейности, и в участъка между Карнобат и Варна\". Ивайло Георгиев добави, че в участъците, където мащабни ремонти спират движението на влаковете, пътниците се прекачват на автобус, а след това продължават пътуването с влак. Новото разписание на БДЖ ще влезе в сила на 9 декември и ще важи до 14 декември 2019 година, каза още ръководителят „Организация на превозите“ и посочи, че не се очакват значителни промени. На движението на влаковете ще се отразят ремонтите между София и гара Искър и София и Своге.", "date": "2018.10.26", "title": "Заради смяната на времето влаковете ще престояват един час по гарите"}
