{"url": "https://www.faktor.bg/bg/articles/gartsiya-otzovava-poslanika-si-v-moskva", "text": "Гърция отзовава посланика си в Москва Андреас Фриганас и ще го замени с друг дипломат, информира БТА. Фриганас беше назначен на поста през май 2016-та година.  Отношенията между двете страни се обтегнаха, след като миналия месец Гърция изгони двама руски дипломати с мотива, че са се опитали да предизвикат демонстрации срещу споразумението с Македония, което проправя пътя към членство на бившата югославска република в НАТО.  Тази седмица Русия предприе реципрочни мерки и двама гръцки дипломати ще напуснат страната.", "date": "2018.08.11", "title": "Гърция отзовава посланика си в Москва"}
{"url": "https://www.faktor.bg/bg/articles/srabskata-opozitsiya-skochi-sreshtu-dachich-reshenieto-za-kosovo-nyama-da-bade-napisano-v-moskva", "text": "Сръбската опозиционна „Либерално-демократична партия“ (ЛДП) на Чедомир Иванович смята, че външният министър на страната Ивица Дачич е използвал посещението на официалния представител на руското Министерство на външните работи Мария Захарова в Белград, за да изпрати още веднъж послания за кавги със страните от балканския регион и западните държави, предава македонската електронна медия „А1 Он“, цитирана от \"Фокус\". ЛДП смята, че с непремереното си поведение, Дачич е навредил на сръбските граждани, тъй като вместо да излезе с обръщение към гражданите, в което да се обяснят причините за визитата на Захарова, той „за кой знае кой път обезмисли позицията, на която се намира“, държейки се като посланик на Русия в Сърбия. „Антизападната истерия, с която обясни несправедливостта, виновна за пропадането на Сърбия, бе последвана от скандалната атмосфера на посещението, която по всичко личи, че трябваше да представи Сърбия като страна, през която руските чиновници се отбиват на минаване, за да изпратят послания, които през нашия гръб ги конфронтират със Запада, докато самите ние сме статисти без право да поставим на първи план собствените си интереси“, се казва в изявлението на ЛДП. Партията подчерта, че интересите на Русия не съвпадат с тези на Сърбия и министрите не може да изглеждат като руски говорители без достойнство. „Сърбия се нуждае от ускорено присъединяване към ЕС и НАТО. Нужно е и решение на косовската криза, което няма да бъде написано в Москва, а ще е плод на договор между Белград и Прищина, както е нужна и промяна на регионалната политика, с която да се изтласка руското влияние от Босна и Херцеговина“, подчертава фракцията. Дачич на вчерашната пресконференция с Захарова нарече Македония лицемерна, защото се противопоставя на промяната на границите с Косово, припомня македонската медия. „Как не ги е срам да говорят, че няма промяна на границите, тези, които ни бомбардираха, за да разрушат нашите граници? Как не ви е срам, лицемери? Това важи и за Македония, която призна независимостта на Косово и сега казва, че няма промяна на границите ... кутията на Пандора е отворена, да не си играят с нервите на Сърбия, тези, които мислят, че Сърбия е слаба“, заяви Дачич.", "date": "2018.08.11", "title": "Сръбската опозиция скочи срещу Дачич: Решението за Косово няма да бъде написано в Москва!"}
{"url": "https://www.faktor.bg/bg/articles/novini/svyat/dzhon-makkeyn", "text": "В сряда САЩ обявиха въвеждането на нови строги санкции срещу Русия в отговор на употребата на химическо отровно вещество на територията на Великобритания, съобщава руската секция на \"Гласът на Америка\". Сенаторът републиканец Джон Маккейн, който е привърженик на твърдата линия по отношение на Русия, изрази задоволството си от факта, че Държавният департамент на САЩ се движи в посока на засилване на санкциите срещу Москва. \"Щастлив съм да видя, че Държавният департамент следва посоката да бъдат наложени санкции на путинова  Русия след химическата атака. Конгресът трябва да продължи да наблюдава процеса, за да гарантира, че санкциите се налагат бързо и категорично \", пише Маккейн в Twitter. В сряда САЩ обявиха налагането на нови още по-жестоки санкции срещу Русия, след като се стигна до заключението, че Москва е отговорна за отравянето на бивш руски шпионин и дъщеря му в Обединеното кралство през март. Санкциите, обявени в сряда, влизат в сила на 22 август. Те засягат издадените от властите на САЩ лицензии за износ на стоки от голямо значение за националната сигурност, например електрониката. Високопоставен представител на Държавния департамент на САЩ също така заяви, че Русия може да се изправи и пред допълнителни, още \"по-драконовски\" санкции в рамките на 90 дни, ако не предостави \"надеждни гаранции\", че повече няма да използва химическо или биологично оръжие. В момента Маккейн е подложен на много тежко лечение на рак на мозъка.", "date": "2018.08.11", "title": "Джон Маккейн: Щастлив съм, че бяха наложени нови санкции на путинова Русия"}
{"url": "https://www.faktor.bg/bg/articles/vissh-pilotazh-george-ivanov-otkaza-sreshta-s-glavnokomandvashtiya-silite-na-nato-v-evropa", "text": "След поканата за присъединяване, която НАТО изпрати на Македония, две делегации на Алианса, оглавявани от главнокомандващия силите на военния блок в Европа и директора за европейските партньорства на НАТО Джеймс Маккей, пристигнаха на посещение в балканската страна, но държавният глава Георги Иванов не прие нито едната от двете делегации, предава скопската електронна медия „Нова ТВ“. Скапароти се срещна с премиера Зоран Заев и с министъра на отбраната Шекеринска, но не и с президента Иванов, който е и върховен командващ на македонските въоръжените сили. От кабинета на държавния глава, в отговор на въпрос на „Нова ТВ“ защо президентът не се е срещнал с високопоставения гост, отговориха, че тези дни са били единствените възможни за почивка в дневния му ред.", "date": "2018.08.11", "title": "Висш пилотаж: Георге Иванов отказа среща с главнокомандващия силите на НАТО в Европа"}
{"url": "https://www.faktor.bg/bg/articles/novini/balgariya/borosov-dobra-voyna-nyama-ima-geroi-da-si-gi-zapazim-zhivi-i-zdravi", "text": "Силен е този политик, който върне живи и здрави войниците и не ги вкарва във война. Добра война няма, има герои – да си ги запазим живи и здрави. Това каза министър-председателят Бойко Борисов, който участва в тържественото събрание по случай 139-годишнината от създаването на Военноморските сили на Република България във Варна, съобщиха от правителствената пресслужба. Той посочи, че международната обстановка е много сложна и призова политиците на всички нива да работят за недопускането на военни действия в Черноморския регион. “Дунава и Черно море стават зона на изключителен конфликт и много усилия трябва да полагаме българските политици на всички нива, да не се допуснат в Черно море военни действия. Подготвени сме, но ролята на тази подготовка е да бъде възпирана възможността за конфликт. Ще използваме цялата си дипломация и енергия да ги запазим и само да участваме в учения”, каза министър-председателят Борисов. Премиерът подчерта, че страната ни е горда с Военноморските ни сили и с всички, които служат в Българската армия. Той отбеляза отличното представяне на българските военни в мащабните учения с международно участие и в съюзническите операции. “Провеждат се международни учения, които се поверяват в ръцете на български офицери и те се справят повече от прекрасно”, заяви Борисов. В тържественото събрание участваха командирът на Военноморските сили контраадмирал Митко Петев и началникът на отбраната генерал-лейтенант Андрей Боцев.", "date": "2018.08.11", "title": "Борисов пред матросите от ВМС: Добра война няма, има герои – да си ги запазим живи и здрави!"}
{"url": "https://www.faktor.bg/bg/articles/erdogan-predlaga-na-evropa-da-vodyat-targoviyata-si-s-turtsiya-v-natsionalna-valuta", "text": "Турският президент Реджеп Тайип Ердоган предлага на европейските държави да водят търговията си с Турция в националната валута, \"за да се измъкнат от пресата на долара\", предаде турската частна телевизия НТВ. \"Готвим се да осъществяваме търговията си със страни като Китай, Русия, Иран и Украйна, с които имаме най-голям търговски стокообмен, в национална валута. Ако европейските държави искат да се измъкнат от пресата на долара, сме готови да създадем с тях подобна система\", заяви Ердоган. \"Никога няма да приемем този ред, който обявява икономическа война на цял свят и със заплахи за санкции изнудва държавите. Санкции, (валутен) курс - въобще не ни интересува. Няма да чакаме благоволение от никого. Сами ще отрежем собствената си пъпна връв. Така направихме и в отбранителната промишленост\", добави още президентът, който говори пред свои симпатизанти на проява в черноморския окръг Ризе, предава БТА. Ердоган обеща, че \"Турция в най-скоро време ще излезе от спиралата на лихвите и курсовете, в която се опитват да я притиснат\". \"Правете каквото си щете, няма да ни откажете от целите ни в икономиката. Няма да отстъпим от политиките си за Сирия, за Ирак\", каза още турският президент. Това изказване бе направено, след като американският президент Доналд Тръмп обяви вчера удвояване на митата върху стоманата и алуминия от Турция. Междувременно турската лира падна до рекордно ниски нивa, a Ердоган на няколко пъти през последните дни призовава турците да продават доларите и еврото, с които разполагат, за да подкрепят националната валута на Турция - турската лира.", "date": "2018.08.11", "title": "Ердоган по адрес на Тръмп: Сами ще отрежем собствената си пъпна връв"}
{"url": "https://www.faktor.bg/bg/articles/vigenin-se-opitva-da-razvedri-skukata-ot-lipsa-na-politicheski-skandali", "text": "Прокуратурата да се самосезира и да провери дейността на БАБХ, включително какви и как са били обявявани обществени поръчки през последните години, каза днес във Варна народният представител от ПГ \"БСП за България\" Кристиан Вигени. По думите му, ако това не стане до няколко дни, ще бъде внесен нарочен сигнал, за да бъдат задействани прокурорите. Случващото се през последните седмици потвърждава позицията на БСП, че земеделският министър Румен Порожанов трябва да подаде оставка, посочи депутатът. Той допълни, че някой трябва да понесе политическа отговорност за ставащото в БАБХ. Естествено е ръководителят на Агенцията да си ходи, но това не значи, че премиерът или министърът не трябва да понесат отговорност за случващото се, уточни Вигенин. Депутатът каза още, че през следващия политически сезон в парламента трябва да бъдат взети мерки за отстраняване на пропуските в законодателството, защото сега няма контрол върху дейността на БАБХ.", "date": "2018.08.11", "title": "Скука в БСП: Вигенин се опитва да претопля \"скандали\", вместо да ваканцува"}
{"url": "https://www.faktor.bg/bg/articles/tayno-poseshtenie-v-podgoritsa-za-korektsiya-na-granitsata-sas-sarbiya", "text": "Министърът на външните работи на Косово Беджет Пацоли е бил на тайно тридневно посещение в черногорската столица Подгорица, в рамките на което е лобирал за подкрепа на корекция на границата със Сърбия, предава белградският новинарски портал Informer, цитиран от \"Фокус\". По данни на портала Borba, в делегацията на Пацоли е била и Атифете Яхяга, бивш президент на Косово. В Подгорица двамата са се срещнали с множество представители на дипломатическия корпус. Позовавайки се на дипломатически източници, Borba твърди, че в рамките на тайната си визита в Черна гора, Пацоли е лобирал посланиците на няколко страни да съдействат за корекция на границата между Косово и Сърбия.  С оглед на очевидния факт, че Черна гора се е заела със задачата да помогне на Косово при преговорите със Сърбия, е било взето решение Пацоли да отиде в Подгорица, за да проведе серия срещи с различни посланици, които в бъдеще ще защитят позициите на Прищина пред международната общност, обяснява източникът на медията.  „Пацоли олицетворява рационалното крило на косовската власт, която залага на демаркация на границата със Сърбия.Той смята, че трябва да се направят някои отстъпки на Сърбия, но при условие, че международната общност даде мълчаливо съгласие, че в близко бъдеще ще се съгласи с изискванията на Косово за демаркация с Черна гора и Македония. Публична тайна е, че Косово иска да има в състава си част от територията на Черна гора и сега е най-подходящият момент да постигне целта си“, твърди източник на белградския информационен портал.", "date": "2018.08.11", "title": "Тайно посещение в Подгорица, уговарят корекция на сръбските граници"}
{"url": "https://www.faktor.bg/bg/articles/sashko-simov-dyadoto-bi-izhvarlil-na-ulitsata-vseki-angel-dzhambazki-v-miga-v-koyto-go-vidi", "text": "Червеният депутат Александър Симов, известен със сталинистките си възгледи, неизменно бъркащ простащината с интелигентността, но и непрекъснато сипещ обиди към всеки опонент и различно мислещ от партийната му лидерка, нападна и евродепутата Ангел Джамбазки, заради това, че потвърдил една стара истина. На стената си във фейсбук Симов, известен като слънцето на БСП, написа: „Виждам, че на хоризонта се е появил нов кандидат за палач на БСП - лицето Ангел Джамбазки, който се е пенил как социалистите били за разстрел. Нямам намерение да коментирам мозъчните гърчове на поредната еднодневка, която бърка простащината със смелост. Но понеже е \"войвода\" искам да споделя на кадрите на ВМРО, че те трябва да целуват краката на левицата и да говорят с придихание за нея, ако искат да са в съзвучие с историята на собствената си организация. Понеже днешните ВМРО-мутации едва ли знаят, че Димитър Благоев е бил ръководител на пловдивското ВМРО. Нещо повече - през 1890 година официално му предлагат да оглави нейното централно ръководство. Щастие за нас е, че Благоев се посвещава на друго партийно строителство, но понякога съжалявам, че не е отделил малко време и ресурси за ВМРО - щеше да я направи организация-слънце и то такава, каквато винаги са я сънували нейните създатели - революционна, лява, автентична, социална, която би изхвърлила на улицата всеки ангел джамбазки в мига в който го види...” Опитвайки се да ограмоти електората на ВМРО, Симов премълчава доста важни истини:  1. Създателите на ВМРО винаги са я сънували като БЪЛГАРСКА, а след това като революционна, лява, автентична, социална организация. 2.  Партийното строителство, на което Дядото се посвещава, няма нищо общо с кръволашката, болшевишка партия, на която Симов е член и наследник. 3. Благоев няма нищо общо с БКП, нито пък с мутанта-хамелеон БСП, защото е бил русофоб, а и в БКП, и в настоящото БСП не само са крайни русофили, а са просто русороби, тоест не са българи.  4.Точно македонският период на Дядото не е удачно да се дава за пример, защото е далече от българската национална кауза и въжделенията на народа. Трудно е да се прецени, как Дядото ще постъпи с всеки „ангел джамбазки”, но ако влезе на „Позитано” 20 със сигурност с бастуна ще пребие всички паразити, които служат на Кремъл и забравят България. А Симов няма да бъде изключение.", "date": "2018.08.11", "title": "Сашко Симов: Дядото би изхвърлил на улицата всеки Ангел Джамбазки в мига, в който го види"}
{"url": "https://www.faktor.bg/bg/articles/rumanskiyat-premier-poiska-ot-razuznavaneto-speshen-dokla-za-nasilieto-po-vreme-na-protestite", "text": "Министър-председателят на Румъния Виорика Дънчила осъди категорично насилието на петъчния протест в Букурещ, което – съгласно думите й, е провокирано от „организирани групи“. В тази връзка тя настоя разузнавателните служби да изготвят спешен доклад за случилото се, съобщава електронното издание Business Review. Според Дънчила, която понастоящем е на почивка, в докладите на Министерството на вътрешните работи се посочва, че „насилствените актове са извършени от групи добре организирани хора, които са атакували правоохранителните органи, институциите и са нанесли щети на публичната собственост с цел да предизвикат конфликт между протестиращите и правоприлагащите органи, за да представят държавната власт в уязвима светлина\", се казва в изявление от кабинета на румънския премиер. Понастоящем правителството в Букурещ очаква компетентните институции да извършат всички необходими разследвания, така че виновните за насилствените действия да бъдат подведени под отговорност, се казва още в разпространения текст.  В същото време премиерът е поискала от румънската разузнавателна служба спешен доклад за лицата, които са подготвили и провокирали насилието, както и данни за начина, по който съответните институции следят за действията на протестиращите.  „За съжаление уличното насилие е придружено от редица изявления на политически лидери, опитващи се да експлоатират в тяхна полза драматичните последици от тези събития, като отправят обвинения срещу държавните сили и държавните институции, и подтикват гражданите срещу тях\", се допълва още в изявлението.", "date": "2018.08.11", "title": "Виорика Дънчила поиска спешен доклад от разузнаването за снощните протести"}
{"url": "https://www.faktor.bg/bg/articles/trus-ot-5-1-po-rihter-razlyulya-albaniya-useten-be-ot-vsichkite-y-sasedi", "text": "Земетресение с магнитуд от 5,1 по скалата на Рихтер разтърси Централна Албания. Трусът е бил на 10 км дълбочина. Неговият епицентър е регистриран на 38 км североизточно от Тирана край централния град Бурел. За момента не се съобщават данни за разрушения и жертви. Земетресението у почувствано в съседните Македония, Косово, Сърбия и Черна гора.", "date": "2018.08.11", "title": "Трус от 5,1 по Рихтер разлюля Албания, усетен бе от всичките й съседи"}
{"url": "https://www.faktor.bg/bg/articles/krastovishteto-pri-sofiyskiya-universitet-e-zatvoreno-ot-dnes", "text": "Кръстовището между бул. „Васил Левски“ и бул. „Цар Освободител“ при Софийския университет „Св. Климент Охридски“ ще бъде затворено днес и утре - 11 и 12 август. Строителите ще преасфалтират цялостно пътния участък и ще сложат нова маркировка. От Столична община поеха ангажимент реконструкцията да бъде завършена за 48 часа, като за целта ще се работи денонощно и обещаха да не се създават неудобства на близко разположените жилищни сгради. Следващият етап от ремонта в района ще бъде реконструкцията на бул. „Васил Левски“ в посока паметника на Васил Левски. При него движението няма да бъде спирано, като се очаква да продължи около месец.", "date": "2018.08.11", "title": "Кръстовището при Софийския университет е затворено от днес"}
{"url": "https://www.faktor.bg/bg/articles/rusiya-izgubi-vazhno-delo-sreshtu-tretiya-energien-paket-na-es", "text": "Русия не успя да убеди Световната търговска организация, че правилата на газовия пазар на Европейския съюз противоречат на принципите й. Става дума за иск срещу Третия енергиен пакет на ЕС от 2014 г. и енергийната политика на съюза, които според Москва \"несправедливо ограничавали и дискриминирали\" руския монополист \"Газпром\". Основният спор бе заради изискването да бъдат отделени в различни компании добивът, доставките и преносът на газ. Според \"Газпром\" това на практика пречи на най-големия доставчик на тази суровина в Европа да притежава газопроводите, по които пренася към европейския пазар. Москва настояваше още, че по този начин се дава предимство на операторите на втечнен природен газ като ЕС ги изключва от изискванията да разделят доставки от пренос. Специалната комисия по търговски спорове на СТО обаче постанови, че тези претенции на Русия са неоснователни. Руснаците спечелиха и няколко победи. Първата е за газопровода OPAL между Германия и Чехия, където а \"Газпром\" бе поставен \"таван\" да не заема повече от 50% от капацитета му. Не важи както това условие, така и изискването годишно да се пренасят над 3 млрд. куб. м при фиксирани цени и до конкуриращи се доставчици на чешкия пазар. Другата победа на Русия е, че е потвърдено, че Хърватия, Унгария и Литва дискриминират \"Газпром\" с изикването си компанията да прави оценки на сигурността на енергийните доставки за чуждестранни, но не и за местните газопреносни оператори. Европейската комисия определи решението като важен положителен резултат, осигурил фундаментални елементи на Третия енергиен пакет, който от 2009 г. се опитва да обедини енергияния пазар на ЕС и в същото време да повиши конкуренцията в него. Руското министерството на икономиката заяви, че частите от решението в негова полза ще помогнат да се подобри достъпът на руски газ до европейския пазар и да се уеднаквят правилата за доставчиците на газопреносни услуги. \"Това е позитивен прецедент, който позволява да се променят нормите, създавали пречки на руските доставчици за пазара на ЕС - както тази на законодателството на съюза, така и на отделни страни членки.\" Всяка от страните може да обжалва в 60-дневен срок, но \"Газпром\" вече заяви, че е доволен от резултата, съобщава \"Дневник\". Факт е, обаче, че Москва не успя в атаката си пред Световната търговска организация да отмени изискването да бъдат разделени управлението на компаниите по добив и по транспортиране на газ.", "date": "2018.08.11", "title": "Русия изгуби важно дело срещу Третия енергиен пакет на ЕС"}
{"url": "https://www.faktor.bg/bg/articles/nad-200-mln-leva-pechelyat-hotelite-za-yuni", "text": "Приходите на хотелите от нощувки през юни достигнаха 200,3 млн. лв., което е ръст с 6,5% спрямо същия месец на миналата година, пише Dnes.bg. Регистрирано е увеличение на приходите както от българи – със 7,2%, така и от чужденци – с 6,4%. Сънародниците ни по-често ходят на екскурзии и почивки в чужбина. Но наред с това по-често отсядат за уикенда и в хотели в страната.  Броят на пренощувалите граждани в местата за настаняване в страната през юни се увеличава с 6,7% на годишна база и достига 988,8 хил. Увеличението на нощувките на българи е с 6,9%, а при чужденците се отчита ръст от 6,5%. При пътуванията в чужбина най-предпочитаните от българите дестинации са Гърция и Турция. Вчера десетки обменни бюра за валута в Истанбул затвориха врати, а онези, които останаха отворени, обменяха само до по 100 долара, тъй като валутата свършва.  Само в рамките на няколко часа доларът поскъпна от 5,50 турски лири до 6,50 лири. Подобно рязко поевтиняване на валутата на Турция отдавна не се беше случвало. Българите, отсядали в хотели, хижи или други места за настаняване в страната ни през юни, са 389 хил. като те са останали средно за 2,5 нощувки, или за един дълъг уикенд.  Чужденците, пренощували в хотел в България през юни, са 599,8 хил., като 67,2% от тях са отседнали в хотели с 4 или 5 звезди и са останали средно за 5,2 нощувки, пише \"Труд\" Чужденците най-често отсядат в хотели с 4 или 5 звезди, а гостите в места за настаняване с 1 и 2 звезди са предимно българи. Общият брой на нощувките във всички места за настаняване, регистрирани през юни, е 4,064 млн., което е ръст с 4,5%. Най-голямо увеличение на нощувките (с 9,5%) се наблюдава в местата за настаняване с 3 звезди. През юни в страната са функционирали общо 2890 места за настаняване с над 10 легла – хотели, мотели, къмпинги, хижи и др. Броят на стаите в тях е 130 хил., а на леглата – 290 хил.", "date": "2018.08.11", "title": "Над 200 млн. лева печелят хотелите за юни"}
{"url": "https://www.faktor.bg/bg/articles/parvi-medal-za-balgariya-ot-evropeyskoto-po-leka-atletika-v-berlin", "text": "Първи медал за България от Европейското първенство по лека атлетика в Берлин. Мирела Демирева спечели среброто в скока на височина и изравни личното си постижение от 200 сантиметра. Демирева завърши втора с изравнен личен рекорд за сезона от 2.00 метра. Тя преодоля тази височина от третия опит, след което направи три фаула на 2.04 метра. Така Демирева, която е олимпийска вицешампионка от Рио 2016, защити сребърното си отличие от континенталния шампионат в Амстердам 2016 и донесе първи медал за България от първенството в Берлин. Рускинята Мария Ласицкене спечели първа европейска титла в кариерата си. 25-годишната атлетика, която се състезава с неутрален статут, стигна до златото с 2.00 метра, но постигнати от втория опит. Тя също не успя три пъти да преодолее 2.04 метра. Ласицкене е двукратна световна шампионка на скок височина. Бронзовото отличие завоюва германката Мари-Лоуренс Юнгфлайш с 1.96 метра. Ивет Лалова, която е европейска вицешампионка на 100 и на 200 метра от Амстердам 2016, се класира втора в полуфинала с 22.65 секунди. Пред българката завърши само европейската шампионка на 100 метра от Берлин 2018 и защитаваща титлата си на 200 метра от Амстердам 2016 Дина Ашър-Смит (Великобритания) с 22.33 секунди. Другата българка Инна Ефтимова отпадна на полуфиналите. Балканската шампионка за 2018 години завърши седма в трета серия с 23.62 секунди. Втора полуфинална серия спечели двукратната световна шампионка на 200 метра Дафне Схипърс от Холандия с 22.69 секунди. Времето на Ивет Лалова е трето на полуфиналите, а Ефтимова остана 21-а от 23 спринтьорки. Финалът на 200 метра при жените е днес от 21.45 часа.", "date": "2018.08.11", "title": "Първи медал за България от Европейското по лека атлетика в Берлин"}
{"url": "https://www.faktor.bg/bg/articles/dva-novi-fonda-v-es-shte-podpomagat-energiyniya-sektor", "text": "Реформата в схемата за търговия с емисии парникови газове цели запазване на конкурентоспособността на икономиката на страните-членки на ЕС. Създават се два нови фонда в рамките на Евросъюза за подпомагане на енергийния сектор, съобщи заместник-министърът на околната среда Атанаска Николова. \"Намаляване на годишните емисии парникови газове със защита на секторите, които са най-застрашени от изнасяне, преместване извън ЕС. За тези сектори се запазват безплатните квоти. За тези сектори, които са по-малко застрашени, безплатните квоти се намаляват до 30%. Създават се нови финансови инструменти, които да подпомагат прехода към нисковъглеродна икономика. Създават се два нови фонда - фонд за модернизация и фонд за иновации.\"  До 2030 година емисиите парникови газове трябва да бъдат намалени с 43 процента.", "date": "2018.08.11", "title": "Два нови фонда в ЕС ще подпомагат енергийния сектор"}
{"url": "https://www.faktor.bg/bg/articles/vodach-na-troley-e-pochinal-po-vreme-na-rabota-v-rayona-na-lavov-most", "text": "Водач на тролей е починал по време на работа в района на Лъвов мост. Това съобщиха пресцентъра на МВР, предаде \"Фокус\". Сигналът е подаден към 11.24 часа. Тролеят се е движел по линия номер 7 в посока Сточна гара, управлявала го е жена на възраст около 50 години. Жената е успяла да отбие превозното средство, след което е починала. Няма пострадали пътници. Движението в района се осъществява нормално.", "date": "2018.08.11", "title": "Водач на тролей почина по време на работа в района на Лъвов мост"}
{"url": "https://www.faktor.bg/bg/articles/desetki-shtarkeli-zaginaha-ot-visokovoltova-daga", "text": "Десетки щъркели загинаха от високоволтова дъгa, след като са кацнали на необезопасен далекопровод в Елховско. Въпреки спасителната операция оцеляват едва четири птици, съобщи бТВ. Сигналът е подаден от гранични полицаи. На нощно дежурство до село Малко Кирилово те виждат как високото напрежение убива птиците.  „Сигналите бяха за убити щъркели от високоволтова дъга. Веднага се обадихме на колегата, който е в района на град Елхово и се отзова на място”, обясни Иван Гагов от РИОСВ – Стара Загора.  „За пръв път виждам такова нещо, под всеки един стълб имаше 4-5 до 6 мъртви щъркела. Гледката е потресаваща”, допълни и Димитър Тодоров от РИОСВ – Стара Загора.  Оцеляват само четири птици. Откарани са в Спасителния център за диви животни в Стара Загора. Все още не е ясно дали ще могат отново да летят.", "date": "2018.08.11", "title": "Потресаващо: Десетки щъркели загинаха от високоволтова дъга"}
{"url": "https://www.faktor.bg/bg/articles/chelen-sblasak-na-patya-varna-burgas-pozharna-rezhe-lamarinite", "text": "Тежка катастрофа е блокирала пътя Варна - Бургас, съобщиха от Областната дирекция на МВР във Варна. Пътният инцидент е станал малко преди 12 часа в участъка след село Старо Оряхово, в посока Бургас. Движението се извършва в една лента. Сигналът за инцидента е подаден в 12.38. Според сигнала в инцидента са участвали 2 леки коли - едината с бургаска регистрация, а другата с регистрационни номера от Украйна. По първоначални данни двете коли са се ударили челно в завой. На място са пристигнали две линейки. На мястото за изпратени и екипи на пожарната, които да съдействат за разрязването на ламарините на колите и извеждането на пострадалите от автомобилите.  Ранени са 5 души. В болница, във видимо тежко състояние, са транспортирани 2 деца, бременна жена и двамата водачи.  Заради катастрофата в платното в посока Бургас са се образували километрични колони от коли, чакащи на място. Полицаите извършват оглед на мястото на произшествието.  Малко преди това от Агенция \"Пътна инфраструктура\" (АПИ) информираха за друг инцидент - по АМ \"Тракия\".  Лека кола е аварирала при км 73 от магистралата в посока Бургас. Вследствие на инцидента движението се осъществява в една лента. На мястото има пристигнал екип на \"Пътна полиция\". Към 13.28 часа движението по АМ \"Тракия\" е възстановено, допълват от АПИ.", "date": "2018.08.11", "title": "Челен сблъсък на пътя Варна-Бургас, пожарна реже ламарините"}
{"url": "https://www.faktor.bg/bg/articles/firma-na-saprugata-na-shefa-na-darzhavniya-rezerv-specheli-obshtestvena-porachka-za-nad-3-mln-lv", "text": "Агенцията по заетостта е сключила договор за невъоръжена охрана за 3 187 944 лв. с ДДС с \"Мултифорс А.С\" ЕООД. Управител на фирмата е Магдалена Пеева - съпруга на Станимир Пеев, който е председател на Държавния резерв и военновременни запаси, пише \"Дневник\". От документацията на поръчката се вижда, че \"Мултифорс\" е единственият участник. Договорът за охрана е за 36 месеца, а сумата ще се плаща на равни месечни вноски от 73 795 лв. без ДДС. Срещу това трябва да се осигури физическа невъоръжена охрана, която да осъществява регламентиран пропускателен режим в обектите на агенцията и да реагира по всяко време с автопатрул при получен алармен сигнал. Фирмата трябва още да извършва профилактика, ремонт и поддръжка на вече изградените СОТ системи в административните сгради. Управител на \"Мултифорс А.С\" ЕООД е Магдалена Пеева, а собственик на дружеството е от 2013 г. е \"МУЛТИФОРС ГЛОБЪЛ МЕНИДЖМЪНТ\" АД. До тогава собственик на Мултифорс А.С\" е била Пеева, според търсачката на \"Биволъ\", която работи с данни от Търговския регистър. Сайтът на регистъра в момента е недостъпен. Станимир Пеев е председател на агенция Държавен резерв и военновременни запаси 2009 г., а преди това е беше кмет на район \"Панчарево\" в Столична община. Според offnews.bg през 2007 г. Пеев е прехвърлил създадената от него \"Мултифорс\" на своята съпруга. Има данни за участие на \"Мултифорс А.С\" в 162 обществени поръчки за над 34 млн. лв. Фирмата е сключвала договори за охранителни услуги с Министерството на земеделието и храните, Министерството на транспорта, Министерството на отбраната, Министерството на икономиката, НЕК, Софийската областна администрация, \"Топлофикация София\", Националния военноисторически музей, УНСС, и \"Булгартрансгаз\". Университетът за национално и световно стопанство е сключил договори с \"Мултифорс\" на обща стойност 7 138 000 лв. без ДДС.", "date": "2018.08.11", "title": "Фирма на съпругата на шефа на Държавния резерв спечели обществена поръчка за над 3 млн. лв."}
{"url": "https://www.faktor.bg/bg/articles/novini/balgariya/za-rusiya-sanktsiite-sa-si-zhiva-pomosht-pomagat-na-naroda-da-se-otarve-ot-nekadarnite-si-upravnitsi", "text": "Слушам сега, че руския премиер(Димитрий Медведев, б.р.) бил казал, че през последните 100 години неговата страна е била все под \"санкции\". Как може така да се лъже? Ами и децата знаят, че през Втората световна война братска Америка помага на Москва с огромни количества оръжие, пари и храни. Но вместо благодарност, веднага след войната руснаците се накокошиниха срещу Америка.    А нима не помним, че целия соцлагер работеше,за да храни СССР? Защото в СССР управлението бе, сравнено с всички останали комунистически управления, най-некадърно. И въпреки това пак американци, германци и кой ли не още им помагаше. А бе, какво да говорим. Българи ходеха да им секат горите, защото руснаците и за това са некадърни. И пак са неблагодарни. Но кой им е виновен, че са некадърни? Ето сега – нападнаха през 2008 година Грузия, през 2014 Украйна и все   Както лъжеха за Катин, така лъжеха и когато тяхна ракета свали пътнически самолет. Хвърлят бойни отровни вещества в чужда държава и се правят на дръж ми шапката. Сега реват, че им въвели санкции. Ами какво да им въведе нормалният свят? Да им въведе ракети ли? Той, нормалният свят, гледа отново да им помогне. Защото за Русия санкциите са си жива помощ. Могат да помогнат народът да се отърве от некадърните си управници. Санкциите са като   Но там явно са толкова загубени, че не схващат това. И премиерът им плещи врели некипели. Светът им помага, а те отново му се дървят. Такива неблагодарници трябва да се налагат с тояга, а не да им се поднася морков, т..е. санкции. Защото те и срещу моркова роптаят. Абсолютно неадекватни, невъзпитани хора. Особено политиците им.", "date": "2018.08.11", "title": "За Русия санкциите са си жива помощ – помагат на народа да се отърве от некадърните си управници"}
{"url": "https://www.faktor.bg/bg/articles/the-independent-samo-otchayani-vremena-mogat-da-dokarat-boris-dzhonsan-na-varha", "text": "Във водеща статия за британския вестник The Independent журналистът Шон О‘Грейди изразява мнението, че бившият външен министър Борис Джонсън ще бъде следващият премиер на Великобритания, описвайки причините и предпоставките за този вариант, подлагайки на критика и самия Джонсън. „Мисля, че можем да видим какъв е замисълът на консерваторите по отношение на Борис Джонсън. Също така мисля, че можем да видим какъв е и замисълът на Борис Джонсън по отношение на консерваторите. Имам и потъващото чувство, че, някак си, по това време следващата година, той ще бъде министър-председател. Трябва да се изправим пред тази перспектива“, пише О‘Грейди. Отново се споменава за противоречивото изказване на Джонсън, който сравни мюсюлманските жени във Великобритания, носещи бурки, с „пощенски кутии“ и „банкови обирджии“. Заради това изказване Консервативната партия е започнала „разследване“, но според автора това е заради напускането на Джонсън, който оставя партията си доста „хилава“. О‘Грейди все пак смята, че това разследване ще даде редица политически предимства на Консервативната партия. Първо, това ще даде на Борис Джонсън процес, така че случаят да не бъде разглеждан накратко и замитан под масата. Второ, ще отнеме достатъчно дълго време, така че всички да забравят за изказването и то да не бъде на дневен ред. Трето, консерваторите могат да избегнат всякакви неудобни въпроси с удобното „е, нали знаете че коментарите на Борис са обект на вътрешно разследване, така че не мога наистина да коментирам повече или да добавя нещо към думите на министър-председателя, освен че трябва да сме внимателни с езика си“. По някое удобно време в края на лятото това разследване тихомълком ще приключи със становище за това, че писанията на Джонсън са зле посъветвани, безвкусни и обидни и напълно цензурирани, но че няма да бъде изритан от партията, смята британският журналист. „Ние знаем какво е замислил Борис (Джонсън). Той промени възгледите си върху практически всичко, от миграцията (либерал като кмет на Лондон, не толкова сега) до правата на „ЛГБТ“ обществото и климатичните промени. През последните години той се превърна от забавен евроскептик в твърдолинеен „ши*ан бизнес“ привърженик на напускането на ЕС. Причината за всички тези маневри, и другото, е че единственото нещо, в което Борис Джонсън наистина вярва, е Борис Джонсън и неговата ясна съдба да бъде министър-председател. Ако е подходящо за целите му и го приближи на стъпка по-близо до „Номер 10“, той ще предложи бурките да станат задължителни“, пише О‘Грейди, цитиран от \"Фокус\". Това, според него, прави Борис Джонсън толкова опасен – пластичността на вярванията му. Авторът на статията дори отива до там да го сравнява със знакови британски премиери като Дейвид Лойд Джордж и Уинстън Чърчил. Според него само отчаяни времена – и в двата случаи войни – могат да докарат подобни хора до върха. И сега е такова време. О‘Грейди прогнозира, че при евентуален избор за нов лидер на Консервативната партия Джонсън ще се изправи срещу вътрешния министър Саджид Джавид и според него има всички шансове да спечели. Журналистът не смята, че престоят на Джонсън като премиер ще бъде дълъг заради Брекзит, описвайки го като „клоун, който ще управлява катастрофа“. Той го определя като „първия лидер на пост-Брекзит глобална Великобритания“. Според автора на статията Борис Джонсън, подобно на Доналд Тръмп, ще превърне една някога уважавана нация в жалко посмешище.", "date": "2018.08.11", "title": "The Independent: Само отчаяни времена могат да докарат Борис Джонсън на върха"}
{"url": "https://www.faktor.bg/bg/articles/novini/balgariya/ds-izuchavala-i-savetskiya-partien-opit-v-kgb", "text": "Репресивният апарат на БКП в лицето на Държавна сигурност е изучавал не само оперативния, но и партийния опит в съветския КГБ. Това разкриват архивни документи на ДС, един от които  публикува онлайн. Както е известно съветските тайни служби са пряко подчинени на висшето ръководство на комунистическата партия на СССР, като за целта са създадени първични партийни организации и партийни комитети към отделните структури на КГБ. Този модел е копиран и в България след 9 септември 1944 г. В МВР-ДС също са създадени първични партийни организации и съответни партийни комитети, които следят щатните служители в системата на вътрешното министерство и Държавна сигурност, болшинството от които са партийни членове (много малка част са членове на ДКМС, б.а.). е прилаган и в периода, в който Държавна сигурност е отделена от МВР в Комитет за Държавна сигурност към Министерския съвет (1965-1968). Председателят на КДС по това време ген. Ангел Солаков е настоявал за изучаването и прилагането на партийния опит в КГБ. За тази цел той е отправил предложение до Секретариата на ЦК на БКП, ръководен от Тодор Живков, за разрешение група партийни работници от КДС да посетят СССР, за да изучат опита на съветските партийни организации в КГБ. Документът е включен в разширеното електронно издание на сборника „Държавна сигурност – войникът на партията” на Комисията по досиетата, 2015 г.", "date": "2018.08.11", "title": "ДС изучавала и съветския партиен опит в КГБ"}
{"url": "https://www.faktor.bg/bg/articles/eksperiment-na-nasa-predizvika-trevoga-v-beliya-dom", "text": "Подозрителен пакет, паднал от небето в американския щат Ню Джърси, предизвика тревога, тъй като е съдържал бележка, в която се споменава президентът Доналд Тръмп, съобщава АП. Полицията в град Южен Брънзуик заяви, че пакетът с парашут е издавал свистящ звук и е имал бележка, на която е пишело: \"Инструментът на НАСА за атмосферно изследване не е бомба! Ако това падне в близост до президента, ние сме НАСА и му пожелаваме добра игра на голф\". В същия момент Тръмп е бил в голф клуба си в Бедминстър, който е на 47 километра от града. От НАСА обявиха пред WNBC-TV, че пакетът, който е паднал, е част от шест балона, които са били пуснати за измерване на озона. Допълва се, че стажант шеговито е написал бележката. Той е отстранен от проекта.", "date": "2018.08.11", "title": "Експеримент на НАСА изправи на крак Белия дом"}
{"url": "https://www.faktor.bg/bg/articles/eksploziya-vav-voenen-zavod-vav-velikobritaniya", "text": "Един човек загина снощи в експлозия в завод за военно оборудване близо до Солсбъри в Англия, съобщи британската фирма Кемринг груп, цитирана от Ройтерс.   При експлозията в завода Кемринг Каунтърмежърс има и един ранен, който е приет в болница, съобщи фирмата в Туитър, предаде БТА.   Обектът е евакуиран, а ситуацията е под контрол. Води се разследване на причината за експлозията. В завода се произвежда оборудване за защита на военни кораби и самолети от нападения.", "date": "2018.08.11", "title": "Експлозия във военен завод близо до Солсбъри"}
{"url": "https://www.faktor.bg/bg/articles/pilot-otvleche-samolet-i-se-razbi-s-nego", "text": "Летищните власти в американския град Сиатъл, щата Вашингтон, потвърдиха за инцидент, при който пилот на авиокомпания е отвлякъл самолет, след което е катастрофирал, предава  Фокус и Voice of America. Местните власти подчертаха, че към настоящия момент информацията е предварителна, а инцидентът описаха като „развиващ се“. Засега е известнo, че лицето, отвлякло самолета, е 29-годишен механик. Допуска се, че той може да има психични проблеми. VOA привежда информация, съгласно която в разследването на инцидента участва Федералното бюро за разузнаване (ФБР). По-рано бе съобщено за „неразрешено излитане\" на самолет от летището в Сиатъл. Очевидци разказваха, че машината е била преследвана от два изтребителя F-15, задействани след получаването на сигнала за инцидента. Катастрофата „не е терористичен инцидент“, увериха от шерифството на окръг Пиърс в щата Вашингтон, предава AFP. „Това не е терористичен инцидент. Става въпрос за самоубиец. Знаем кой е той. Никакви други лица не са замесени“, се казва в изявление от шерифството на Пиърс, публикувано в социалната мрежа „Туитър“.", "date": "2018.08.11", "title": "Два изтребителя F-15 преследваха пилот, отвлякъл самолет"}
{"url": "https://www.faktor.bg/bg/articles/vashington-zasyakohme-raketen-opit-na-iran", "text": "Американското разузнаване е засякло първия за тази година опит на Иран с балистична ракета от клас „Фатех”. Това съобщи телевизия Fox News, позовавайки се на три длъжностни лица в САЩ. Според тях изпитанието на балистичната ракета \"Фатех-110\" е съвпаднало с военноморските маневри, проведени миналата седмица в Ормузкия пролив от Корпуса на стражите на ислямската революция (КСИР). Ракетата била изстреляна от база на КСИР в Югоизточен Иран, прелетяла над 160 км над Ормузския пролив до полигона в пустиня на територията на Иран. Изстрелването било засечено от разузнавателни спътници на САЩ. Ракетните изпитания на Иран бяха използвани от президента Доналд Тръмп да обяви, че ядреното споразумение на „шесторката” (петте ядрени сили плюс Германия) с Иран не работи. По тази причина САЩ се изтеглиха от споразумението и настояват за нова договореност. Отделно Вашингтон обяви санкции срещу Иран. Но европейските съюзници на САЩ, както и Русия и Китай отхвърлят доводите на Вашингтон, уточняват ТАСС и БГНЕС.", "date": "2018.08.11", "title": "Вашингтон категоричен: Засякохме ракетен опит на Иран!"}
{"url": "https://www.faktor.bg/bg/articles/albanskiyat-prints-leka-zogu-ii-predlaga-obedinenie-s-kosovo", "text": "Албанският принц Лека Зогу II отправи предложение за обединяване на страната с Косово в единна монархия, която – съгласно думите му, би „донесла положителни неща на двете държави“. Съответната идея Зогу II изложи в интервю пред вестник „Диели“, предава скопската електронна медия A1 On.  Принцът подчерта, че след завръщането си от изгнание, задачата на кралското семейство е да работи за премахване на бариерите между албанците и да лобира за обединението им на Балканите.  Пред вестника Зогу II обясни, че като конституционна монархия Велика Албания ще осигури по-голяма политическа стабилност от сегашната политическа система. Принцът даде Великобритания и други европейски монархии като примери за това, че Албания може да бъде трансформирана в бъдеще в конституционна монархия, ориентирана към Запада . На въпрос дали е готов да стане крал на Косово и Албания, Зогу II отговори, че кралското семейство винаги ще уважава волята на народа. „Да си принц или крал, е хубаво. Службата е името на страната ми за мен не е задължение, а най-голяма чест“, увери Зогу II. В интервюто си той подчертава, че обединението на Албания и Косово е политическа идея, подновена след обявяването на независимост на Косово през 2008 г. „Косово е предимно албанско и с Република Албания споделя няколко общи административни сектора, като образование и външна политика. Културата, наследството и търговията са до голяма степен обединени между двете страни, които също имат открита граница“, твърди албанският принц. Принц Лека Зогу II (36 г.) е единственото дете на албанския принц Лека Зогу, който се застъпва за създаването на Велика Албания, в която освен Косово биха били присъединени Прешевската долина (Южна Сърбия), западната част на Македония, части от Черна гора и част от района на Епир в Гърция.", "date": "2018.08.11", "title": "Албанският принц Лека Зогу II е готов за \"единна монархия\" с Косово"}
{"url": "https://www.faktor.bg/bg/articles/ivitsa-dachich-makedoniya-otvori-kutiyata-na-pandora", "text": "Тези лицемери, които твърдят, че днес не може да има промени на границите, трябва да се засрамят. Това заяви сръбският външен министър Ивица Дачич, цитиран от „Макфакс“. Сръбските власти настояват, че разделяне на границите на Косово е най-добрият начин за решаването на въпроса между двете страни. В момента Сърбия преговаря за признаването на статута на Косово.   „Някои твърдят, че не може да има промяна на граници, а именно те разрушиха нашата граница. Те отвориха кутията на Пандора. Същото важи и за Македония. Там признаха Косово, но когато мечката заигра в техния заден двор, започнаха да твърдят, че не може да има промяна на граници. Някои помогнаха на Косово да получи независимост. Сега твърдят, че не може да има промяна на граници“, заяви Дачич.   Той подчерта, че няма страна, която да се застъпва повече за сръбските интереси от Русия. Според него до решение може да се стигне само с нейно съгласие.", "date": "2018.08.11", "title": "Ивица Дачич: Македония отвори кутията на Пандора"}
{"url": "https://www.faktor.bg/bg/articles/amerikanski-gradinar-osadi-kompaniya-za-pestitsidi-zaradi-zabolyavane-ot-rak", "text": "Присъда за милиони долари получи една от най-големите компании, произвеждаща препарати за растителна защита в света - \"Монсанто\".  Съд в Калифорния реши, че има връзка между хербицида на концерна и рака, от който се е разболял ищецът. Близо 290 милиона долара обезщетение – толкова трябва да изплати \"Монсанто\" на американския градинар Дуейн Джонсън.  Причината – пестицидът, който използвал редовно, е навредил значително на здравето му. Джонсън твърди, че се е разболял от рак под въздействието на \"Раунд Ъп\" – най-разпространения хербицид в света.  От \"Монсанто\" отхвърлят обвиненията и ще обжалват присъдата. Това обаче е едва първото дело от над 5000 подобни жалби, подадени в Съединените щати.  А споровете около хербицида не стихват и от двете страни на Океана. Миналата година Европейският съюз удължи с още 5 години лиценза за използването на глифозата.  При все това Франция се кани да го забрани заради потенциално канцерогенното му действие.", "date": "2018.08.11", "title": "Болен от рак градинар осъди производителите на най-разпространения пестицид в света"}
{"url": "https://www.faktor.bg/bg/articles/vnezapnoto-obazhdane-na-shefa-po-vreme-na-otpusk-po-stresirashto-ot-skok-s-bandzhi", "text": "Обажданията от шефа ни по време на лятната отпуска могат да вдигнат адреналина повече, отколкото скок с бънджи. Това сочи анкета, проведена от ирландска компания. Крият ли наистина рискове внезапните служебни обаждания? Според психолозите, ако сме наясно, че шефът може да ни потърси, стресът ще бъде по-малък. Затова е хубаво да знаем предварително. \"Когато ни звънне шефът с нещо извънредно и нещо спешно, а ние нямаме достъп, дори ако щете до ресурса, с който да решим подобна ситуация, това неизбежно води до много по-голям стрес, отколкото в нормалното ежедневие\", коментира Николай Димитров, организационен консултант. Според проф. Иво Петров, завеждащ клиника по кардиология и ангеология, екстремните ситуации в професионалния живот и в ежедневието са много често психологически стресови ситуации, които могат да бъдат по-стресиращи, отколкото битката за живот. Повишаването на стресовите хормони кортизол и адреналин могат да доведат до нарушения в целия организъм, а оттам и до депресия, хронична умора, главоболие и мигрена. \"Честият стрес води много често и до нарушения не само хронични, а дори и остри, т.е. един извънреден стрес може да доведе и до инфаркт, и до инсулт, така че трябва да бъде избягван\", предупреждава проф. Петров. Стресът може да предизвика различни реакции - от това да се подразним до това да загубим съня си дори за известно време, докато се реши ситуацията. \"За да се спасим от стреса, трябва да се пазим от него. С балансиран начин на живот и хармонични отношения с близките. И служебни разговори само през работно време\", съветва Николай Димитров.", "date": "2018.08.11", "title": "Внезапното обаждане от шефа по време на отпуск - по-стресиращо от скок с бънджи"}
{"url": "https://www.faktor.bg/bg/articles/edin-ot-postradalite-v-tezhkata-katastrofa-kray-varna-e-pochinal-boryat-se-za-zhivota-na-dete", "text": "Починал е един от шофьорите, пострадали при тежката катастрофа по пътя Варна – Бургас в района на село Старо Оряхово. Това съобщиха от пресцентъра на болница „Света Анна“ във Варна. Починалият мъж е български гражданин и е управлявал автомобила с бургаска регистрация. Водачът на автомобила с украинска регистрация, участвал в челния сблъсък на пътя Варна – Бургас, е настанен в Клиниката по ортопедия и травматология със счупено бедро и китка. Тежко е състоянието на пострадалото 7-годишно дете, което в момента все още е в операционната и лекарите се борят за живота му. В отделението по анестезиология, реанимация и интензивно лечение е настанена бременна жена, която също е сред пострадалите при тежката катастрофа, станала около обяд днес. При пътното произшествие има още един пострадал, който също е настанен в Клиниката по ортопедия и травматология. От болницата добавиха, че той е в добро общо състояние – контактен и в движение.", "date": "2018.08.11", "title": "Един от пострадалите в тежката катастрофа край Варна е починал, борят се за живота на дете"}
{"url": "https://www.faktor.bg/bg/articles/zemetresenie-kray-petrich", "text": "Слабо земетресение е регистрирано край Петрич. Това сочи справка на сайта на Националния институт по геофизика, геодезия и география при БАН. Трусът е с магнитуд 2,6 по скалата на Рихтер и с дълбочина 15 км. Регистриран е в 18.04 часа.", "date": "2018.08.11", "title": "Земетресение край Петрич"}
{"url": "https://www.faktor.bg/bg/articles/slanchevo-s-vremenni-uvelicheniya-na-oblachnostta", "text": "Ще бъде слънчево, с временни увеличения на облачността. Ще духа слаб до умерен изток-североизточен вятър. Максималните температури ще са между 28° и 33°, в София – около 28°, съобщи „Фокус“. Атмосферното налягане ще се понижи, но ще се задържи малко по-високо от средното за месеца.  По Черноморието ще бъде слънчево, след обяд с временни увеличения на облачността. Ще духа умерен вятър от изток-североизток. Максималните температури ще са между 27-29°. Температурата на морската вода е 26-28°. Вълнението на морето ще е 3-4 бала. В планините ще бъде слънчево, след обяд с временни увеличения на облачността. Ще духа слаб до умерен източен вятър. Максималната температура на височина 1200 метра ще е около 23°, на 2000 метра – около 15°.", "date": "2018.08.11", "title": "Слънчево, с временни увеличения на облачността"}
