{"url": "http://www.faktor.bg/bg/articles/naftogaz-prizova-ukraintsite-pestete-gaz-tova-e-zashtita-na-ukrayna-ot-nepredskazuemite-deystviya-na-rusnatsite", "text": "Руският концерн „Газпром“ започна процедура по разтрогване на договорите за доставка и транзит на газ с украинския „Нафтогаз“ в Стокхолмския арбитраж. Това заяви заместник-председателят на УС на газовия гигант Александър Медведев. Той уточни, че новото дело по този иск на „Газпром“ в Стокхолмския арбитраж ще бъде разгледано от друг състав арбитри. Медведев направи това изявление, след като на 28 февруари Стокхолмският арбитраж задължи „Газпром“ да плати на „Нафтогаз“ 4,63 милиарда долара за това, че не е доставил необходимите, съгласно договорите, обеми газ за транзит. Сумата впоследствие беше намалена до 2,56 милиарда долара. В същото време арбитражът отклони искането на украинската страна за преразглеждане на транзитната такса и за промяната на договора в съответствие с украинското законодателство. Президентът на „Газпром“ Алексей Милер нарече това решение „асиметрично“ и заяви, че арбитражът се води от двойни стандарти. „Ние сме категорично против икономическите проблеми на Украйна да бъдат решавани за наша сметка. В тази ситуация за „Газпром“ продължаването на договорите е икономически неизгодно и нецелесъобразно“, подчерта той. На 1 март „Газпром“ отказа да възобнови доставките на природен газ за Украйна и върна на „Нафтогаз“ капарото. На 2 март Киев призова украинците да пестят природния газ. На 3 март, украинският лидер Петро Порошенко обяви, че критичната ситуация е останала в миналото. „В момента имаме рязко увеличаване на доставките на природен газ от Европейския съюз: доставки на газ от Полша, доставки на газ от Словакия, доставки на газ от Унгария. И целият дефицит е напълно покрит“, твърди той. „Нафтогаз“ също така обяви, че газотранспортната система на Украйна работи в нормален режим, но призова гражданите да пестят газ до 6 март. „Всеки икономисан от вас кубически метър – това е защита на Украйна от непредсказуемите действия на руснаците“, се посочва в изявлението на ръководителя на компанията Андрей Коболев. Украинската компания подкрепи предложението да се проведат преговори по решенията на Стокхолмския арбитраж с участието на Русия, ЕС и Украйна и заяви, че е готова да участва в тях „в най-близкото удобно за всички страни време“.", "date": "2018.03.05", "title": "„Нафтогаз“ призова украинците: Пестете! Това е защита на Украйна от непредсказуемите действия на руснаците"}
{"url": "http://www.faktor.bg/bg/articles/bozhidar-dimitrov-uchredi-dvizhenie-kubrat-parvata-krachka-shte-e-referendum", "text": "Бившият директор на Националния исторически музей проф. Божидар Димитров учреди свое движение. То носи името „Кан Кубрат” и ще се бори за президентска република. Това можело да стане с подкрепата на българския народ и със свикването на Велико народно събрание. Историкът не скри, че вижда самия себе си като държавен глава.  „След едно тригодишно обсъждане, един Боянски клуб, в който се събраха първоначално двайсетина професори, стигнахме до мнението, до което са стигнала доста светли умове в световната история, че парламентарната република има свойството да изчезне, или както казва президентът Румен Радев- да атрофира. Ние не можем да забраним партиите, но можем да минимализираме тяхната роля”, заяви Божидар Димитров. „Този, който спечели президентските избори, като променим формата на управление, да може да назначава, както и сега правят Тръмп, Путин, Ердоган, да назначава качествени хора за ръководителите на ресорите. А не да ме управлява фризьорка”, заяви Димитров. Той допълни, че вижда себе си като човека, който може да промени формата на управление на България. „Промяна на формата на управление на България – от парламентарна на президентска република”, заяви Димитров. Това обаче е от компетенциите на Велико народно събрание, подчерта историкът. „Може да се свика референдум на тема: Съгласни ли сте да се свика Велико народно събрание, което да промени фирмата на управление на България от парламентарна на президентска република”, допълни Димитров.  Сред учредителите бяха арх. Миломир Богданов, Христо Бойчев, певецът Константин Георгиев – Коцето Калки и други.", "date": "2018.03.05", "title": "Учредиха Движение \"Кубрат\", първата крачка ще е референдум"}
{"url": "http://www.faktor.bg/bg/articles/novini/balgariya/skandal-v-odrin-na-3-mart-poslanikat-ni-otdal-pochit-na-zaginalite-turski-voyni-video", "text": "Генералният ни консул в Одрин Васил Вълчев забърка скандал в деня на националния празник 3 март. Дипломатът призовал гостите да отдадат почит на падналите турски войни и отменил предвидената културна програма. За тази самоинициатива на нашия дипломат разказва в репортаж EdrineTV.  Интригата се заплита, след молебена в българската черква „Св. Георги”. Консулът кани гостите в ресторант, а отбелязването на националния ни празник започва с отдаване на почит към жертвите, които са загинали в Африн. Гледащите репортажа обаче остават с впечатлението, че покрай преплитането с националния празник Васил Вълчев отдава почит и на падналите в Руско-турската война турски войни.  Изказването на Вълчев е доста двусмислено, говори само за „Национален празник”, но не и за „Освобождение”. Във Външно министерство са информирани за скандала и са поискали спешни обяснения от посланик Вълчев. Инцидентът в Одрин прилича много на гафа, който военният министър Каракачанов уж случайно забърка преди дни в София - изстреляни бяха 21 салюта. Руското посолство веднага обяви, че били в чест на 100-годишния юбилей на червената армия, а от МО се оправдаваха, че салютите били заради сръбския президент Вучич. Преди години с подобен гаф ще се запомни и времето, когато генерален консул в Одрин Иван Димов, близък до НДСВ. В стремежа си да си направи пиар, беше докарал пред портите на храма \"Св.Георги\" в Одрин оркестър със зурли и дайрета, за да демонстрира българо-турска дружба.", "date": "2018.03.05", "title": "Скандал в Одрин - на 3 март посланикът ни отдал почит на загиналите турски воини (видео)"}
{"url": "http://www.faktor.bg/bg/articles/sergey-baburin-tryabvat-promeni-v-konstitutsiyata-na-rusiya-sreshtu-zarazata-na-neoliberalizma-na-putin", "text": "Необходими са промени в Конституцията на Русия, така че президентът да има право само на два мандатa. Това обяви в студиото на ТВ Европа кандидатът за президент на Руската федерация – Сергей Бабурин. Той поиска свикване на Земския събор, който да определи как да се развива страната занапред. Бабурин призна, че в момента в Русия има имитация на парламентаризъм. Той обвини Путин в неолиберализъм и обяви, че първо трябвало да бъде премахнато това течение от властта и тогава да се мисли какво да е конституционното устройство на страната.   „Това, че в Русия е нужна реформа на конституцията е така. Изборите за президент трябва да бъдат два мандата, но искам връщане на традиционното начало във властта за свикване на Земския събор, който да определи как Русия да се развива по-нататък, защото ми омръзнаха имитации на парламентаризъм. Ето, смятам, че Путин за последен път отива на избори и моето участие в изборите преследва целта да събуди в обществото разбирането, че трябва да се спре с идването на неолиберализма. Има алтернативи и по време на следващите избори, независимо дали аз ще се кандидатирам или друг, но именно кандидатът на Национално патриотичните сили трябва да бъде лидер на изборния процес”, каза Сергей Бабурин.   На въпрос от водещия той самият привърженик ли е в дългосрочен план да се възстанови монархията и има ли засилващи се настроения в полза на монархията, Сергей Бабурин отговори: „Събитията от февруари 1917 година показаха, че монархията сама по себе си няма да спаси руското общество от заразата, която идва от неолибералите. Трябва да се лекува заразата и тогава трябва да се определи каква форма на власт ще има в Русия. И тук е много важно да ни се осигурят съвременни демократични процедури при приемането на такива решения, да няма фалшифициране”.", "date": "2018.03.05", "title": "Сергей Бабурин: Путин за последен път отива на избори"}
{"url": "http://www.faktor.bg/bg/articles/borisov-predstavi-na-putin-ideyata-si-za-aets-belene-kato-obshtobalkanski-proekt", "text": "Руският президент Владимир Путин и българският премиер Бойко Борисов обсъдиха енергийните проекти на територията на страната ни. Това се е случило  в телефонен разговор между двамата, проведен днес, съобщиха от правителствената информационна служба. Българският премиер представи идеята си за развитие на проекта за АЕЦ „Белене“ като общобалкански и посочи, че тя е срещнала подкрепа от колегите му от страните от Западните Балкани. Путин изрази готовност страната му да се включи в обсъжданията при подновяване на работата по проекта, се казва в съобщението на правителството. Борисов запозна Путин с развитието на темата за Западните Балкани, върху която акцентира Българското председателство на Съвета на Европейския съюз – изграждане на транспортна и дигитална свързаност в региона, както и развитие на електроенергийната и газопреносната инфраструктура. Коментирано беше и провеждането на среща между двамата по време на Българското председателство, допълват от МС. По време на разговора беше обсъдено развитието на газовия хъб „Балкан“ и възможностите за директни доставки на газ за България при взаимоизгодни условия и пълни гаранции от страна на Европейската комисия. В тази връзка беше коментирано и изграждането на газопровода „Турски поток“, като руският президент посочи, че проектът в голямата си част е изпълнен, а Борисов информира, че се очаква на 1 юни да е готова интерконекторната връзка между България и Турция. Разгледан беше и вариант за изграждане на отклонение от газопровода \"Турски поток\", което да достига пряко до хъба. Бойко Борисов и Владимир Путин подчертаха, че двустранният диалог се развива добре и се наблюдава напредък в отношенията в редица сфери на икономиката, в търговията и туризма. Отчетено беше, че стокооборотът между България и Русия е нараснал с 24% през 2017 г., а туристите, посетили страната ни, са близо 560 хил., което е с 1,3 на сто повече от 2016 г. Путин поздрави Борисов по случай националния празник на България, посочват още от МС.", "date": "2018.03.05", "title": "Борисов представи на Путин идеята си за АЕЦ „Белене” като общобалкански проект"}
{"url": "http://www.faktor.bg/bg/articles/novini/svyat/avoarite-na-yanukovich-ostavat-zamrazeni-do-may-2019-g", "text": "Страните от Европейския съюз удължиха с една година замразяването на авоарите на бившия украински президент Виктор Янукович и още 12 души, обвинени в присвояване на държавни средства и избягали от Украйна след бунта на Майдана през 2014 г., предаде БТА. Санкциите се удължават до 6 март 2019 г., уточнява комюнике на Съвета на ЕС. Наказателната мярка беше въведена през март 2014 г. и оттогава се подновява всяка година. Бившият президент и обкръжението му, \"смятани за отговорни за отклоняване на украински държавни средства и злоупотреба с власт, причинили пропуснати ползи на украинските държавни финанси\", остават в черния списък на ЕС, се казва в комюникето. От него обаче отпадат бизнесменът Сергей Клюев и бившият украински министър на правосъдието Елена Лукаш, отбелязва пресслужбата на Съвета на ЕС, цитирана от ТАСС. Санкциите включват замразяване на авоарите в Европа и забрана за достъп на територията на ЕС.", "date": "2018.03.05", "title": "Янукович и обкръжението му остават в черния списък на ЕС до 2019 г."}
{"url": "http://www.faktor.bg/bg/articles/novini/balgariya/skandalen-post-na-vazhen-ruski-chinovnik-balgariya-ni-predade-dva-pati-prez-1941-i-prez-1991-g", "text": "Само часове след края на скандалната официална визита на руския патриарх Кирил у нас, се появи нова атака срещу България, от висш фактор в руската държава и църковна администрация. Александър Щипков, който е съветник на председателя на Държавната дума  и е първи заместник-председател на Синодалния отдел по взаимоотношенията на руската църква с обществото и медиите, написа преди няколко часа във фейсбук профила си следното: \"България ни предаде два пъти: през 1941 и през 1991 г.\" Това разкрива в свой пост в социалната мрежа политологът Антон Тодоров. Коментарът на Александър Щипков съвсем не е случаен. Той е предизвикан от разочарованието на патриарх Кирил, че не сме отдали значимото на Русия като освободител, а сме споменали и ролята на украинци, поляци, фини, румънци и др. „Ние защитавахме нашата обща вяра. Ние защитавахме от поругаване името Хирстово. България ни предаде два пъти: през 1941 и през 1991 г.”, казва Щипков. Той е категоричен, че само Русия у освободила България, обяснявайки, че нито Полския, нито Ливския сейм са взимали решение за война с османска Турция. Това казал в лицето на объркания български президент Румен Радев патриарх Кирил, пише Щипков. Постът му е тотален скандал, коментира Антон Тодоров. Явно реакцията на висшия чиновник е знак за предстояща нова пропагандна война на руски медии и анализатори срещу България.", "date": "2018.03.05", "title": "Скандален пост на важен руски чиновник: България ни предаде два пъти: през 1941 и през 1991 г."}
{"url": "http://www.faktor.bg/bg/articles/mateo-rentsi-podade-ostavka", "text": "Лидерът на италианската Демократическа партия (ДП) Матео Ренци обяви тази вечер, че подава оставка след нейното поражение на произведените вчера в страната парламентарни избори, предадоха Ройтерс и Франс прес.  ДП загуби недвусмислено изборите и \"е очевидно при тези условия, че аз напускам ръководството на партията\", каза Ренци, цитиран от Франс прес. Бившият италиански премиер уточни, че няма да се кандидатира на следващия конгрес на левоцентристката формация.  ДП не бива да влиза в следизборни споразумения с \"екстремистки партии\", призова 43-годишният Ренци. Той подчерта, че левоцентристката формация ще е в опозиция на следващото правителство, предаде Ройтерс.  В случай че ДП остане в опозиция, това на практика прави невъзможно съставянето на управляваща коалиция без участието на популисткото Движение \"Пет звезди\" и на крайнодесни формации.", "date": "2018.03.05", "title": "Матео Ренци подаде оставка след поражението на изборите"}
{"url": "http://www.faktor.bg/bg/articles/italiantsite-poiskaha-neshto-novo-i-razlichno-a-poluchiha-haosa", "text": "Изборите в Италия не излъчиха ясно мнозинство, а това е повод за загриженост. 60% от всички избиратели в страната гласуваха за популистки партии - за лявото движение \"Пет звезди\" или за четирите партии от дяснопопулистката коалиция, в която влиза и една неофашистка формация. Колко ли отчаяни и отвратени трябва да са италианците от досегашния стил на управление, за да се хвърлят в обятията на популистите, които си играят със страховете на хората и им обещават всевъзможни неща, макар че едва ли ще ги изпълнят, пише в свой коментар за Дойче веле  Бернд Ригерт.  Дори политическа мумия като 81-годишния Силвио Берлускони успя да събере около 15 процента от гласовете на италианските избиратели, при положение, че олицетворява старата система повече от всеки друг италиански политик. А неприкритият ксенофоб и евроскептик Матео Салвини дори изпревари Берлускони. Да не говорим за последователите на Мусолини от движението \"Братя италианци\", които са част от същата крайнодясна коалиция. На другия полюс е протестната платформа \"Пет звезди\", чийто лидери сипеха щедри обещания, за които са нужни много пари. Пари, каквито Италия просто няма. Техните представители приказваха, че ЕС е виновен за всичко, поради което трябвало да отпуска повече средства на Италия. Италианците искат нещо ново, нещо различно. Те виждат пълната неспособност и закостенялост на държавните структури, които не се промениха и по време на управлението на социалдемократите. Нещо повече: партията им се разцепи още преди изборите и сега те се намират в състояние на свободно падане. Някогашната надежда Матео Ренци е напълно обезличена. Реформите в Италия изобщо не вървят, икономиката се развива мудно, безработицата е прекалено висока, а проблемите, породени от големия наплив на кандидати за убежище, остават нерешени. И още: държавният апарат поглъща много средства, правосъдието работи бавно и неефективно, държавните дългове са прекалено високи. И това съвсем не са всички проблеми на третата най-голяма икономика в ЕС. Посланието на избирателите е ясно: така повече не може! Всъщност обаче и след тези избори всичко навярно ще си остане по старому. Трите големи блока взаимно ще се саботират в новия парламент, понеже коалициите между тях изглеждат невъзможни. Още преди изборите всички категорично изключиха възможните разумни комбинации. Но дори и да се създаде коалиция между партията на Берлускони и социалдемократите, което е малко вероятно, тя не би разполагала с мнозинство в двете камари на парламента. Ако те не бъдат подкрепени от нито една друга партия, президентът вероятно ще назначи служебно правителство, което да управлява до следващите предсрочни избори. Италия отдавна е свикнала с този модел, който не отразява демократичната воля на италианските избиратели, но поне гарантира известна стабилност и предсказуемост. Лидерката на френския \"Национален фронт\" Мари льо Пен поздрави съмишленика си Матео Салвини за добрия изборен резултат. Тя, за съжаление, е права, че изборите в Италия са били „лоши за ЕС“. Силната подкрепа за популистите прехвърля една толкова важна държава като Италия в лагера на страни като Унгария, Полша, Чехия, Гърция и Австрия. В тези страни популистите са на власт или участват в управлението. Но и в Германия десният популизъм е във възход. Засега Брюксел и останалите европейски столици, с изключение на Париж, не разполагат с рецепта за това как да спрат настъплението на популистите и националистите. Италия всъщност не може да си позволи правителствена криза, траеща месеци. Ако пазарите загубят доверието си към способността на управляващите да установят приличен ред в държавата, гигантската планина от дългове скоро ще затисне Италия така, че да не може повече да ги обслужва. Искрица надежда има само в казаното от един италиански избирател: \"Ние, италианците, ще се справим и с тази ситуация. Винаги сме успявали някак, напук на скапаната ни система.\"", "date": "2018.03.05", "title": "Италианците поискаха нещо ново и различно, а получиха хаоса"}
{"url": "http://www.faktor.bg/bg/articles/lukashenko-naznachi-telohranitel-za-ministar-na-sporta", "text": "Президентът на Беларус Александър Лукашенко назначи за министър на спорта и туризма служителя от своята служба за сигурност и охрана Сергей Ковалчук, съобщи пресслужбата на президентството, цитирана от БГНЕС.   От 2004 г. Ковалчук е служител в Службата за сигурност на президента на Беларус. Лукашенко уволни предишния спортен министър Александър Шамко, защото не предприемал ефективни мерки за борба с корупцията. По решение на президента Шамко е прехвърлен в министерството на извънредните ситуации, където по-рано беше зам.-министър.", "date": "2018.03.05", "title": "Лукашенко назначи свой телохранител за министър на спорта"}
{"url": "http://www.faktor.bg/bg/articles/stolichani-sabirat-podpisi-v-zashtita-na-d-r-dimitrov", "text": "Столичани също се събраха на протест в защита на д-р Иван Димитров от Пловдив, обвинен за убийството на крадец, нахлул в негов имот. Пред Съдебната палата в София се събираха подписи в подкрепа на рентгенолога. Д-р Димитров беше задържан за убийството на криминално проявения Жоро Джевизов – Плъха. Съпругата на д-р Димитров: Нямаме оръжие, благодаря на Господ, че не бях сама с децата. Заради протеста беше спряно движението на трамваите пред Съдебната палата. По-рано в Пловдив на протест хиляди пловдивчани подкрепиха лекаря. Те скандираха „Свобода за доктора” и настояваха за незабавното му освобождаване и снемане на обвиненията срещу него. Утре демонстрациите в Пловдив продължават.", "date": "2018.03.05", "title": "Столичани събират подписи в защита на д-р Димитров"}
{"url": "http://www.faktor.bg/bg/articles/govoritelyat-na-svetiya-sinod-ogorchenieto-na-ruskiya-patriarh-e-ot-opredeleni-hora", "text": "На Летище София и минути преди да отлети за Москва, руският патриарх заяви, че е огорчен от официалната реторика на представителите на държавата ни, които поставят наравно с Русия Полша, Литва и Финландия. Отец Николай Георгиев, говорител на Светия Синод, коментита пред БНТ: \"На мен ми се струва, че това обръщение е за определени хора и да не се опитваме всички да четем между редовете какво е казал. Аз съм възпитан така, че според мен българският патриарх Неофит трябва да коментира руския патриарх. Един митрополит да коментира друг митрополит, един духовник, -друг духовник. Аз не мога да си позволя такъв коментар, но мога да кажа останалото, което видях от него - вълнението и радостта му от това, което преживя на Шипка. Не съм адвокат на патриарх Кирил и не мога да говоря от негово име. Мога от името на патриарх Неофит и Светия Синод на Българската църква. Чух го, както вие всички го чухте, слушах го внимателно. Тези, които трябва да го чуят, трябва да отговорят веднага. Този, който има да каже нещо, нека да го каже. Не съм аз човекът.\" Отец Георгиев каза още, че най-важното при една такава среща между патриарси е да се отслужи съвместно самата литургия и коментира, че подготовката е много трудно дело и е най-големият знак, който може да се даде. По думите на отец Николай Георгиев, между двете църкви никога не е имало конфликт, между двете държави е имало, дори сме били от двете страни на барикадата, но между двете църкви винаги е имало мир и разбирателството, защото \"помежду ни е Христос и това е много хубав поздрав, който си разменят патриарсите по време на самата литургия\". Отец Георгиев заяви, че българската църка няма никакво действие все още по отношение на македонската църква. Според него писмото, което е написала, е пожелателно-очаквано, но още не са започнати никакви дейности.", "date": "2018.03.05", "title": "Говорителят на Светия Синод: Огорчението на руския патриарх е от определени хора"}
{"url": "http://www.faktor.bg/bg/articles/nikolay-nankov-do-20-mart-zapochva-stroitelstvoto-na-noviya-uchastak-ot-yablanitsa-do-boaza", "text": "До 20 март ще започне реалното строителство на новия участък от магистрала \"Хемус\" от Ябланица до пътен възел \"Боаза\", съобщи в Ловеч министърът на регионалното развитие и благоустройството Николай Нанков. По думите му проектирането на трасето от 9,3 км все още тече, а изграждането му трябва да бъде завършено за година и половина. Нанков допълни, че в момента се извършва проектирането и геологията в участъка между пътен възел \"Боаза\" и разклона за Ловеч и Плевен от път II - 35.Строителството на трасето, с дължина 52 км, ще бъде разделено на три етапа. В средата на годината ще бъде обявена обществената поръчка за избор на изпълнител. \"С това проектиране променихме параметрите на автомагистралното трасе. Проектната скорост е 120 км/ ч, но позволената скорост ще е 130 км/ч\", поясни регионалният министър. Той добави, че по този начин от държавния бюджет, от който се финансира строителството на магистралата, ще бъдат спестени 300 милиона лева.  \"С новото проектиране спестяваме седем мостови съоръжения и три дълги тунела\", каза още Николай Нанков.", "date": "2018.03.05", "title": "Николай Нанков: До 20 март започва строителството на новия участък от Ябланица до \"Боаза\""}
{"url": "http://www.faktor.bg/bg/articles/ivan-hinovski-chez-sa-izklyuchitelno-obideni-na-balgariya-i-shte-si-go-varnat", "text": "Ще продължи ли високото напрежение около скандала с ЧЕЗ и добър управленски ход ли е в сделката да влезе и държавата? Финансовият министър Владислав Горанов заяви, че не е нужно държавата да купува активите на електроразпределителното дружество в България, но ще се подчини на общото решение. В допълнение той уточни, че до решението държавата да се намеси в сделката се е стигнало, за да успокои правителството потребителите на ЧЕЗ, след истерията, която е създала опозицията. \"Министърът на финансите отговаря за поддържането на бюджетния дефицит. Една такава сделка ще го влоши и ще ни върне назад. Дълбоко съм убеден, че Горанов си дава сметка за следващите стъпки на България. Ако имаме планове да влизаме в еврочакалнята, то тази сделка ще ни забави\", заяви пред Bulgaria ON AIR председателят на Българския енергиен форум Иван Хиновски. Някои наричат участието на държавата с контролен пакет от 34% активи в сделката между пазарджишката фирма на Гинка Върбакова \"Инерком\" и чешкото дружество ЧЕЗ като национализация. \"Не става дума за национализация, а за обратно изкупуване на акциите от държавата. За мен решението е разваляне на сделката с всички последици. В тази обстановка е по-добре да се загубят едни пари, отколкото да падне правителството или да има политическа криза. Ако сделката не бъде развалена, точно такива са перспективите. Скандалът придобива международни размери\", подчерта бившият член на КЕВР Еленко Божков. От своя стана председателят на БЕФ посочи, че ЧЕЗ няма да се откажат от тази сделка, а участието на държавата с контролен пакет активи е абсурд.  \"Никой инвеститор няма да си заложи капитала. ЧЕЗ са изключително обидени от България и по този начин си го връщат. Ние ще видим как тази сделка ще се сключи\", допълни още той.", "date": "2018.03.05", "title": "Иван Хиновски: Обиденият от България ЧЕЗ намери начин да си го върне"}
{"url": "http://www.faktor.bg/bg/articles/nikolina-angelkova-promotira-balgariya-sas-stil-i-krasota-na-90-ata-tseremoniya-za-nagradite-oskar-v-holivud", "text": "Министърът на туризма Николина Ангелкова показа стил и красота на 90-ата церемония за наградите Оскар в \"Долби тиътър\" в Холивуд. Тоалетът на министърката по нищо не отстъпваше на тези на големите звезди на киното.  \"За мен е голяма чест да съм тук на юбилейната 90-та церемония по връчване на Оскарите. Това бе най-забележителното събитие за целия филмов свят. Ще продължим да промотираме България чрез силата и влиянието на киноиндустрията, киното има милиони фенове и много ни помага. Вярвам, че това ще доведе до успех. Изключително много благодаря на всички мои приятели-актьори, които лично ме поканиха. Веднага след церемонията поздравих трима от носителите на Оскар Frank Stiefel, Gary A. Rizzo и Mark Weingarten\", написа Ангелкова във Фейсбук, уточнявайки, че е там „в лично качество”.", "date": "2018.03.05", "title": "Николина Ангелкова промотира България със стил на церемонията за \"Оскар\" в Холивуд"}
{"url": "http://www.faktor.bg/bg/articles/es-shte-nalozhi-25-mito-varhu-vnosa-na-stoki-ot-sasht-sred-koito-dankite-livays-i-barban", "text": "Европейският съюз ще наложи 25 процента мито върху вноса на стоки от САЩ, ако президентът Доналд Тръмп обложи вноса на стомана от Европа. Списъкът с американски стоки включва дънките \"Ливайс\" и бърбъна, каза еврокомисарят по търговията Сесилия Малмстрьом пред Би Би Си. Тя уточни, че Евросъюзът ще изчака окончателното решение на Доналд Тръмп, преди да въведе реципрочната мярка. Миналата седмица Тръмп заяви, че \"търговските войни са хубаво нещо\" по повод на намерението си да обмити европейската стомана. Малстрьом отбеляза, че ако това се случи, Брюксел ще постави въпроса пред Световната търговска организация.", "date": "2018.03.05", "title": "ЕС с реципрочна мярка срещу заканите на Тръмп"}
{"url": "http://www.faktor.bg/bg/articles/saprugata-na-ubitiya-zhoro-plaha-toy-ne-e-kradets-otishal-e-po-malka-nuzhda-i-sa-go-gramnali", "text": "Мъжът ми не е нахлувал в ничия къща. Жоро не е такова момче. Той не краде и помага много на съседите. Това каза пред камерата на Нова телевизия съпругата на Жоро Джевизов - Плъха, който беше застрелян от д-р Иван Димитров в Пловдив.  \"За последно лежа в затвора през 2014 година. Беше за побоища. Мъжът ми е обикалял по казаните. Жоро е отишъл по малка нужда и тогава са го гръмнали. Той не е крадец. Аз си го познавам. Ако някой влезе да ме краде, бих го застреляла по крака\", каза още жената.   \"Той няма девет присъди. Има три присъди и те на са за кражби. Те са за сбивания\", каза вторият баща на Плъха. \"Жоро е бил по малка нужда и са го видели между колите. Не е крадял. Тогава са го застреляли\", повтори тезата мъжът.  \"Жоро знае четири езика литературно\", обяви приятел на Джевизов. \"Аз го познавам много добре. Той не е крадец. Той ми е съсед\", добави той. Най-малко тежка присъда за пловдивския рентгенолог поискаха близките на осъждания за множество кражби Георги Джевизов. И те, и други близки са категорични, че не биха убили човек, влязъл в имота им да краде. Настояват за осъдителна присъда за д-р Димитров. Стигат и по-далеч: „Георги беше добро момче. Остави 3 деца сираци. Смърт за доктора!”, заявиха пред бТВ те.", "date": "2018.03.05", "title": "Съпругата на убития от лекар Жоро Плъха: Той не е крадец, отишъл е по малка нужда и са го гръмнали"}
{"url": "http://www.faktor.bg/bg/articles/advokat-markovski-ima-neizbezhna-otbrana-dori-togava-kogato-napadenieto-e-predstoyashto", "text": "Текстът на закона е великолепен - няма превишаване на пределите на неизбежна самоотбрана, когато нападението е в собствения ти дом. Принципът е този: всеки има право да защитава имуществото, честта, достойнството и здравето си. Законът предвижда, че ако ви нападнат на улицата, вие можете да стреляте не само за да защити себе си, но и други хора. Частта за неизбежната самоотбрана е прекрасно написана. Аз се позовавам на практиката. Имал съм клиент, който гръмна двама души и съдът го оправда. Трябва да се внимава много, когато законът е добър - не трябва да се пипа. С общи приказки не можем да направим добър закон, категоричен е адвокат Марин Марковски, който коментира пред Нова тв случая с убития рецидивист в Пловдив от д-р Иван Димитров, след като заедно с още един мъж е опитал да нахлуе и обере дома на лекаря. Всеки има право да защитава здравето, живота на близките си, имуществото си. Текстът в закона е великолепен, много прецизен и трудно може да се намери кусур. Прокурорът просто не прилага текста. Има 2 основания за неизбежна самоотбрана - влиза в дома, наранява. Дори едното от тези основания е достатъчно, категоричен бе адвокатът. Ще го пуснат доктора с парична гаранция, прогнозира Марковски. Прокуратурата няма да му поиска постоянна мярка, защото прокурорите са притеснени, не толкова от глупостта, която са извършили, колкото от общественото мнение, обясни той пред Нова телевизия. И допълни, че има прокурорски рефлекс заради страха ромите да не бъдат поставени в ситуация на дискриминация. Тук няма драма. Фактите ще бъдат изнесени ясно. Достатъчно е да се види трупът – къде е входната и изходната рана. Няма пречка съдебният медик да каже, че той е прострелян вътре и после е изминал 20-30 метра до колата. Прострелян човек не значи, че рухва. Това става по филмите, допълни адвокатът. Когато имаме нападение, трябва да имаме отбранително деяние. Има неизбежна отбрана дори тогава, когато нападението е предстоящо и той не те е пробол, коментира още Марковски. Станалото е чиста хипотеза на неизбежна самозащита, заяви и Ангел Джамбазки. \"За прокуратурата е много по-лесно да хване доктора и да го обвини. Вторият крадец все още не е задържан. Факт е, че този Плъх има девет присъди и не трябва да е на улицата. Незабавно трябва да бъдат свалени обвиненията от доктора и той да бъде освободен. Остава усещането за двойни стандарти. Престъпниците се разхождат по улицата, а нормалните хора лежат в ареста. Трябва да се прецезира текстът за неизбежната самоотбрана, както и законите, които позволяват на този човек да се разхожда на улицата с девет присъди. За пореден път ще внесем необходимите промени\", разкри евродепутатът.", "date": "2018.03.05", "title": "Адвокат Марковски: Имал съм клиент, който при самоотбрана гръмна двама души и съдът го оправда"}
{"url": "http://www.faktor.bg/bg/articles/plovdiv-vri-i-kipi-taksimetrovi-vikat-podkrepa-ot-sofiya", "text": "Шествието на протестиращите в защита на д-р Иван Димитров ще стигне до Прокуратурата. Това съобщи Николай Гаргов, един от организаторите, цитиран от \"Фокус\". Протестиращите ще се съберат в 12.00 часа пред Второ районно управление и оттам ще тръгнат на шествие до Прокуратурата. Близо 500 души са се подписали досега в подписката в подкрепа на лекаря. Очаква се днес на протеста да присъстват и фенове на футболните отбори в Пловдив. \"Да спрем етническата престъпност!\", се казва във възванието към запалянковците. „Всеки, който иска да подкрепи нашата кауза, може да го направи, нека мирно да подкрепим д-р Димитров”, коментира Гаргов. „Не искаме да правим безредици. Идеята е да се помогне на човек, който е жертва на системата ни”, добави той. Протестите няма да спрат до пълното освобождаване на медика, съобщиха протестиращите. В социалната мрежа вече съществуват няколко групи в негова подкрепа. Хората масово подкрепят пловдивския рентгенолог. И пловдивските таксиметрови шофьори се присъединяват към насрочения за днес протест. \"Никакво отстъпление! Искаме свобода за лекаря\", заявиха таксиметрови шофьори, цитирани от \"24 часа\". Те очакват колеги от София да пристигнат и да се присъединят към протеста в Пловдив. Пловдивчани припомнят, че подобни бунтове не е имало от размириците в Катуница. В града ври и кипи. Хората категорично не одобряват задържането на медика и искат неговата свобода. \"Това, което се случва с д-р Димитров, всъщност представлява преразказ на българския архетип. Сблъсъкът между злото и доброто, между крадеца и бащата, между Жоро Плъха и Иван Лечителя\", написа в профила си пловдивския адвокат Георги Колев. Според него в този сблъсък ще победи Доброто. \"Иван не може да бъде осъден! Законът го защитава. Като човек, като баща и като лекар, аз го подкрепям и настоявам той да бъде освободен\", казва Колев.", "date": "2018.03.05", "title": "Пловдив ври и кипи, таксиметрови шофьори чакат подкрепа от София"}
{"url": "http://www.faktor.bg/bg/articles/zapochva-golyamoto-pribirane-sled-pochivnite-dni", "text": "Започва голямото прибиране след почивните дни. Очаква се интензивен трафик в последния от почивните дни. На граничен пункт „Калотина“ поради проблеми с електричеството не се пропускат товарни автомобили на влизане в Сърбия. Това съобщиха от „Гранична полиция.  Във връзка с безопасността на движението по пътищата е създадена предварителна организация на всички проблемни участъци, входно-изходни артерии на големите градове и възлови кръстовища. От 14 ч. до 20 ч., се ограничава движението на камионите над 12 т. по автомагистралите и най-натоваренитe пътища, съобщават от пресцентъра на Агенция \"Пътна инфраструктура\". Най- интензивен трафик се очаква на път Е-79, автомагистралите „Струма\", „Тракия\", Хемус, участъците София - Варна, В. Търново - Русе, както и изходите от големите зимни курорти.  От 12.00 до 22.00 часа на входовете и изходите на основните пътни артерии на София ще бъдат разположени екипи на столичната Пътна полиция.", "date": "2018.03.05", "title": "Започва голямото прибиране, създадена е организация на всички проблемни участъци"}
{"url": "http://www.faktor.bg/bg/articles/suprugata-na-prezidenta-za-men-e-vazhno-kak-me-otsenya-chovekat-do-men-zashtoto-sam-negov-izbor-ne-vash", "text": "Съпругата на президента Десислава Радева реагира в социалните мрежи, след като събра хиляди коментари относно тоалета си, който бе избрала на официалния прием за Националния празник 3 март.  Тя и вицепрезидентът Илияна Йотова носеха стилни зелени рокли, но в мрежите се събраха много анонимни критици. Радева им отговори през личния си профил в социалната мрежа.  \"Хора, честно ли важното в момента са моят и на вицепрезидента тоалети?! Това ли е темата? Дори в деня на националния празник?! Дори тогава ли не можем да потиснем желанието си да сме пенкелери? И да празнуваме заедно. И да МИСЛИМ заедно. Къде сме? Каква е реалността? Какво е бъдещето ни?  За какво говоря ли? За онова синьо-червено и какво-ли-още-не, дето ни дели от 90-те. За онова Левски-ЦСКА, в което влизаме с охота. Така ли ще оцелеем като нация - ядящи се помежду си? Това ли са ни проблемите? Ако да - с мед да ги намажеш!  На приема снощи, преди да зазвучи химна, се пошегувах с г-жа Йотова: \"Да вземем да се уговаряме предварително, м?\" Тя отвърна с усмивка: \"Карай, току-виж решили, че сме се уговорили.\"  Не вярвах, че това ще се превърне в поредното отвличане на внимание от истинските проблеми на България. И все още не вярвам, че дотолкова сме отвикнали да мислим и да отсяваме важното.  Тук е мястото да цитирам Томас Джеферсън: Ако една нация очаква да бъде невежа и свободна, това не е било, и няма и да го бъде!  А всички мои критици искам да уверя, че за мен е важно как ме оценя човекът до мен. Защото съм негов избор. Не ваш! Не градете образ, който няма нищо общо с действителния. Ще рухне - рано или късно. (Правило на маркетинга).  Поздрав за съпруга ми, избран за президент с над 2 млн.гласа. Некупени! И не предимно червени! И нека е ясно - няма да спра да го подкрепям! Защото той пък е моят избор в личен план.  П.С. Модните корифеи и стайлинг специалистите, приемете поздравите на Nevena Nikolova. Дано ви светне защо работи предимно в Лондон, а не в София. Дръжте стандарта :) Обичаме ви!\"  В назидателните думи на Десислава Радева няма и грам самокритика - как пък не видя, че през последната година съпругът и в качеството си на президент разделя и противопоставя нацията, и не прави нищо , за да я обединява.  Това се случи на тържествата на Шипка, а най-трагично беше на официалния прием за 3 март - освен путинисти и комунисти, другите партии и общественици не го уважиха. Точно той прокарва по руска заръка границата между червени и сини. След като за Радева няма значение какво казват гражданите за поведението й, нека да си стои в къщи и да не се показва самодоволно до държавния глава на публични места. Не е зле и да се научи как е правилно - \"оценя\" или \"оценява\".", "date": "2018.03.05", "title": "Десислава Радева назидателно: За мен е важно как ме оценя човекът до мен, защото съм негов избор, не ваш!"}
{"url": "http://www.faktor.bg/bg/articles/svlachishte-zatvori-patya-sofiya-samokov", "text": "Свлачище затвори пътя София - Самоков, съобщиха от Пътна полиция. Движението се отклонява през Бистрица. Пътят ще остане затворен през целия ден заради надвисналите скални маси, които има вероятност да паднат по пътното платно. Ограничено е движението по път II-82 София – Самоков, при км 75 (Дяволски мост). Обходен маршрут: път III-181 СОП – Бистрица – Ярема.", "date": "2018.03.05", "title": "Надвиснали скални маси и свлачище затвориха пътя София - Самоков"}
{"url": "http://www.faktor.bg/bg/articles/sled-oparatsiya-zhena-ostana-bez-glas-i-e-s-opasnost-za-zhivota", "text": "След операция на щитовидната жлеза пациентка от София остава без глас и с опасност за живота, защото не може да диша нормално. Пострадалата вече четири години търси справедливост в съда, но засега без успех, показа Нова тв.  Всяка една дума и глътка въздух костват много на Люба Илиева. Жената диша с помощта на специална тръба, но ако един ден й се наложи, няма да може да извика за помощ. Ходенето по мъките започва преди 8 години. Тогава лекарите от Военна болница в София отстраняват щитовидната й жлеза. А след интервенцията животът на Люба се променя коренно. Загубила гласа си и способността да диша свободно, тя започва да търси справедливост.", "date": "2018.03.05", "title": "След опарация жена остава без глас, не може да диша нормално"}
{"url": "http://www.faktor.bg/bg/articles/otkriha-martvets-v-kola-kray-bolnitsata-v-blagoevgrad", "text": "Мъж е открит мъртъв в лекия му автомобил, паркиран в района на МБАЛ-Благоевград, съобщи „Фокус“. Сигналът за инцидента е подаден около 10.20 часа. От Областна дирекция на МВР – Благоевград казаха, че не могат да дадат информация за инцидента, тъй като органите на реда все още работят по изясняване на случая.", "date": "2018.03.05", "title": "Откриха мъртвец в кола край болницата в Благоевград"}
