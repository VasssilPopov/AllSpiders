{"url": "https://www.faktor.bg/bg/articles/kongresmeni-i-fbr-otkriha-ruska-namesa-v-potresvashtite-sblasatsi-v-sharlatsvil", "text": "Конгресменът от Републиканската партия на САЩ Том Гарет твърди, че служители на ФБР са открили влияние на руската намеса в насилието, което избухна по време на демонстрация на десни организации миналата година в университетското градче Шарлътсвил, пише американското издание Washington Examiner. В интервю пред CNN, Гарет заяви, че по време на закрита среща преди около два месеца той е попитал директора на ФБР и други служители на службата, дали руската намеса „е свързана с разпалването на пламъците на раздора“, довели до насилието в Шарлътсвил. От агенцията, както твърди конгресменът, са потвърдили, че това е истина и са му предоставили информация, която не е секретна. По мнението на републиканеца, руската намеса в политиката на САЩ цели да „изправи американци срещу американци и да подкопае доверието в западната демокрация“. „Като член на Комисията за вътрешна сигурност ме плаши най-много, че американци се изправят срещу американци заради реални различия, които обаче са незначителни в генералната картина“, продължи той. „Ние сме американско семейство от братя и сестри, независимо от религията и расата, и трябва да се фокусираме върху това“. Изданието припомня, че точно преди една година крайнодесни групи проведоха марш „Обедини дясното“ в Шарлътсвил, щата Вирджиния, който беше посрещнат от контрапротестни и в крайна сметка се стигна до насилие, в резултат от което загина един човек. В неделя край Белия дом трябва да се състои втора подобна демонстрация на десните сили. Припомняме, че на 12 август 2017 г. трима души загинаха, а ранените бяха над 30 след бруталения инцидент по време на сблъсъците между крайни националисти и контрапротестиращи в Шарлътсвил, щата Вирджиния. В разгара на конфликта автомобил се вряза в плътна група от хора, като в инцидента загина 32-годишна жена, а ранени бяха най-малко 19 души. Кметът на Шарлътсвил Марк Сайнър коментира, че е бесен и отвратен от размириците. Той призова всички хора да се приберат по домовете си, за да не позволяват допълнителна ескалация на напрежението. Клипове в социалните мрежи показаха как три коли се блъскат една в друга и помитат хората по улицата по време на протестите.", "date": "2018.08.12", "title": "Конгресмени и ФБР по следите на руска намеса в потресаващото насилие в Шарлътсвил"}
{"url": "https://www.faktor.bg/bg/articles/premierat-borisov-i-ministar-krasimir-valchev-shte-se-sreshtnat-s-meteorolozite", "text": "Премиерът Бойко Борисов и министърът на образованието и науката Красимир Вълчев ще се срещнат с представители на Националния институт по метеорология и хидрология (НИМХ) към БАН. В срещата също така ще участват председателят на Академията акад. Юлиан Ревалски и председателят на Общото събрание проф. Евелина Славчева. Разговорът ще се проведе утре, 13 август 2018 г., в Министерския съвет от 9 ч.", "date": "2018.08.12", "title": "Премиерът Борисов и министър Красимир Вълчев ще се срещнат с метеоролозите"}
{"url": "https://www.faktor.bg/bg/articles/parviyat-svezh-polah-v-nrb-sled-1956", "text": "В началото на Студената война съветската пропаганда се опитва по различни начини да разпространява сред младите поколения в целия свят както комунистическите идеи, така и разкрасени новини за живота при социализма. Един от най-дълготрайните проекти е Фестивалът на младежта и студентите, който се провежда през няколко години в столиците на страните от съветския лагер и Третия свят. За столица на Деветия световен фестивал от 28 юли до 6 август 1968 г. е избрана София. Двата щаба на фестивала, ръководени от тогавашния шеф на Комсомола Петър Младенов (който в началото на 1990-те беше за кратко президент на България) и от зам.-шефа на Държавна сигурност Григор Шопов искат да превърнат събитието във витрина на успехите на НРБ. От пристигналите над 20 000 млади хора от 138 държави се очаква още да се обявят категорично против американския империализъм. Но плановете се объркват заради 400-членната делегация от Чехословакия. Официална Москва никак не е щастлива от идеята за „социализъм с човешко лице\", която от началото на 1968 г. набира енергия в страната на чехите и словаците. Българската Държавна сигурност е наясно какви ще бъдат последствията, ако младежите научат от първа ръка за либерализацията на Дубчек, която среща огромна подкрепа в Чехословакия и в Западна Европа. Западните радиостанции вече от месеци информират за демократизацията в страната, за възстановената свобода на словото и премахнатата цензура. В ДС започват да пристигат доноси и за младежки брожения в София, които са отглас на събитията в ЧССР. Така например по време на импровизирана дискусия в Софийския университет студенти поискали - в духа на новите идеи от Прага - член на ЦК на БКП да дойде в университета и да им обясни защо децата на така наречените „активни борци\" ползват привилегии за влизане във ВУЗ и при назначенията след завършване. ДС арестува част от участниците в подобни дискусии, като трима студенти попадат в затвора, свидетелства шефът на Държавна агенция „Архиви“ Михаил Груев. Той напомня, че Тодор Живков е сред най-активните подстрекатели за обединена агресия на съветския блок срещу Чехословакия, за да бъде свалено ръководството на страната и да бъдат смазани реформите на Пражката пролет. ДС съзира опасността софийският фестивал да се превърне в младежка дискусионна трибуна за бъдещето на НРБ и на целия съветския лагер. Ето защо изпраща в Прага и Братислава свои агенти, прикрити като журналисти, за да получат от чехословашките служби за сигурност и от казионните комсомолски организации подробна информация за делегацията от ЧССР. Новините са повече от обезпокоителни. Оказва се, че с незначителни изключения гостите от Чехословакия са активни поддръжници на процеса на демократизация. Те са подготвили за София документи и анализи на Пражката пролет, сред които най-опасен за властта е прословутият манифест на чешките интелектуалци „2001 думи“. С пари на чехословашкото посолство в центъра на София е издигната трибуна за свободни изказвания и дискусии. Но печатните материали са конфискувани още на границата, а през първите дни на фестивала трибуната е унищожена по вандалски начин - въпреки протестите на чехословашката страна за нанесени материални щети от 60 000 крони.  Допълнително от провинцията в София са командировани 1200 милиционери и 90 цивилни агенти, а в мероприятията по „охрана“ на фестивала се включва и армията с 1500 войници и бойна техника. От столицата принудително или „доброволно“ са изселени над 3000 бивши и настоящи „врагове на народа“. „Чужденците отказват да контактуват с членовете на българската делегация на фестивала“, гласи една от оперативните информации на ДС. И в това няма нищо чудно, защото повечето български делегати са членове на доброволните отряди на МВР и не знаят чужди езици. ДС специално подбира „идеологически и физически здрави“ млади хора, чиято роля е да освиркват и да свалят от трибуните всеки оратор, който засегне честта на съветския лагер или постави под съмнение успехите и правилната му вътрешна и външна политика. Приоритетна цел на ДС са младежите от Чехословакия. На проявите, изказванията и „провокационното“ им  поведение са посветени над половината от огромния брой донесения и оперативни разработки, които изготвят агентите на ДС, внедрени сред участниците във фестивала. ДС препоръчва на концертите да не се допускат до сцената чехословашки изпълнители, а на „хипита“ в делегацията да бъде забранено нощем да излизат от стаите си. Конфискувани са и позивите на чехите и словаците за дискусия по проблемите на младежта в комунистическите страни. Самата дискусия е успешно провалена - с помощта на отрядници и оркестър. Документите на ДС, посветени на Софийския младежки фестивал през 1968, са трагикомична моментна снимка на НРБ по онова време. В тях става дума не само за насилието над неудобните участници, предизвикало протести и скандали, но и за многобройни кражби от храната и средствата, заделени за участниците. \"Независимо от същността, характера и резултатите от фестивала в София през 1968 г., трябва да се отбележи обаче, че заедно с Пражката пролет това е първият свеж полъх в НРБ в годините след Унгарската революция през 1956 г.“, заключава шефът на Държавните архиви Михаил Груев.", "date": "2018.08.12", "title": "Софийският младежки фестивал  - първият свеж полъх в НРБ след 1956"}
{"url": "https://www.faktor.bg/bg/articles/shofyor-se-vryaza-s-kolata-si-v-dzhamiya-v-lil", "text": "Френската полиция издирва шофьор, разбил с колата си входната врата на джамия в предградие на Лил, Северна Франция, предаде ДПА, цитирайки полицията. Никой не е пострадал при инцидента, станал около полунощ в събота срещу неделя. Франция е в режим на повишена тревога заради вълната от ислямистки атаки през последните няколко години, при които загинаха повече от 240 души. Представител на местната префектура каза за вестник \"Воа дю нор\" , че изглежда мотивите на водача не са били \"расистки\".", "date": "2018.08.12", "title": "Шофьор се вряза с колата си в джамия в Лил"}
{"url": "https://www.faktor.bg/bg/articles/tva-e-sluzhitelyat-v-aviokompaniya-koyto-otkradna-samolet-za-da-se-samoubie", "text": "Служителят на авиокомпания, който открадна самолет на авиокомпания \"Хърайзън еър\" от международното летище Такома в Сиатъл и загина при катастрофата му, не е имал лиценз за пилот. Той е бил част от персонала, който се е грижел за самолетите. Преди това е работил в семейна пекарна и е харесвал идващите с работата му възможности да пътува по цял свят. Това предаде Ройтерс, цитирайки постове в социални медии. Ричард Ръсел, който обичал да го наричат Бийбо, бил на 29 години, жител на град Съмнър, щата Вашингтон, роден в Кий Уест, щата Флорида. Той направил \"непозволено излитане\" с малък пътнически самолет. Освен него на борда нямало никой друг. Свидетели разказват, че машината е летяла неравномерно и е правила лупинги. Два изтребителя F-15 са били вдигнати във въздуха.  В същото време летището е било затворено за кратко. Самолетът катастрофира на малко островче в близкия залив. Местни медии пишат, че на аудиозаписите от разговорите му с кулата пилотът е звучал \"безгрижно, весело и откачено\". От публикувания аудиозапис става ясно също, че Ръсел е изненадан от факта, че е успял да подкара машината, че не е наясно с нейното управление и че не иска да нарани никого. Преди да се разбие, пилотът се извинява на семейството си и заявява, че е \"просто едно разбито момче\". Близките му изразиха шока и мъката си от случилото се.", "date": "2018.08.12", "title": "Това е пилотът, който открадна самолет, за да се самоубие"}
{"url": "https://www.faktor.bg/bg/articles/goranov-rumen-radev-da-kazhe-koy-zakrilya-mityo-ochite-sled-kato-vlastta-go-hvana-s-pomoshtta-na-turtsiya", "text": "Ако президентът е решил да води политическа война с партия ГЕРБ, това е негово право, друг е въпросът какъв дивидент би имал от това, каза във Варна министърът на финансите Владислав Горанов, цитиран от \"Фокус\". Горанов отговори задочно на президента Румен Радев, който обвини по-рано днес \"висши чиновници от ГЕРБ\" за спечелване на обществената поръчка на Агенция \"Митници\" от фирма, свързана с Димитър Желязков – Митьо Очите. Договорът по поръчката е сключен по време на служебния кабинет назначен от Радев. Горанов припомни, че поръчката е обявена от Митница - Бургас през март 2016 година и приключила през февруари 2017 година. \"Цитираната напоследък фирма печели три от обособените позиции, свързани с охрана на две почивни бази и едно митническо бюро в Ямбол на обща стойност 2 520 лева за две години за охрана с технически способ. В случая въобще не намирам мотивите за толкова остра реакция от страна на държавния глава\", каза Горанов. После добави, че независимо, че неговата политическа позиция, йерархично е доста по-надолу от тази на държавния глава, той е длъжен да защити колегите си от Министерството на финансите. През последните над 25 години в Министерството на финансите са назначавани и са работили само експерти, каза Горанов, които според него, не само през последните години, но и през цялото време на прехода гарантирали финансовата стабилност на държавата. \"Обществената поръчка е подписана действително по времето, когато е работило служебно правителство, но аз не приемам атака срещу българската държавна администрация и особено тази на Министерството на финансите, в случая на Агенция \"Митници\", каза Горанов. \"Трябва ли да кажа, че началникът на отдела за обществени поръчки е сестра на висш политик от БСП\", попита риторично Горанов и си отговори: \"Не трябва да го казвам, защото държавните служители в България служат на цялото общество, те не са на ГЕРБ, на БСП или на президента\". Според него началникът на отдела за обществени поръчки е добър служител, който работи в агенцията повече от 20 години. \"Моето недоволство от реакцията на президента идва от това, че се атакуват институции. Моето разбиране e, че те работят добре и не може да се гради здрава държава с добре функциониращи институции на база на противопоставяне на висш държавен политик - в случая държавния глава, на държавната администрация, независимо под ръководството на кое правителство работи\", заяви министър Владислав Горанов. Той отговори и на критиките на президента, че властта закриляла Митьо Очите. Радев да каже кой го закриля, властта го хвана с помощта на Турция, каза Горанов. Дипломацията не е като авиацията и не е правилен ход първата ти реакция да е агресивна, коментира пък зам.-министърът на външните работи Георг Георгиев критиките на държавния глава срещу българската реакция на думите на Зоран Заев за Илинденското въстание.", "date": "2018.08.12", "title": "Горанов: Не може да се гради здрава държава, когато държавният глава атакува институциите заради политически войни"}
{"url": "https://www.faktor.bg/bg/articles/evakuiraha-dve-sela-na-gratskiya-ostrov-evbeya-zaradi-pozhar", "text": "Две села на гръцкия остров Евбея бяха евакуирани днес заради горски пожар, който бързо се разраства под въздействието на силен вятър, предаде Ройтерс. Пожарната служба посочи, че евакуацията на селата Кондодеспоти и Ставрос е превантивна мярка. Горски пожари край Атина през юли причиниха смъртта на 94 души.", "date": "2018.08.12", "title": "Евакуираха две села на гръцкия остров Евбея заради пожар"}
{"url": "https://www.faktor.bg/bg/articles/izdadoha-zapovedi-za-arest-na-dvama-rumantsi-zaradi-protestite", "text": "Прокуратурата на Букурещкия съд е издала заповеди за арест на двама мъже, обвинени за провокации и нарушаване на обществения ред след протеста в петък вечерта на столичния площад \"Виктория\", съобщи днес полицията в Букурещ, цитирана от Аджерпрес. Двамата мъже са на възраст 24 и 30 години, предаде БТА. Разследването срещу тях се базира на информация на полицията, довела до тяхното идентифициране, се посочва в изявлението. Букурещката полиция съобщи снощи, че общо 19 лица са били доведени за разпит във връзка с насилието на демонстрацията в петък вечерта на площад \"Виктория\", когато се стигна до сблъсъци между протестиращи и полиция. Над 450 души, в това число трийсетина полицаи, бяха ранени, след като полицията използва сълзотворен газ в опит да овладее ситуацията.", "date": "2018.08.12", "title": "Издадоха заповед за арест на двама румънци заради протестите"}
{"url": "https://www.faktor.bg/bg/articles/novini/balgariya/anton-todorov-mozhe-li-na-rumen-radev-nebeto-da-mu-se-vidi-v-ovcha-kozha", "text": "„Ако 1,2 млн. избиратели на ГЕРБ решим да му направим една \"визит дьо куртоази\" в президентството. Дали няма да му се види небето в овча кожа на Румен Радев?!” Този въпрос задава на страницата си във фейсбук политологът Антон Тодоров, провокиран от изявлението на президента: \"При следващ служебен кабинет всички кадри на ГЕРБ – вън от властта!\" „Този тип май не си дава сметка какво дрънка. Няма нито едно ЗАКОНОВО основание да се освобождават в рамките на кампания за прочистване на администрацията кадри на предишното правителство. Този тип с напълно липсваща политическа подготовка дава ли си сметка, че призовава за незачитане на законите и политически репресии”, казва Тодоров. Той акцентира, че днес по време на посещението си във Варна Радев е дал заявка, че готви служебно правителство и тотална чистка в администрацията, ако му се реализира калимерата да свали правителството. Според Тодоров държавният глава демонстрира тези амбиции още от миналата година. „Радев, кажи си кого виждаш в огледалото сутрин! Очите ли виждаш? Или пак ти се привижда мотивационната сумичка за бутиковите самолетчета? Някой май здраво е пипкал и сега се чуди как да свърши обещаното лобиране”, казва с ирония политологът.", "date": "2018.08.12", "title": "Антон \tТодоров: Може ли на Румен Радев небето да му се види в овча кожа?"}
{"url": "https://www.faktor.bg/bg/articles/georg-georgiev-politikata-ni-spryamo-republika-makedoniya-pazi-natsionalnoto-ni-dostoynstvo", "text": "В дипломацията нещата не стоят по същия начин, по който в авиацията. Това каза пред журналисти във Варна Георг Георгиев, заместник-министър на външните работи, във връзка с днешното изказване на президента Румен Радев, че българското правителство не е реагирало достатъчно по повод изявлението на Зоран Заев. Политиката на България спрямо Македония едновременно пази националното ни достойнство, отстоява интересите ни и е в помощ на държава, с която имаме договор за добросъседство, подчерта заместник-министърът.  Когато възникне някакъв проблем или недоразумение между държавите, не трябва първата стъпка да е агресивният подход и навлизането в риторика, която после може да доведе до много злощастни последици, посочи Георгиев. Според него сключеният между България и Македония договор съвсем ясно регламентира отношенията на добросъседство, партньорство и сътрудничество, като нашето правителство винаги е имало последователна и еднозначна политика. Този договор лежи на една декларация от 1999 година, в която се задава духът на двустранни взаимоотношения между България и Република Македония. \"Всичко това, което ние направихме във всяка една посока както за подобряване на нашите добросъседски отношения посредством договора, посредством ангажимента, който България предприе по това да подпомага Македония по пътя на нейната евроатлантическа интеграция, но така също и когато сме се отнасяли отговорно към незаслужени критики, които сме получавали от другата страна на западната ни граница, българското правителство винаги е имало последователна и ясна политика\", подчерта Георг Георгиев.  Според него няма по-силна и по-еднозначна реакция на думите на македонския премиер Зоран Заев от това, което каза и премиерът Борисов, че тогава, когато е необходимо, думите ще имат своето значение и когато България разглежда своите мерки по разширяване на двете организации - НАТО и ЕС, ние ще си спомним за това какво са ни казали от Република Македония. \"Смятам, че реакцията на премиера Заев беше навременна, той доуточни това, което е имал предвид и наистина не отива на държавния глава, предвид и генезиса на партията, която го номинира за поста, на който е той в момента, да отправя критики към българското правителство за начина, по който води то политиката спрямо Република Македония. Уверявам ви, че тя е такава, която едновременно пази националното ни достойнство, отстоява интересите ни, но и е в помощ на страна, с която ние имаме договор за сътрудничество и добросъседство\", заяви Георг Георгиев", "date": "2018.08.12", "title": "Георг Георгиев отговори на Румен Радев: Политиката ни спрямо Република Македония пази националното ни достойнство"}
{"url": "https://www.faktor.bg/bg/articles/otkriha-telata-na-trite-udaveni-detsa-kray-durankulak", "text": "Телата на трите деца, удавили се в морето край Дуранкулак, са открити и са разпознати, съобщи кметът на Шабла Мариян Жечев. Момчетата са открити на около километър в южна посока от мястото на инцидента. Както е известно, четири момчета на възраст между 12-15 години са се къпали в бурното море край неохраняем плаж близо до село Крапец вчера. Трите са изчезнали във вълните, а едното е успяло да изплува и е тръгнало да търси помощ. Според съобщеното от директора на областния съвет на БЧК д-р Артюн Еринозов спасилото се момче е стигнало до плажа на къмпинг \"Космос\" край Дуранкулак, където е имало пост на водни спасители на Червенокръстката организация. От поста са сигнализирали на телефон 112 за инцидента. Удавилите се момчета са от селата Спасово и Сираково, община Генерал Тошево.", "date": "2018.08.12", "title": "Откриха телата на трите удавени деца в морето край Дуранкулак"}
{"url": "https://www.faktor.bg/bg/articles/zhestoka-katastrofa-kray-parvomay-otne-zhivota-na-trima", "text": "Tрима мъже загинаха тази сутрин около 5.30 часа след катастрофа между автомобил и трактор в отсечката между Първомай и Бяла река, съобщиха от МВР. Заради тежкия инцидент е ограничено движението на път I-8. По първоначални данни в отсечката между Първомай и Бяла река \"Фолксваген\" с кърджалийска регистрация настигнал и се блъснал отзад в ремарке на трактор. На място са загинали трима мъже, пътували в колата. Водачът е бил зад волана, а пътниците са изхвърчали извън нея. От полицията в Пловдив съобщиха, че към 8 ч. е установена самоличността на двама от загиналите. Трактористът е 50-годишен, няма данни за употреба на алкохол. На местопроизшествието се извършва оглед. До приключването му движението се отбива по обходни маршрути през първомайския кв. \"Дебър\" и през Бяла река от екипи на Пътна полиция.", "date": "2018.08.12", "title": "Жестока катастрофа край Първомай отне живота на трима"}
{"url": "https://www.faktor.bg/bg/articles/ikonomika/biznes/iliyan-vasilev-srivat-na-turskata-lira-mozhe-da-raztarsi-ikonomikata-na-balgariya", "text": "И трите валути - Русия, Китай и Турция падат. Причината в значителна степен са конфликти със САЩ. Има общо, но повече е различното и специфичното, казва в свой коментар анализаторът Илиян Василев. Според него най-уязвима е Турция, защото нейната икономика е зависима от вноса на енергоресурси и най-вече капитали. Русия постоянно генерира доходи от продажбата на енергоресурси и това и осигурява някаква буфер, но втория кръг санкции, ще я поставят в по-тежка ситуация - тя няма \"друга\" икономика. Китай също има проблем, защото проблеми в износа сериозно подкопават икономическия ръст - тези свърхвисоки проценти, които са ключови за стабилността Индивидуалните проблеми не изключват взаимопомощта по принцип, но единен фронт е невъзможен. Колкото и Турция да се стреми да прибави своето \"Т\" към БРИКС.  Разбира се може да има опити за съгласуване на реакции на политическо равнище, но те ще си останат само това – опити, прогнозира Василев. Анализаторът акцентира върху случващото се в Турция.  Обръщам внимание, че са необходими трезви анализи и още по-трезви и НЕЗАБАВНИ действия за да ограничим последствията от срива на лирата в Турция, като споделим опит и начини за хеджиране на турския риск. Имаме доста интензивни отношения с Турция - имаме износ за над 4 милиарда лева, една четвърт е от горива, следва износа на мед и олово. Само наивник може да си представи, че ако този износ изведнъж спадне наполовина, това няма да разтърси българската икономика. Турция е най-големият ни партньор извън ЕС, предупреждава Василев.", "date": "2018.08.12", "title": "Илиян Василев: Сривът на турската лира може да разтърси икономиката на България"}
{"url": "https://www.faktor.bg/bg/articles/andzhelina-dzholi-e-v-bolnitsa", "text": "Известната холивудска актриса Анджелина Джоли е била приета в болница с хранително разстройство на психична основа, съобщава изданието \"Холивуд лайф\". В болничното заведение Джоли ще изкара около две седмици, информира БТА. Междувременно тя преустановява работата си във филма в който се снима - \"Господарка на злото 2\". Актрисата отново си е внушила, че страда от излишно тегло. В резултат на това тя е станала 44 килограма при ръст от 170 сантиметра. Най-тревожното е, че Джоли продължавала да слабее. Актрисата е била приета в същата клиника, която й била помогнала да победи анорексията преди няколко години.", "date": "2018.08.12", "title": "Анджелина Джоли е в болница"}
{"url": "https://www.faktor.bg/bg/articles/ivet-lalova-zavarshi-peta-na-evropeyskoto-v-berlin", "text": "Ивет Лалова не успя да се пребори за медал и финишира пета във финала на 200 метра от Европейското първенство по лека атлетика в Берлин. 34-годишната българска спринтьорка пробяга дистанцията за 22.82 секунди. Фаворитката Дина Ашър-Смит очаквано взе златото с най-добро постижение в света за сезона - 21.89 сек, за среброто и бронза се пребориха холандките Дафне Схипърс (22.14) и Джамиле Самюел (22.3). Пред Ивет се нареди и швейцарката Муджинга Камбунджи (22.45), а след нея останаха британката Бианка Уилямс (22.88), сънародничката й Бет Добин (22.93) и германката Лаура Мюлер (23.08). Лалова завоюва сребърен медал в същата дисциплина на първенството на Европа в Амстердам преди две години. Тя има общо три отличия от шампионати на Стария континент на открито. В Амстердам 2016 финишира втора и на 100 м, а в Хелзинки 2012 стана европейска шампионка на 100 м. Лалова определи участието си като успешно, след като съсредоточи участието си само в дългия спринт. \"Доволна съм от това участие. То беше лична победа на мен и моя екип, които изживяха с мен в последния месец един истински кошмар. Планът беше да дойда тук и да бягам около 22 секунди и да спечеля медал, но точно преди месец лежах на ехография и ми казаха, че не само съм разтегнала, но има опасност и да скъсам бедрен мускул. И като че ли в този момент Берлин ми се изпари някъде в далечината\", каза Лалова след бягането. Тя обясни, че се е замислила дали не трябва да се откаже и от участие в 200-те метра, както го направи с късия спринт. \"Ако трябва да съм честна, в полуфинала всичко беше по-добре. Сега не направих добре технически бягането си. Мисля, че бях прекалено бърза в първата част. Сега ще видя как треньорът ми е хванал времената. Но съм щастлива, радвам се, че стигнах до тук и че участвах\", добави лекоатлетката. Лалова обясни още, че е намалила до минимум тренировките в последния месец заради контузията. Именно промяната в тренировъчния план не j е позволила да се подготви максимално добре. \"Европейското ниво се вдига изключително много. За медалите на 100 метра трябваха резултати под 11 секунди и това не ме учудва. Знаех, че Дина Ашър-Смит е способна да слезе под 22 сек на 200 метра, така че европейското стана едно световно\", добави Лалова. Българската спринтьорка все още не си прави планове за световното първенство догодина. \"Сега ми се стрuва много далеч, но аз и миналата година не се виждах тук, пък ето, че съм пета. Затова не се заричам вече, не казвам нищо. Искам да правя нещата, докато ми се получават и докато ги обичам. И докато ме търпят хората около мен\".", "date": "2018.08.12", "title": "Ивет Лалова: Преди месец лежах контузена, петото място за мен е успех"}
{"url": "https://www.faktor.bg/bg/articles/ikonomika/biznes/kazahstan-se-slaga-na-rusnatsite-nikakvi-amerikanski-bazi-v-kaspiysko-more", "text": "Не може и да става на въпрос за установяването на американски военни бази в Каспийско море, отсече министърът на външните работи на Казахстан Кайрат Абдрахманов пред Sputnik.  \"Някои представители на руските медии и експертни общности нямат ясно схващане за реалните факти относно превозването на американски невоенни стоки през Казахстан\", обясни Абдрахманов. \"Става въпрос за търговско железопътно транспортиране на несмъртоносни товари през Казахстан, за да се продължат операциите за подкрепа на афганистанското правителство, което е нужно на цялата международна общност… Естествено, не може да става на въпрос за каквито и да е военни бази в Каспийско море“, заяви Абдрахманов. Външният министър добави, че маршрутът преминава през територията на още няколко държави и същият товар се пренася през руска, казахстанска и узбекистанска територия в периода 2010 – 2015 година. \"Всички правила и условия (в американско-казахстанското споразумение) са същите като споразумението, което беше в сила между Русия и САЩ. Това няма нищо общо с установяването на американски военни бази или такива на която и да е друга държава в Каспийско море“, заяви министърът. Интересите на всички държави с излаз на Каспийско море ще бъдат разискване по време на конвенцията за законния статут на морския басейн, включително и правата за поставяне на тръбопроводи и използването на природни ресурси, поясни той. \"Конвенцията има предвид интересите на всички страни по отношение на суверенните им права за използването на природните ресурси, както и поставянето на подводни кабели и тръбопроводи“, заяви Абдрахманов. Днес лидерите на страните с излаз на богатото с петролни и газови залежи Каспийско море – Азербайджан, Иран, Казахстан, Русия и Туркменистан, се срещат в северозападния казахстански град Актау, за да подпишат споразумение за Каспийско море. По покана на президента на Казахстан Нурсултан Назарбаев президентът на РФ Владимир Путин ще присъства в Актау на V Каспийска среща на върха, предаде ТАСС. Основното събитие на срещата на каспийската петорка ще е подписването на Конвенцията за юридическия статут на Каспийско море, работата върху която се води от 1996 г.", "date": "2018.08.12", "title": "Казахстан се слага на руснаците: Никакви американски бази в Каспийско море!"}
{"url": "https://www.faktor.bg/bg/articles/lineyka-se-zabi-chelno-v-troley-v-sofiya", "text": "Кола на Спешна помощ се заби в тролейбус по линия номер 1 в София, съобщи Novini.bg. Катастрофата е станала около 8:45 часа на кръстовището на бул. Владимир Вазов и ул. Подуенска, малко преди моста Чавдар.  По първоначални данни линейката е предприела изпреварване и се е ударила челно в тролея. Има нанесени материални щети, няма данни за пострадали. На място има патрули на КАТ, както и коли на \"Контрол по транспорта\". Няма други коли на Спешна помощ, освен катастрофирала. Заради ПТП има забавяне с около 20 - тина минути от разписанието на тролейбусите по линия номер 1.", "date": "2018.08.12", "title": "Линейка се заби челно в тролей в София"}
{"url": "https://www.faktor.bg/bg/articles/samoubi-se-bivsh-zam-ministar-na-mvr", "text": "Бившият заместник-министър на вътрешните работи Румен Андреев  е сложил край на живота си късно снощи с пистолет във вила край София.  Към момента от МВР не коментират случая. Мястото е било посетено от екипи на полицията.  Няма информация за причината за действията на бившият зам.вътрешен министър.  Предполага се, че става въпрос за личен мотив, информира БНР. Румен Андреев беше зам.министър на МВР, по времето, когато начело на ведомството беше Румен Петков. \"Не мога да повярвам! Няма нормална логика, която да го накара да посегне на живота си\", споделя пред Epicenter.bg съпругата му Валя Агаина.   Нищо не подсказвало, че Андреев ще посегне на живота си. В събота сутринта той, както обикновено, отишъл на лов с приятели. Върнал се обаче малко по-рано от обичайното - към 14.30 часа и легнал веднага са си почива. Към 18.00 часа съпругата му отишла да го събуди, той с голяма неохота станал. \"Едвам, едвам се вдигна\", казва Агаина. Тя го помолила да отиде да купи хляб от магазина в селото, излялзла навън да прибере прането от простора и в един момент чула изстрел. Като се върнала във вилата, го видяла проснат на земята в хола, оплискан в кръв. Обезумяла, Агаина изтичала до съсед за лекар. Когато докторът го видял, само казал: \"Той вече няма нужда от мен.\"   В последните години Румен Андреев страдаше от тежко заболяване на тазобедрената става, придружено с нетърпими на моменти болки. Взимаше болкоуспокоителни лекарства, но все по-често прибягваше до алкохола. Съпругата му го е молела да спре с пиенето.   \"Криеше се, за да пие. Казвах му - спри да пиеш! Много го болеше! Но каквото и да е било, няма нормална логика, за да го направи! Не съм очаквала, че може да посегне на живота си. Той не е такъв човек. Как можа да сътвори такава глупост? Как ще живея без него\", не спира да нарежда Валентина Агаина.     Тя търси мотив или повод - какво точно е накарало съпругът ѝ да посегне към пистолета. Чуди се, защо се е върнал толкова рано от лов, допуска, че още тогава той не се е почувствал добре.", "date": "2018.08.12", "title": "Самоуби се бивш зам.-министър на МВР"}
{"url": "https://www.faktor.bg/bg/articles/globi-za-organizatorite-na-horoto-kandidat-za-gines-koeto-se-izvi-kray-sedemte-rilski-ezera", "text": "Дирекция „Национален парк Рила“ започва процедура за налагане на административни наказания и санкции за неспазване на режимите в защитената територия. Решението е във връзка със събитие на 11 август, събота, в района на циркуса на Седемте Рилски езера. Дирекцията е издала разрешение за заснемане на сцени от филм, като в заповедта на директора на парка са дадени изрични указания за начина на провеждане на снимачните дейности и организацията им. Заповедта не е била спазена, извършени са нарушения на Закона за защитените територии, плана за управление на парка и установените режими и норми в парка. На организаторите на събитието – Фондация „Нашият дом е България“, във връзка със  заснемане на филма „Нашият дом е България“ ще бъде потърсена административно-наказателна отговорност за неспазване на поставените условия по издадената съгласувателна заповед на директора на парка. При установяване самоличността на участниците в нарушението, които нерегламентирано са навлезли в езеро „Близнака“, също ще бъде потърсена административно-наказателна отговорност. За юридически лица Законът за защитените територии предвижда налагане на имуществена санкция от 1000 до 10 000 лв., а на физически лица – глоба, като минималната е в размер от 5 до 100 лв., а максималната от 500 до 5000 лв. Вчера служителите на парка не допуснаха нерегламентирано навлизане на моторни превозни средства в защитената територия.", "date": "2018.08.12", "title": "Глоби за организаторите на \"най-дългото планинско хоро\", което се изви край Седемте рилски езера"}
{"url": "https://www.faktor.bg/bg/articles/tragediya-tri-detsa-izcheznaha-v-moreto-pri-durankulak", "text": "Три деца от село Спасово, община Шабла, са изчезнали в морето при Дуранкулак и са обявени за издирване. Това съобщи кметът на Община Шабла Мариян Жечев, цитиран от \"Фокус\". Четири деца на възраст между 12 и 15 години около 13 часа вчера влизат във водата в неохраняемата част от плажа в Дуранкулак. Само едно от тях успява да излезе на брега и да повика помощ.    Приятел на изчезналите в морето край Дуранкулак деца е потърсил помощ от спасители на къмпинг \"Космос”, потвърди д-р Артюн Еринозов – директор на БЧК – Добрич.    \"Вчера при двама наши спасители, които са били на пост на къмпинг \"Космос“ в Дуранкулак, е дошло момче – в тийнейджърска възраст, което се е обърнало към тях за помощ. Разказало е, че на около 500-600 м на юг от Дуранкулак в посока Крапец, са изчезнали трима негови приятели, с които се е къпал в бурното море“, разказа д-р Еринозов и поясни, че както вчера, така и днес има голямо вълнение на морето.   Той припомни, че когато спасителите са на пост, нямат право да напускат района, който охраняват. \"Събитието се случва на около 600 метра от поста в Дуранкулак. Това, което са направили спасителите, е да подадат сигнал на 112. До този момент не разполагаме с информация дали децата са открити, или морето е изхвърлило телата им“, каза още д-р Артюн Еринозов", "date": "2018.08.12", "title": "Трагедия! Три деца изчезнаха в морето при Дуранкулак"}
{"url": "https://www.faktor.bg/bg/articles/bogoroditse-izgoni-putin", "text": "Тази песен-молебен можеше да чуе всеки посетител на храма „Христос Спасител” в Москва на 21 февруари 2012 г.  Изпълниха я „котенцата”, както сами се бяха нарекли, от руската феминистка пънк-рок група „Пуси Райът” ( в превод от английски: „Бунтът на котенцета”). Философката, Артистката и Писателката –  така са известни трите пънкарки Надежда Толоконникова, Екатерина Самуцевич и Мария Альохина. В Кремъл бяха в шок. За Кремъл самият факт, че в централен православен храм на Москва се издига глас срещу първия човек на държавата, бе истински амок. Няколко дни не можеха да схванат какво точно се е случило и как да реагират. На 3 март момичетата бяха арестувани, а през август осъдени на по две години затвор, които трябваше да излежат в концентрационен лагер (днес в Русия ги наричат  „трудови лагери”). Естествено нормалният свят реагира и отправи призиви към   Резултат от реакцията имаше и в края на годината непокорните „котенца” бяха освободени.  В началото на 2016 г. в социалната мрежа YouTube се завъртя новият им клип „Чайка“. В него нежните девойки имитираха с ръце полета на чайките, а текстът направо тресваше по кратуната главният прокурор на Руската федерация Юрий Чайка – същият, който миналата година се дотътри в България по покана на колегата си Сотир Цацаров. Тогава, спомням си добре това, написах: „Това е нашата орисия. Наведени дори пред... чайка!” и цитирах Вазовото стихотворение „Средство да нямаш врагове”. При визитата си в България Юрий Чайка произнесе върховна глупост. Русия, заяви той, е „миролюбива страна”. И го каза без да му мигне окото, сякаш в България живеят слепи и глухи хора, които не знаят какви ги е вършила и върши тая държава „миролюбка”. Не знаят за руската агресия срещу Украйна. Нищо не знаят. Чакат Чайка да им обясни кое как е.  Пееха през 2016 г. „Пуси Раъйт” за това, което е известно на всеки руски човек – огромната корупция в руската държава и недосегаемият за правото Кремъл:  „Заместник-прокурор, прокурор, Комунистическа партия, приятелство с олигарси. Който не е нужен, ще го заровим. Онези, които са прекалено отворени, ще ги трудоустроим в затвора, ние защитаваме своите до край, разбра ли? Аз съм патриот и избирам да решавам дела не в някаква си там вашта Гейропа,  а във родината, в Русия-матушка. И ако трябва да се взима, да се убива, да се краде, тук съм предан на родината. И избирам да го правя в родината. Ще се намери място в затвора за всеки прекалено умен човек.” Това пееха през 2016 г. „Пуси Раъйт”. Това е Русия днес.   Затова и девойките бяха поставени отново на подсъдимата скамейка.  По време на футболната среща от световното първенство Франция-Хърватия, през тази година, отново те, облечени в полицейски униформи, внезапно нахлуха на терена, за да протестират срещу полицейския терор в Русия и да призоват за освобождаване на политическите затворници. Веднага бяха задържави и осъдени на 15 дни затвор. На 30 юли са били освободени, но веднага след това отново са задържани и до момента не се знае причината за новата репресия срещу тях. Но така е в държавата на безправието и полицейщината.  В средата на октомври 2015 г. „Пуси Раъйт” бяха в София за заснимане на документален филм. Тогава те надянаха качулки върху някои от фигурите на паметника на Съветската армия. Надежда Толоконникова коментира, че нашата държава и е интересна, защото се опитва да играе между Европа и Русия, но умницата поясни, че това е „твърде рискова ситуация”. Рискова или не, но си е живо клинкане, от което страда целият български народ, с изключение на една олигархична клика от бивши комунисти и ченгета, която парадира със своето русофилство, на руска хранилка е, но гледа каквото може и както си знае, да прилапа от Европа. Надежда тогава държеше в ръцете си едно малко плюшено прасенце. Любопитната журналистка от БТВ я попита как се казва прасенцето. Хитрушата от „Пуси Раъйт” (цитирам по материал на БТВ  публикуван в сайта на телевизията на 15.10.2015 г. в 22:07 ч.)  с наивен глас отговоря: „О, това е просто един човек, който притежава вашите медии. Пеевски.”   От тази си откровеност си патят в Русия „Пуси Раъйт”. Но не им пука. Казват това, което мислят. Не са шушумиги като мнозина нашенци, които си налягат парцалите  пред силните на деня. Половин година след като излязоха от затвора, „Пуси Райът” представиха новата си песен „Обичам червения затвор”. В нея става дума за връзките на „главата” на Кремъл с петролните олигарси и Руската православна църква.   „Президентът ви е като аятолах в Иран,  а църквата ви все едно се намира в ОАЕ”.  Дразнещо несъмнено. Но нима не е вярно!?  През август миналата година Мария Альохина и Олга Борисова протестираха пред затвор в Сибир, в който излежава 20-годишна присъда украинският режисьор кинодокументалист Олег Сенцов.  Той е задържан незаконно на окупираната украинска територия и е абсолютно несправедливо осъден за намерение за осъществяване на терористичен акт в Крим. От два месеца е в гладна стачка. Отказва да моли за помилване. Изобщо, достоен човек в недостойно време.  Преди три седмици   заради нейното „правосъдие” по случая  \"Пуси Райът\" след изпълнението на групата в Московския храм „Христос Спасител”. Светът не познава авторитарен режим, който да е заглушил свободния глас на песента. Тирани е имало и със сигурност ще продължи да има. Но те са смъртни. Като Сталин, например. А песента е вечна. Като песните за свободата на „Пуси Раъйт”. Светът познава и много страхливи хора, наведени и сгънати пред властниците, пред диктаторите. Но в историята остават тези, които и в най-зловещите диктаторски времена вървят в живота изправени. Така, както днес вървят изправени в живота на Русия „бунтовните котенца” от „Пуси Раъйт”.", "date": "2018.08.12", "title": "„Богородице, изгони Путин!“"}
{"url": "https://www.faktor.bg/bg/articles/deputatite-ot-komisiyata-za-nikolay-kolev-bosiya-prekasvat-vakantsiyata-si", "text": "Съобщения на сайта на парламента гласи, че Парламентарната временна комисия, която бе създадена за да разглежда сигналите за корупция при издаването на шофьорски книжки, подадени от Николай Колев-Босия, ще се събере във вторник. Депутатите в комисията ще прекъснат ваканцията си, която е до края на август. Те са 5, по един от всяка представена в парламента партия. Николай Колев-Босия е в гладна стачка от 13 юни. Той поиска оставката на транспортния министър Ивайло Московски заради корупция в издаването на шофьорски книжки. Но Босия не се задоволява само с оставката на Московски. Иска и разпускане на парламента. Досега комисията се е събирала два пъти. На последното заседание бяха докладвани събраните данни от прокуратурата и транспортното министерство. Основното твърдение беше, че данните на Колев са стари - от 2015 г. Един от експертите, помагащи на Колев - Кънчо Димитров, обаче опроверга депутатите. Още повече че в изложението имаше информация за миналогодишните арести през юни в ДАИ. След атака от гражданите, присъстващи на заседанието на комисията, мненията на членовете й се разцепиха. Двама депутати - от БСП и \"Воля\", поискаха да се изслуша транспортният министър.  \"Това, струва ми се, вече не е от кой знае какво значение - дали и кога ще заседават пак. Освен това Босия няма да спре да гладува и след оставка на Ивайло Московски\", каза преди дни общественикът Пламен Даракчиев, който е във връзка с гладуващия поет. Самият Колев каза, че няма намерение да ходи в болницата и не се е срещал с никого от управляващите, напомня \"Дневник\". Такава среща би била самоубийствена за представителите на властта и заради това не очаквал нищо подобно. Обикновено човек може да издържи без храна между 20 и 30 дни. Най-продължителната гладна стачка е на ирландски политически затворник Терънс Максъни, чиято 74-дневна стачка завърши със смъртта му през 1920 г.", "date": "2018.08.12", "title": "Депутатите от комисията за Николай Колев-Босия прекъсват ваканцията си"}
{"url": "https://www.faktor.bg/bg/articles/vtoriyat-protest-sreshtu-pravitelstvoto-v-rumaniya-premina-bez-intsidenti", "text": "Хиляди румънци протестираха за втори пореден ден вчера в Букурещ и други големи градове против корупцията и настояваха за оставка на правителството. Демонстрациите преминаха без инциденти, предаде БТА, цитирайки Ройтерс и ТАСС. По данни на Аджерпрес повече от 25 000 души са участвали в протеста пред сградата на правителството на столичния площад \"Виктория\". Според Ройтерс демонстрантите са били около 40 000, по-малко от 100-те хиляди от предишната вечер. Те протестираха срещу политиката на левоцентристкото правителство на Социалдемократическата партия и Алианса на демократите и либералите, настоявайки за неговата оставка и предсрочни избори. Протестиращите носеха румънски знамена и знамена на Европейския съюз, надуваха вувузели и скандираха: \"Оставка!\", \"СДП - червена чума\", \"Румъния събуди се!\" и \"Няма да си тръгнем!\". На площада бяха разположени подразделения на жандармерията и пролицията, както и линейки. Автомобилното движение в района беше ограничено. Участниците в мирния протест започнаха да се разотиват около 23,00 ч. Хиляди румънци, недоволни от опитите на политиците да декриминализират корупционни престъпления, протестираха вчера и в градовете Клуж, Сибиу и Брашов в Трансилвания, в Тимишоара на границата със Сърбия и в източния град Яш.", "date": "2018.08.12", "title": "Вторият протест срещу правителството в Румъния премина без инциденти"}
{"url": "https://www.faktor.bg/bg/articles/rusiya-nachertava-chervena-liniya-ot-svoya-palen-arsenal-ot-otvetni-merki-sreshtu-sanktsiite-na-sasht", "text": "Какви методи на противодействие на американските санкции остават у Русия, пише електронното издание на руския вестник “Взгляд“, цитирано от \"Фокус\".  Според руския премиер Дмитрий Медведев, в случай на икономическа война Русия ще реагира с \"икономически методи, политически методи и, ако е необходимо, други методи - а американските ни приятели трябва да разберат това\". \"Други\" по правило са евфемизъм за силови методи. И ако всичко е разбираемо с политическите и икономическите методи като цяло, различни варианти на реакцията са многократно разработени и анализирани, но няма такава яснота с \"другите\". Ясно е, че самият Медведев, неговият секретар по печата или някой от подчинените на министър-председател е малко вероятно да уточни какво точно се има предвид. Напротив, ако има пряк въпрос \"Били ли сте говорили за военни методи?\" - директният отговор ще бъде \"не\". Във всеки случай се начертава напълно недвусмислена \"червена линия\". Русия ще смята, че има право да използва своя пълен арсенал от ответни мерки в случай на налагане на сериозни ограничения за руските банки и забрана на транзакции в долари за руски граждани. Сега основният въпрос е дали Съединените щати са готови по принцип да наложат такива ограничения за Русия? Ясно е, че сенаторите и конгресмените могат да предложат нещо – очакват ги избори. Ясно е, че Доналд Тръмп все още трябва да докаже, че не е агент на Кремъл. Но все пак ограниченията върху доларовите плащания са изключително тежка мярка, която няма да се отрази толкова на държавните банки, колкото на техните клиенти, включително и на частните. В този случай нищо няма да попречи на засегнатите руски компании да декларират дефолт на кредитите в чуждестранна валута. Това ще засегне както американски, така и европейски инвеститори. Да, щетите няма да са много големи по американски стандарти. Но недоволството ще бъде осезаемо. Ето защо санкции срещу доларовите сметки на руските банки, т.е. според думите на Медведев, обявяването на икономическа война - е изключително невероятен сценарий. Но колкото и малка да е тази вероятност, тя не е нулева. Следователно Русия трябва да предприеме своите \"други\" мерки в близко бъдеще. Защо ограничаването на доларовите плащания е \"обявяване на война\"? Да, защото доларът след Втората световна война постепенно се превърна в неразделен елемент за световната икономика. Това е, условно казано, да се забранят разплащания в долари е все едно да се блокира водата. И то не както Украйна блокира северно-кримския канал, а все едно Германия да блокира Дунав и всички страни надолу по течението да загубят водата. Това наистина е casus belli, истинско извинение за започване на война по всички налични методи. За да се избегне нуждата от война, Русия трябва бързо да създаде възможности за изчисление, различно от долара, с възможно най-широк кръг от контрагенти. Между другото, това са същите \"други\" мерки, тъй като те не могат да бъдат наречени икономически недвусмислени - това е сложно решение, което включва много политически, технологични и други параметри. Да, няма да е лесно. Да, отначало може да е неблагоприятно - при изчисляването в националните валути има прекалено много рискове, могат да възникнат твърде много спорове, твърде много подозрения за недобросъвестност трябва да бъдат преодолени през първите години на работа. Но отхвърлянето на долара е абсолютна необходимост. Преминаването към всяка друга валута като резервна валута е риск за Русия. Опитвайки се да постави рублата на мястото на долара също не си заслужава - това ще предизвика страхове от други страни. Ето защо единственият изход е директните плащания в национални валути, вероятно със застраховка срещу рязка промяна в обменния курс.", "date": "2018.08.12", "title": "Русия чертае \"червена линия\" за ответните  мерки срещу САЩ"}
{"url": "https://www.faktor.bg/bg/articles/strelba-v-manchestar-ima-raneni", "text": "Десет души са получили наранявания в различни степени и са хоспитализирани след стрелба в британския град Манчестър, съобщава местната полиция, цитирана от РИА Новости. „Към момента десет човека се намират в болница с леки и тежки наранявания. Полицейски служители се намират на място, опитвайки се да определят къде точно се е случила стрелбата и кой е участвал в нея“, се казва в прессъобщението на местната полиция. Инцидентът станал няколко часа след края на Карибския карнавал в квартала. Засега няма данни за извършителя и неговите мотиви.", "date": "2018.08.12", "title": "Стрелба в Манчестър, има ранени"}
{"url": "https://www.faktor.bg/bg/articles/novini/balgariya/arhivite-na-ds-bkp-izselila-hilyadi-semeystva-sled-9-ti-septemvri", "text": "Комунистическият режим е изселил хиляди семейства от столицата, големите градове и граничните зони след 9 септември 1944 г. Само за периода 1946-1953 г. са изселени над 7000 семейства с над 24 000 членове. Това разкрива документ, запазен в архивите на ДС, разкрива  Той представлява строго поверителен доклад до Политбюро на ЦК на БКП относно: Разселените семейства от столицата, големите градове и граничните райони. Докладът е от август 1953 г. и е подготвен от Георги Дамянов – председател на президиума на Народното събрание, Минчо Нейчев – министър на външните работи и Георги Цанков – министър на вътрешните работи. В него се посочва, че от София са изселени 2548 семейства с 5075 членове, от окръжните градове и граничните райони – 4208 семейства с 18 315 членове. Като причина за изселването на 2397 семейства с 9739 членове е посочено, че те са имали близки „изменници на родината” – определение, дадено от тоталитарния режим на БКП на хората, напуснали след 9 септември 1944 г. страната. Като „неудобни за граничен район и за големите градове като врагове на народната власт или ятаци или помагачи на бандити (горяни, б.а.)” са изселени 4359 семейства с 13 651 членове. В документа е представена и статистика на изселените семейства по техния социален статус, като най-много изселени семейства са на средни селяни (2418), следвани от семейства с буржоазен произход (1754) и на трето място се нареждат бедни селяни – 784 семейства. Представена е информация за изселените по окръзи, както и за изселването по години – от 1946 до 1953 г. Пикът е бил през 1948 г., когато са изселени 1666 семейства. Документът е включен в разширената електронна версия на сборника „Държавна сигурност – административни, принудителни и наказателни мерки” на Комисията по досиетата, 2014 г.", "date": "2018.08.12", "title": "Архивите на ДС: БКП изселила хиляди семейства след 9-ти септември"}
{"url": "https://www.faktor.bg/bg/articles/rumen-radev-se-vklyuchi-v-praznika-na-balgarskite-vms", "text": "Президентът Румен Радев е гост на на празника на българските Военноморски сили и тържествения ритуал по присвояване на първо офицерско звание на курсантите от випуск 2018 на Висшето военноморско училище във Варна. На церемонията присъстват висши офицери, представители на държавната и местната власт, много родители и близки на младежите. Тази година офицерски пагони получават 16 курсанти - 6 момичета и 10 момчета. Младежите успешно завършват подготовката си в три специализации от специалността \"Организация и управление на тактическите подразделения от ВМС\". Първенецът на випуска е мичман Николай Генов, който приключва обучението си с успех 5.80. Президентът Радев ще наблюдава от борда на фрегатата \"Дръзки\" демонстрации на елементи от операция по морска сигурност, а в 11 ч. ще открие паметна плоча,  поставена от организацията на българските евреи \"Шалом\" в знак на признателност към варненската общественост и българските моряци.   Командирът на Военно-морските сили контраадмирал Митко Петев отправи поздрав към личния състав на ВМС в ефира на БНР по повод празника. \"Пред флота винаги е имало хоризонти и от нас зависи дали тези хоризонти ще са светли. Нека да вдигнем глави и да се радваме на това, че Господ ни е създал в тази красива страна. Поели сме дълг да я защитаваме, поели сме гордия дълг на моряка. Той може да е труден, но е винаги славен\", заяви Петев.", "date": "2018.08.12", "title": "Президентът се включи в празника на българските ВМС"}
{"url": "https://www.faktor.bg/bg/articles/rumen-radev-pomrachi-praznika-na-flotata-s-traditsionnite-kritiki-kam-kabineta", "text": "Властта действа все още мудно и нерационално по отношение на модернизацията на флота и въоръжените сили. Това каза пред журналисти във Варна президентът Румен Радев, който участва в церемонията по повод 139-aта годишнина на Военноморските сили, предаде \"Фокус\".  \"Ако и тази година се повтори сценарият от миналата година - гръмки обещания, заделяне на бюджет и после блокиране на проектите, ще се потвърди тезата, че всъщност модернизацията е благороден предлог, за да се задели бюджет и после да се трансформира в излишък. Да се генерира излишък, който отново да се похарчи по неясни механизми и критерии\", заяви държавният глава. „Има пореден опит да се прехвърли проблем от болната на здравата глава. Тече една паралелна кампания, която по най-нагъл начин се опитва да пришие Митьо Очите на служебното правителство”, каза още Румен Радев. „Митьо Очите е в криминалните хроники от години, а това няма как да стане без чадър от властта. Същите тези, които са сключили договорите в митницата, кой ги е назначил? Прави се внушение, че служебното правителство е няколко дни след като встъпи в длъжност, е сключило договор”, подчерта Радев.", "date": "2018.08.12", "title": "Румен Радев и днес не изневери на \"опорните точки\": Да помрачава всеки празник със злобни нападки към кабинета"}
{"url": "https://www.faktor.bg/bg/articles/irak-prekrati-targoviyata-si-s-iran-v-dolari-zaradi-sanktsiite", "text": "Ирак е прекратил търговията си с Иран в щатски долари, след като Вашингтон наложи икономически санкции върху Техеран, съобщиха от централната банка на страната в събота, предава Anadolu Agency. Централната банка на Ирак е информирала всички банки в страната, че използването на долари с ирански банки е забранено. „Докато има санкции върху Иран, ще бъде трудно да се запазят търговските отношения (с Иран)“, заяви говорителят на иракското правителство Саад ал-Хадити. Нови методи ще бъдат приложени, за да се олекотят ефектите от санкциите върху търговията, поясни говорителят.", "date": "2018.08.12", "title": "Ирак прекрати търговията си с Иран в долари заради санкциите"}
{"url": "https://www.faktor.bg/bg/articles/edi-rama-i-vuchich-se-razbrali-kak-da-si-podelyat-kosovo", "text": "Бившият президент и премиер на Албания Сали Бериша заяви, че министър-председателят на страната Еди Рама е постигнал съгласие със сръбския президент Александър Вучич за идеята за корекция на границите на Косово, предава \"Фокус\", цитирайки електронното издание на македонския вестник „Денешен“. Според Бериша Рама е обсъдил това с бившия премиер на Швеция Карл Билд, пред който е изразил мнението си, че е отворен за подобна идея. „Рама се е договорил с Вучич за подялба на Косово. Бившият шведски премиер Карл Билд потвърди, че Едвин Кристач Рама се е договорил с Александър Вучич и неговите албанофобски аргументи в Прищина за подялба на Косово.  Албанската държава, заради капитулацията на Еди Рама, е изправена пред втора подялба, но този път не от големите сили, а от албанския албанофоб, който в момента е най-голямата опасност за албанската нация“, заяви Бериша.", "date": "2018.08.12", "title": "Еди Рама и Вучич се разбрали как да си поделят Косово"}
{"url": "https://www.faktor.bg/bg/articles/diktaturata-na-putin-rodi-nova-ludost-v-rusiya-dvizhenie-pravoslavie-ili-smart", "text": "Нова лудост се роди в Русия в условията на пълна безизходица и авторитарно управление на Путин. Членовете на новото националистическо православно движение \"Православие или смърт\" вярват, че страната трябва да бъде управлявана отново от цар и завръщането на този тип управление е неизбежно. (Сякаш сега си нямат!) Леонид Симеонович-Никшич, лидер на православното националистическо движение, обяснява, че оганизацията се стреми към автентична монархия, такава каквато е била преди. \"Единственият начин да постигнем това, е чрез църквата. Ако това бъде постигнато с политически средства, ще е диктатура\", допълва той.  Движението организира протести, шествия и дори изгаря публично книги, за да пропагандира вижданията си. Участниците в движението обичайно са облечени в черно и са членове на мото клубове. Лидерите на движението не са сигурни как щ стане промяната към монархия. Едни смятат, че то може да се случи само с дела, пропити с кръв, а други - чрез молитва. Членовете на православното националистическо движение не били допуснати до официалните чествания на стогодишнината от смъртта на царя в Екатеринбург заради агресивните послания и изображенията на черепи. Затова членовете на движението се събрали в манастир в Москва и организирали шествие с дълги кръстове с образа на последния цар на Русия. Поредната руска лудост, показваща безпътицата в тъй нареченото руско общество! Празни идеи от хора, излезли сякаш от 18 век!Смесващи царизъм, православие, анархизъм и сатанизъм.", "date": "2018.08.12", "title": "Нова лудост в Русия"}
{"url": "https://www.faktor.bg/bg/articles/slancheva-nedelya-s-ponosimi-temperaturi", "text": "Днес ще бъде предимно слънчево. От запад на изток ще има временни увеличения на облачността. Ще духа слаб до умерен вятър от север-североизток. Максимални температури между 27° и 32°, съобщи „Фокус“. Атмосферното налягане е по-високо от средното за август – бавно ще се понижава.  Над Черноморието ще бъде предимно слънчево, с временни увеличения на облачността. Ще духа до умерен вятър от север-североизток. Максимални температури на въздуха: 27-28°. Температурата на морската вода е 27°. Вълнението на морето ще е 3 бала. Над планините ще бъде предимно слънчево, след обяд с временни увеличения на облачността. Ще духа до умерен вятър от север-североизток. Максимална температура на височина 1200 метра около 20°, на 2000 метра – около 12°.", "date": "2018.08.12", "title": "Слънчева неделя, с поносими температури"}
