{"url": "https://www.faktor.bg/bg/articles/novini/svyat/nato-vski-iztrebiteli-vdigani-po-trevoga-nad-baltika-30-pati-za-6-mesetsa-zaradi-ruski-provokatsii", "text": "Германски изтребители \"Юрофайтър\" са били вдигани многократно по тревога, за да съпровождат неидентифицирани руски самолети над Балтийско море, заяви външният министър на Германия Урсула фон дер Лайен при визита във военновъздушна база на НАТО в Естония, предаде ДПА. \"Този голям брой показва, че тяхното присъствие тук е много важно\", каза Фон дер Лайен, която посети 160-те германски военни, разположени в базата \"Емари\" за участие в операция на НАТО за охрана на въздушното пространство в Балтика. По думите й \"Юрофайтър\"-ите в базата са били вдигани по тревога 30 пъти през последните шест месеца. От август в \"Емари\" са разположени четири германски изтребителя, които ще останат там до края на април. Фон дер Лайен отбеляза, че защитата на балтийските държави е исторически дълг за Германия. Страните от НАТО помагат за патрулиране над Балтика, откакто Литва, Латвия и Естония се присъединиха към алианса през 2004 г. Руски самолети често прелитат над Балтика към руския анклав Калининград, граничещ с Полша и Литва, след което са придружавани от изтребители на НАТО. Германската армия ръководи многонационалния батальон на НАТО в Рукла, Литва, с около 500 военнослужещи с цел укрепване на източния фланг на алианса.", "date": "2019.02.05", "title": "НАТО-вски изтребители вдигани по тревога над Балтика 30 пъти за 6 месеца  заради руски провокации"}
{"url": "https://www.faktor.bg/bg/articles/kryasatsi-pri-koshlukov-koritarov-rumen-radev-e-nadalnoviden-za-venetsuela", "text": "Страшно викане падна в студиото на „Още от деня” на БНТ с водещ Емил Кошлуков, където гостите Георги Коритаров и Петър Волгин влязоха в лют спор по темата за Венецуела, властта и Мадуро, а също и за българската реакция на държавно ниво.  Не остана назад и водещият. Най-силно крещеше Петър Волгин, разбира се. Коритаров дори се оплака, че утре няма да може да води предаването си и ще се наложи Волгин да го замести.    \"Русия трябва да отиде във Венецуела. Ще се окаже тогава, че Мадуро не е толкова лош, така стана и с Асад... Президентът Румен Радев има право на позицията си за Венецуела\", заяви в своя болшевиши стил Волгин. \"Президентът Румен Радев има право на позиция за Венецуела, разбира се.  Всеки има право да бъде недалновиден, заяви журналистът Георги Коритаров. \"Позицията на българското правителството е изключително далновидна в този случай\", заяви той.   \"Ако бяха се замислили и бяха направили същински анализ, и БСП, и президента Радев, щяха да стигнат, изненадващо за самите тях,  до извода , че тъкмо един призив за избори  помага не само за демократизацията на Венецуела. Легитимната институция, призната от всички е парламентът, докато има такава ситуация.   Искам да припомня българския опит отпреди 20 години. Ако нямаше развръзка и нямаше предсрочни избори, щеше да има сблъсък. А при сблъсък БСП рано или късно щеше да бъде забранена като партията, причинила гражданска война\",  каза още Коритаров.   \"Трябва да тръгнем от българската Конституция, според която правителството ръководи и осъществява вътрешната и външна политика на страната. Президентът има правомощия да представлява страната във външните отношения. Само че той отправя един призив - наистина той не казва пряко \"Подкрепете Мадуро\", но казва: \"Не подкрепяйте позицията на повечето страни от ЕС и САЩ\", заяви Георги Коритаров. Според него \"това е битка на детайлите\" и веднага подчерта, че Хуан Гуайдо се е обявил за временен президент до провеждането на демократични избори във Венецуела. \"Румен Радев изразява нормалната позиция. Когато в една страна, без значение коя, се появи човек, който заявява, че не признава действащия президент, действащата власт и настоява, че той е действащият президент, тогава най-нормалното е останалите държави да кажат: Чакай малко!... На нормален език това се нарича опит за преврат - когато един човек, група от хора, партия казват, че изборните резултати не им харесват и въпреки тях ще дойдат на власт\", каза Петър Волгин. Той отбеляза, че в позицията си президентът Радев призовава България да изчака развоя на събитията и засега да не подкрепя която и да е от спорещите страни във Венецуела.", "date": "2019.02.05", "title": "Коритаров: Румен Радев е надалновиден за Венецуела, БСП можеше да бъде забранена преди 20 години"}
{"url": "https://www.faktor.bg/bg/articles/maduro-se-perchi-pred-russia-today-sasht-shte-zaplatyat-prekaleno-visoka-tsena-pri-invaziya", "text": "В ексклузивно интервю за телевизия Russia Today (RT) държавният глава на Венецуела Николас Мадуро разкри, че Каракас тренира войски с цел защита на „свещената родина“, но и да се гарантират, че САЩ ще заплатят „прекалено висока цена“ в случай на инвазия.  Мадуро заяви, че неговото правителство се подготвя за потенциална военна намеса отвън, но настоя, че диалогът е начинът за решаване на кризата. „Не вярвам във войната, насилието или военните заплахи. Каквото и да искат, ще има мир във Венецуела\", увери Мадуро, предаде \"Фокус\".  Изявлението му бе направено броени дни, след като Вашингтон представи идеята да се използва „военна опция\" срещу Венецуела. На въпроса какво би могъл да направи, Мадуро отговори:„Трябва да се уверим, че цената на американската военна намеса ще бъде прекалено висока, що се отнася до разходите и човешките жертви“. Потвърждавайки, че „няма да има война или военна интервенция във Венецуела“, Мадуро заяви, че „това не означава, че не трябва да защитаваме нашата свещена родина“. Въпреки това, армията, Военновъздушните сили и Националната гвардия ще бъдат принудени „да достигнат лимита си“ в поредица от учения. Освен това, два милиона доброволци ще бъдат обучени „да осуетят незаконните заплахи“. В понеделник Мадуро подчерта пред испанска медия: „Ако Северноамериканската империя ни атакува, ще трябва да се защитаваме… Имаме и нашите тайни - и имаме своя прашка. Прашката на Давид е в нашите ръце“ Говорейки пред RT, той сподели, че все още има надежда за избягването на този сценарий. „Вярвам в диалога, проблемите се решават чрез взаимно разбирателство… XXI век е лош момент за оръжия и военни заплахи… трябва да бъде век на диалог, цивилизация, политика и уважение към разнообразието“, изрази увереност венецуелският президент.  Спекулациите, че САЩ изпращат войници във Венецуела, се засилиха, след като съветникът по националната сигурност Джон Болтън бе уловен в кадър с тефтер, в който бе записано: „5000 войници в Колумбия“.", "date": "2019.02.05", "title": "Мадуро се перчи пред Russia Today: САЩ ще заплатят висока цена при инвазия"}
{"url": "https://www.faktor.bg/bg/articles/erdogan-se-sreshtna-v-prezidentskiya-dvorets-v-ankara-s-tsipras", "text": "Турският президент Реджеп Тайип Ердоган се срещна в президентския дворец в Анкара с гръцкия премиер Алексис Ципрас, който пристигна днес на двудневно посещение в Турция, предаде Анадолската агенция, цитирана от БТА. Срещата, която е продължила два часа и петнайсет минути, е била закрита за журналисти. След това са започнали разговори между делегациите на двете страни в присъствието на Ердоган и Ципрас. По-късно се очаква турският президент и гръцкият премиер да дадат съвместна пресконференция. Преди това Ципрас се е срещнал с турския вицепрезидент Фуат Октай, като срещата между двамата е продължила 45 минути и също е била закрита за журналисти. На нея са присъствали посланикът на Турция в Атина Бурак Йозюгергин и посланикът на Гърция в Анкара Петрос Мавроидис.", "date": "2019.02.05", "title": "Ердоган се срещна с  Ципрас в президентския дворец в Анкара"}
{"url": "https://www.faktor.bg/bg/articles/novini/balgariya/t-bikov-ako-bsp-upravlyavashe-dnes-balgariya-shteshe-da-izglezhda-nelepo-v-ochite-na-partnyorite-ni", "text": "\"Парламентарната група на ГЕРБ подкрепя позицията на българското правителство и застава зад нея, защото е нормална позиция на една европейска страна. Българският президент допусна политически гаф с една позиция, която подронва авторитета в България\", заяви депутатът от ГЕРБ Тома Биков. \"С тази позиция ние подкрепяме нашите партньори Испания и Португалия\", допълни още той и иронизира Румен Радев, който наскоро беше в Лисабон. \"Не знам защо оттам не обяви позицията си за Венецуела?!\", подигра го депутатът от ГЕРБ. Биков попита каква е защитата на българския национален интерес в позицията на президента.  \"Виждаме една позиция, която ни лишава от авторитет. На всичкото отгоре вътре има призив за разграничаване от ЕС\", упрекна още той държавния глава. Социалистите пък бяха разритикувани заради мекушавост - не заемали смелата европейска позиция.   Според него нерешителността им била \"симптом, че тези хора не могат да вземат европейска, ясна позиция\". Ако БСП управляваше днес, България щеше да изглежда нелепо в очите на партньорите ни, коментира депутатът от ГЕРБ.", "date": "2019.02.05", "title": "Т. Биков: Ако БСП управляваше днес, България щеше да изглежда нелепо в очите на партньорите ни"}
{"url": "https://www.faktor.bg/bg/articles/novini/balgariya/39-godishen-mazh-pochina-ot-grip-v-montana", "text": "39-годишен мъж от Монтана с хронична бъбречна недостатъчност е починал от грип. Това сподели д-р Мария Каменова, заместник-директор на Регионалната здравна инспекция (РЗИ). Тя посочи, че мъжът е бил приет по спешност в монтанската болница и след взет носо-гърлен секрет е потвърдено наличието на грипен вирус A(H1N1). „Това е свински грип, който циркулира и е причина за епидемията в страната. Мъжът е имал придружаващо заболяване и при него грипът е протекъл много бързо и с развитие на тежка дихателна и сърдечно-съдова недостатъчност. Болният е бил уязвим към грипната инфекция, а проблемите, които е имал с бъбреците, са сринали имунитета му“, обясни д-р Каменова. По думите ѝ болният е починал 1-2 дни, след като е приет в болницата. Удължава се грипната ваканция за учениците в Монтанска област до 8 февруари, петък. Общата заболеваемост се е покачила за изминалата седмица на 315 при 290 на 10 000 души спрямо предходната. Най-много са регистрираните случаи във възрастовите групи до 4 години и от 5 до 14 години. Грипната епидемия в област Монтана бе обявена на 29 януари, пикът на болестта се очаква през тази седмица.", "date": "2019.02.05", "title": "39-годишен мъж почина от грип в Монтана"}
{"url": "https://www.faktor.bg/bg/articles/papata-otvoren-sam-kam-posrednicheska-rolya-vav-venetsuela", "text": "Папа Франциск каза днес, че е отворен към посредническа роля във Венецуела само ако и двете страни в политическата криза в тази южноамериканска страна поискат това от него, предаде ДПА. Венецуелският президент Николас Мадуро каза вчера, че е писал до папата, за да го покани да улесни диалога между него и опозицията. \"Ще отворя писмото. Ще видя какво може да се направи, но първоначалните условия са и двете страни да го поискат\", каза Франциск пред журналисти на борда на самолета, с който се връща от визита в Обединените арабски емирства. Председателят на Националното събрание Хуан Гуайдо - когото САЩ и няколко европейски и южноамерикански страни признават за и.д. президент - отказва да преговаря с Мадуро и вместо това го призовава да подаде оставка.", "date": "2019.02.05", "title": "Папата: Отворен съм към посредническа роля във Венецуела"}
{"url": "https://www.faktor.bg/bg/articles/novini/balgariya/ptekite-s-6-mesetsa-gratisen-period-da-vnedryat-nova-naredba-na-es", "text": "Министерството на здравеопазването дава гратисен период от 6 месеца на аптеките за въвеждане на европейската директива за верификация на лекарствата, съобщи Нова телевизия. Нова европейска наредба за лекарствата влиза в сила от 9 февруари. Предвижда се върху опаковките на лекарствата по лекарско предписание да има уникален индентификационен код. Целта е защита на пациентите от фалшиви медикаменти. Заради новите изисквания аптеките трябва да направят допълнителни инвестиции. По тази причина фармацевти обявиха, че излизат на протест и изпратиха протестно писмо до министерството. „Нищо страшно и драматично няма да се случи от 10 февруари. Ще има плавен старт на новата наредба. Министерството на здравеопазването дава гратисен период от 6 месеца на аптеките, за да внедрят новия софтуер”, обяви ресорният министър Кирил Ананиев на брифинг. Според него в страната едва десетина аптеки са заявили готовност за ефективни протести срещу промените в сектора. Здравният министър увери, че няма да бъдат затваряни или санкционирани аптеките. Нито един пациент също няма да остане без медикаменти. „В България има 3600 аптеки, от тях 2400 работят с НЗОК, имат необходимия софтуер за връзка с НЗОК. За новите изисквания трябва да осигурят един четец между 180 -200 лева и още за свързване на системата 50 лева. Не е такъв тежък товарът”, смята здравният министър. „Не мога да си представя, че аптеките, които нямат договор с НЗОК нямат интернет, компютър и работят в първобитни условия. Все пак, ако има такива, за да отговорят на всички изисквания, ще са нужни инвестиции не повече от 1500 лева“, заяви Ананиев. Председателят на Българския фармацевтичен съюз проф. Илко Гетов е убеден, че няма да се стига до затваряне на аптеки в знак на протест. Здравният министър допълни, че с протестиращите аптеки, колкото и малко да са те, диалогът продължава.", "date": "2019.02.05", "title": "Аптеките с 6 месеца гратисен период да внедрят нова наредба на ЕС"}
{"url": "https://www.faktor.bg/bg/articles/novini/svyat/navodneniyata-v-avstraliya-vzeha-dve-zhertvi", "text": "Телата на двама мъже бяха намерени днес в отводнителен канал в североизточния австралийски град Таунсвил, където проливните дъждове предизвикаха мащабно наводнение, предадоха ДПА и Асошиейтед прес, цитирани от БТА. Според съобщението на полицията в щата Куинсланд двамата мъже на 21 и 23 години, чиито тела са открити край градската библиотека, били видени за последно вчера по време на пика на наводнението. По данни на противопожарните и аварийните служби, под вода в Таунсвил са се озовали \"стотици и може би хиляди\" жилищни сгради. Магистралата към града е била отворена днес за движение и голям брой транспортни средства са започнали да доставят на бедстващия 230-хиляден град храна и други помощи. Властите са предупредили гражданите да не влизат във водата, тъй като в предградията са забелязани крокодили и водни змии. Метеоролозите прогнозират, че проливните дъждове и силните ветрове в района ще продължат, носейки риска от ново наводнение.", "date": "2019.02.05", "title": "Наводненията в Австралия взеха две жертви"}
{"url": "https://www.faktor.bg/bg/articles/valentin-nikolov-rosatom-shte-e-konstruktor-na-aets-belene", "text": "АЕЦ \"Белене\" става възможен проект. Единственият проблем при тези големи проекти е политическият риск. Когато този риск е голям, това отблъсква инвеститорите. Мисля, че този проект икономически има бъдеще, заяви зам.-председателят на енергийната комисия Валентин Николов в \"Още от деня\" на БНТ. Цялата инвестиция в проекта ще бъде най-малко 20 милиарда. България ще участва в проекта с оборудването, с което разполага към момента. Дотук най-голямата ядрена компания в Китай заяви, че иска да финансира този проект, а от \"Росатом\" казаха, че могат да участват като конструктор. Най-голямата ядрена компания във Франция заяви, че може да финансира неядрената част, дойдоха и от \"Дженерал Електрик\", обясни той. Защо ли пак се опитват да ни пробутат \"Росатом\" като конструктор на АЕЦ \"Белене\"? Проектът е отворен, могат да участват и балканските страни. До края на годината трябва да сме наясно както с участниците, така и с това как ще бъде структуриран проектът, каза още Валентин Николов.  \"Булгартрансгаз\", чисто българско дружество, ще е собственик на новия газопровод, който идва от Русия. Той не е час от \"Турси поток\", а \"Турски поток\" иска да се включи в него. По него ще идват над 15 милиарда кубични метра газ годишно. Това каза в предаването \"Още от деня\" по БНТ зам.-председателят на Комисията по енергетика Валентин Николов. В края на 2020 година газопроводът трябва да влезе в експлоатация, уточни той.", "date": "2019.02.05", "title": "Пак ни пробутват \"Росатом\" като конструктор на АЕЦ \"Белене\""}
{"url": "https://www.faktor.bg/bg/articles/obshtestvo/zakon-i-red/i-geshev-podsadimite-po-deloto-ktb-razchitat-da-se-promeni-politicheskata-obstanovka", "text": "\"Българската прокуратура не се страхува от процеса за КТБ по същество. не се притесняваме от доказателствата, които сме събрали в досъдебната фаза, не се страхуваме от експертизите, от работата си. Ако това беше така, ако имаше някакви проблеми, защитата и подсъдимите щяха да искат спешно процесът да тръгне. Те правят всичко възможно процесът да се забави доста във времето\", заяви пред журналисти заместник-главният прокурор Иван Гешев. \"Вероятно разчитат да се реши с някакви извънправни способи, като смяна на политическата обстановка, смяна на длъжностни лица - нещо да се промени. \"Удавник за сламка се хваща\". Чакат по това време нещо да се промени, защото по това дело нямат шанс на база на събраните доказателства. Чакат някакво случайно събитие\", допълни още той.  \"Четенето на обвинителния акт, което беше стара редакция в Наказателно-процесуалния кодекс, не съществува в нито една страна в Европейския съюз. Никъде това, което беше до момента, което започна като комедия и беше на път да стане фарс - да се четат хиляди страници, не може да се случи. И точно заради това българските граждани имат това чувство за несправедливост, че нещо не се случва\", коментира прокурор Гешев промените в Наказателно-процесуалния кодекс в съдебната зала да не се чете обвинителния акт, което до момента забавяше тръгването на делото \"КТБ\" по същество.  На въпрос дали се прокуратурата се притеснява, че Цветан Василев все още е извън страната, Гешев отговори:  \"Защо да ни притеснява, има задочна процедура. Надявам се до приключване на процеса на първа инстанция и в Сърбия да е приключила екстрадиционната процедурата\".  Запитан защо тя се бави заместник-главният прокурор отговори: \"Не знам какви са проблемите, но не са юридически.\".", "date": "2019.02.05", "title": "И. Гешев: Подсъдимите по делото КТБ разчитат да се промени политическата обстановка"}
{"url": "https://www.faktor.bg/bg/articles/tezhka-katastrofa-na-am-struma-ima-zaginal-i-mnogo-raneni", "text": "Много тежка верижна катастрофа е станала на АМ \"Струма\" в участъка между Сандански и Дамяница, в посока София. Причина за жестокия инцидент е мъглата. В катастрофата са участвали над 20 коли и камиони. За съжаление е загинал човек. По информация на Нова телевизия шофьорът е излязъл от автомобила си, за да се опита да спре движението, но е бил пометен от другите коли. На мястото има много линейки и пожарни. Правят се опити да се вадят хора от смачканите превозни средства, като по първоначална информация има много ранени. Задръстването на магистралата е огромно.", "date": "2019.02.05", "title": "Тежка катастрофа на АМ \"Струма с над 20 коли и камиони, има загинал и много ранени"}
{"url": "https://www.faktor.bg/bg/articles/goranov-shte-dokladva-v-bryuksel-balgariya-e-gotova-za-evroto", "text": "Стабилен ръст на икономиката, рекордно ниска безработица, устойчива конкурентоспособност, положително салдо, ниска инфлация и стабилни публични финанси. Това ще отчете пред Брюксел финансовият министър Владислав Горанов по плана за въвеждане на еврото. Ведомството му заедно с БНБ са водещи в изпълнението на мерките. При междинния преглед от ЕК България ще докаже, че продължава да покрива критериите от Маастрихт - средната годишна инфлация у нас е 1,4%, толкова са и средните лихви, дългът е 25,4% от БВП. И още - стабилен лев с фиксиран към еврото курс вече 22 години от 1997 г., когато е въведен валутният борд, посочва dir.bg. В доклада е потвърдена и главната цел на България - до юли 2019 г. да се присъедини едновременно към чакалнята на еврото (ERM II) и банковия съюз. Отчетено е, че правителството е одобрило план за действие и график. Със заповед на финансовия министър вече е създадена междуправителствена работна група, а ЕК ще получава тримесечни доклади. От отчета става ясно, че повечето от стъпките в плана вече са изпълнени в обещаните срокове. В процес на изпълнение са планираните промени в Закона за възстановяване и преструктуриране на кредитни институции и инвестиционни посредници. Оценката на активите на банките, водена от Европейската централна банка, е започнала и ще приключи до юли. Заради банковия съюз правителството и парламентът одобриха и Споразумението за прехвърлянето и взаимното използване на вноски в Единния фонд за преструктуриране. Така България вече се е задължила при влизането в банковия съюз да прехвърли в него От същата дата страната ни ще разчита и на помощ от него при проблем с банка, работеща у нас. С два проекта България е кандидатствала по Програма за подкрепа на структурни реформи на ЕС. Единият е за подобряване управлението на държавните предприятия, а вторият - за улесняване процедурата по несъстоятелност. Целта на програмата е разработване и провеждане на институционални, административни и структурни реформи. Бюджетът и до 2020, и е 142,8 млн. евро. За следващия програмен период до 2027 г. ЕК предложи и създаване на фонд от 2,16 млрд. евро, с които ще се помага на държави, полагащи усилия за приемане на еврото. За изготвяне на по-добра рамка за управление на държавните предприятия, което е една от препоръките на Брюксел, България е потърсила съдействие и от Организацията за икономическо сътрудничество и развитие (ОИСР). Първата проучвателна мисия вече е минала и към март т.г. трябва да има предварителен доклад за състоянието на държавните предприятия. Междувременно България кандидатства за членство в ОИСР, като все още чака точна дата за старт на преговорите за присъединяване към международната организация на развитите икономики. Две евродирективи по законодателството за пране на пари ще въведе страната ни най-късно до март т.г. , предвижда още планът на кабинета. Запознати допускат, че във връзка с тях ще има промяна в праговете за разплащания в брой.", "date": "2019.02.05", "title": "Горанов ще информира в Брюксел: България е готова за еврото"}
{"url": "https://www.faktor.bg/bg/articles/zapochvat-chestvaniyata-za-140-g-ot-priemaneto-na-tarnovskata-konstitutsiya", "text": "По 120 000 лева средно на ден са плащали авиокомпаниите през изминалата година, за да преминават през въздушното ни пространство. Трафикът в небето ни е огромен – 800 000 самолета са прелетели през 2018 г., което е малко над 10 на сто повече спрямо година по-рано. Авиокомпаниите, ползвали за прелитане българското въздушно пространство, са 906, като заплащат базова такса от 26,72 евро или около 52 лева, сочи статистиката на Държавно предприятие „Ръководство на въздушното движение“ (РВД), цитирана от \"Монитор\". България предвижда да увеличи таксите за прелитащи над въздушното си пространство самолети, но намалява чувствително тарифите за обслужване на машините в зоната на летищата. Това предвиждат внесените за обществено обсъждане от правителството нови тарифи за аеронавигационните такси за прелитане и обслужване на самолетите в зоната на българските летища, които събира РВД, известно още като БУЛАТСА. Промените в наредбата за таксите влиза в сила със задна дата от 1 януари 2006 г. Прелитащите през българското въздушно пространство самолети ще плащат с почти 5 евро повече през тази година. От 26,72 евро за прелитане, които са плащали самолетите през 2018 г., вече ще плащат по 31,42 евро. Освен покачването на таксите обаче, приходите на РВД се очаква да нараснат, защото се прогнозира увеличение на трафика през българското въздушно пространство с над 30 на сто. Нарастването на трафика е в резултат на увеличението на потоците от въздухоплавателни средства между Европа и Северна Америка до Турция, Близък и Далечен изток, Гърция, Кипър и Израел, както и на тези от и до Египет. От РВД отчитат и нарастване на полетите от и до международните летища у нас. Предстои и дългоочакваното пускане в експлоатация на новото летище на Истанбул, което се очаква да доведе до нарастване на трафика и до Турция с около 30 на сто.", "date": "2019.02.05", "title": "Небето ни носи 120 000 лв. на ден"}
{"url": "https://www.faktor.bg/bg/articles/prihodite-ot-osigurovki-skochili-s-1-miliard-prez-2018", "text": "Най-голям ръст на приходите в държавния бюджет има при осигуровките. През 2018 г. от осигуровки са събрани 9,458 млрд. лв., което е увеличение с близо 13%, или с над 1 млрд. лв., сочат окончателните данни на министерството на финансите. До голяма степен това се дължи на вдигането на минималната заплата от 460 лв. на 510 лв. през миналата година, както на повишаването на вноската за пенсия с 1% до 19,8%. Освен това средната заплата нарасна с около 10% в рамките на година, което повишава и приходите от осигуровки. Приходите в хазната от акциз върху алкохола през 2018 г. са 310,5 млн. лв., което е ръст с 3,4%, или с над 10 млн. лв. Увеличението се дължи на излизане на част от сивия сектор на светло, тъй като през 2018 г. нямаше промени в акциза за спиртните напитки, пише в. \"Труд\". Приходите от акциз върху цигарите нарастват със 7% и достигат 2,536 млрд. лв., което е резултат както от намаляване на контрабандата, така и от повишаването на акциза за тютюневите изделия. При приходите от акциз върху горивата също има ръст – с 1,9% до 2,315 млрд. лв.", "date": "2019.02.05", "title": "Приходите от осигуровки скочили с 1 милиард през 2018"}
{"url": "https://www.faktor.bg/bg/articles/aviokompaniya-germania-obyavi-falit-otmeni-vsichki-poleti", "text": "Германският авиопревозвач \"Германия\" (Germania) обяви фалит и отмени всичките си полети, след като не успя да си осигури краткосрочно финансиране, за да продължи дейността си, предадоха световните агенции, посочва БТА. Подразделенията ѝ в Швейцария - \"Германия Флуг\" (Germania Flug AG) и \"Бългериан ийгъл\" (Bulgarian Eagle) не са засегнати от фалита, отбелязва ДПА. \"За съжаление не успяхме в крайна сметка да доведем финансовите си усилия си до успешен край и да покрием краткосрочните си ликвидни нужди,\" посочи в съобщение главният изпълнителен директор на компанията Карстен Балке. Берлинската авиокомпания, която разполага с над 30 самолета и превозва 4 млн. пътници годишно, обяви тази сутрин фалита си и прекрати дейността си незабавно. Компанията, основана през 1986 година, обслужва полети на къси и средни разстояние до над 60 дестинации в Европа, Северна Африка и Близкия изток. Централата й от 2009 година е в Берлин. Карстен Балке благодари на служителите и се извини на пътниците. Той посъветва клиентите на авиопревозвача, които имат пакетни почивки, да се обърнат към туристическите агенции, от които са ги купили, а пътниците, които са купили билети направо от \"Германия\" няма да могат да получат замяна. Авиокомпанията обяснява финансовите си затруднения с непредвидени обстоятелства, сред които поскъпването на горивото миналото лято, отслабването на курса на еврото спрямо долара и необичайно многото случаи на ремонти на самолетите ѝ. Финансовите затруднения на \"Германия\" станаха публично известни през януари, когато не можа да изплати заплатите на служителите си.", "date": "2019.02.05", "title": "Авиокомпания \"Germania\" обяви фалит, отмени всички полети"}
{"url": "https://www.faktor.bg/bg/articles/ikonomika/turizam/firma-operirala-s-ruski-kapitali-prevarnala-morski-kompleks-v-prizrachen-grad", "text": "„Призрачният град” на българското Черноморие - така е известен изоставеният строеж на комплекс „Коста дел Кроко” край Царево. Репортаж на Нова ТВ показаха бетонните останки, в които са погребани милиони левове на бъдещи собственици на имоти край морето, както и мечтите на собствениците на земята, които нито ще получат печалба от нея, нито могат да я използват. Строителството на комплекса “Коста дел Кроко“ започва през 2007 година. Комплексът има размерите на един малък град, тъй като капацитетът му е за 2500 души. В него е планирано да има петзвезден хотел, жилищен и търговски комплекс, бизнес център, административна сграда, болница и др., с обща разгъната застроена площ от над 60 хил. кв.м. Инвеститор е фирмата, опериращата с руски капитали \"Лаудис Холдинг Груп\", която обещава да вложи в комплекса над 60 млн. евро. Тя изкупува срещу обезщетение частни имоти на 6-7 собственици. Анна Иванова е една от излъганите. \"През 2006 година сключихме договор с фирма, като предоставихме на фирмата наши земи срещу обезщетение. Фирмата се казваше \"Лаудис Билдинг\". С тази фирма сключихме договор за застрояване с отстъпено право\", каза пред камерата на Нова телевизия тя. Само Иванова има да получава 10 апартамента, а нейният род общо 40. По думите й част от апартаментите са изкупени „на зелено“ от чужди граждани, като цената на квадратния метър надхвърляла 1500 евро. Днес никой от бившeто управление на община Царево не желае да говори за обекта. Бившият кмет на община Царево Петко Арнаудов, по време на чието управление е издадено строителното разрешение и е започнал строежът, отказа да застане пред камерата ни. В телефонен разговор той си припомни, че инвеститорът е бил поел ангажимент да изгради тук нов водоем, както и модерна инфраструктура - ВиК и електропреносна мрежа. По план проектът трябва да бъде завършен през 2009 г., но тогава строителството спира и днес бетоновият комплекс прилича на призрачен град. Години по-късно представители на фирмата-инвеститор подавали документи за обновяване на строителните разрешения, си спомня един от заместник-кметовете по строителство в община Царево. \"И от тогава никакво движение, освен, че поне аз докато бях в общинската администрация, един път бяха презаверени сторителните разрешителни за обекта. И от тогава никакво развитие. Доколкото чувам и разбирам от различни източници е на публична продан една част от него. На няколко пъти е разбиван на по-малки и по-малки обекти да се продаде. Не съм сигурен какво се е случило\", каза инж. Станислав Добрев - бивш зам.-кмет на община Царево. Анна и останалите собственици на наследствени земи, които ги предоставили на инвеститора с надеждата да получат апартаменти, от които да печелят също нямат информация. \"Правихме, да, постъпления сме правили до толкова, доколкото имахме възможност да влезем във връзка с тази фирма и или с нейни представители. Много бяха така уклончиви отговорите, които получавахме до известно време. Сега вече въобще не можем да влезем във връзка с никого и нямаме никаква информация. Знаем само, че обекта, селището се дава, е дадено на съдия-изпълнител. Насрочени са търгове, но на тези търгове, доколкото знаем ние, така като информация няма желаещи да откупят имота\", заяви Иванова. Местните често се сещат за несбъднатия луксозен комплекс, който от десет години всички наричат „призрачният град“. Залезът на \"Коста дел Кроко\" настъпи не само заради задължения на предприемача към финансиращата банка и строителя в годините на кризата за ваканционните имоти, но и заради проблеми със самия инвеститор. Тогавашният собственик на \"Лаудис\" Константин Циганов беше арестуван през 2010 г., когато ДАНС издаде заповед за експулсирането му като опасен за националната сигурност. Той беше сочен за лидер на Уралмашката престъпна групировка и издирван от 2005 г. от Интерпол. Собствениците не могат нито да продадат земята си, нито да я ползват. \"Това е големият проблем. Ние нищо не можем да направим. Тук са инвестирани страшно много средства. Няма как да да го довършим този обект. Това е невъзможно. От друга страна, не можем да си изискаме и земята обратно, т.е. можем, но трябва тези сгради да ги няма. Ние, за наша сметка да се събори всичко, което е застроено до този момент. Отделно парцелът е обединен вече, за да може всеки от нас да си получи земята обратно ще трябва да се направят процедури за подялба между нас - собствениците и попадаме в един,просто омагьосан кръг\", каза Анна Иванова. А хората в Царево смятат, че комплексът трябва да бъде завършен. \"Лично за мен би било добре на фона на сегашното състояние на комплекса да бъде довършен. Аз така си мисля, защото малко или много вече цялата територия е  разбутана. Природата донякъде е унищожена. По-добре да бъде довършено и все пак да има някаква реализация и по-добре да се намери инвеститор, който да довърши започнатото, отколкото да се отнемат нови и нови територии от природата и да се правят урбанизирани. Би докарало много ръка в нашия град и би повишило стандарта\", заяви инж. Станислав Добрев- бивш зам кмет община Царево.", "date": "2019.02.05", "title": "Фирма, оперирала с руски капитали, превърнала морски комплекс в \"призрачен град\""}
{"url": "https://www.faktor.bg/bg/articles/temenuzhka-petkova-predstavi-pred-poslanitsite-ot-es-prioritetite-za-balgarskata-energetika", "text": "Основните приоритети и предизвикателства пред българския енергиен сектор – това бе главната тема на дискусията между министъра на енергетиката Теменужка Петкова и посланиците на страните от ЕС в България. Това съобщиха от пресцентъра на Министерството на енергетиката. Разговорът се проведе по инициатива на румънското председателство на Съвета на ЕС, което стартира от началото на годината.  „За развитието на своя енергиен сектор България залага приоритети, които са във фокуса и на Европейския съюз\", каза министър Петкова пред европейските посланици. Сред тях тя изтъкна сигурността на енергийните доставки, декарбонизацията на икономиката при съблюдаване спецификите на всяка страна, интеграцията на вътрешния енергиен пазар и иновациите, които ще повишат конкурентоспособността на европейските икономики.  Министър Петкова поздрави румънското председателство, че осигурява приемственост в развитието на енергийния отрасъл на европейско равнище, развивайки приоритетите, поставени по време на българското и австрийското председателство – изграждане на липсващата инфраструктура, сигурността на ядрената енергетика, разработване на технологии, свързани със съхранението на енергия.  „Диверсификацията на източниците и маршрутите за доставка на природен газ е във фокуса на вниманието както на европейско равнище, така и в България\", посочи Петкова. По думите ѝ ключов в това отношение е интерконекторът Гърция-България, който е и сред седемте водещи приоритети на ЕС в енергийната област.  „Предстои финализирането на три ключови обществени поръчки за реализацията на проекта и реалното му строителство ще стартира през м. май, така че да бъде въведен в търговска експлоатация през 2020 г.\", информира енергийният министър. Тя каза пред посланиците от ЕС, че България ще участва чрез „Булгартрансгаз“ ЕАД в изграждането на терминала за втечнен природен газ край Александруполис. Така ще можем да доставяме природен газ и от по-далечни източници – САЩ, Алжир, Катар и други.  „Изграждането на липсващата инфраструктура ни дава основание да смятаме, че реализирането на концепцията за газоразпределителен център е подходяща възможност за целия регион на Югоизточна Европа\", подчерта Петкова. Тя припомни, че концепцията съдържа два основни елемента – изграждане на липсващата инфраструктура и създаване на борса за търговия с природен газ.   „И по двата елемента е отбелязан съществен напредък\", каза енергийният министър, визирайки променената енергийна стратегия на страната и подписания меморандум за разбирателство между „Булгартрансгаз“ ЕАД и Австрийският Централноевропейски газов хъб.  „Сигурността на доставките е основен приоритет, по който работи правителството и в областта на електроенергетиката\", подчерта Петкова. Тя даде за пример изграждането на електропроводите между България и Румъния, България и Гърция и България и Сърбия, които ще съдействат за изпълнение на целите на ЕС за постигане на поне 15% междусистемна свързаност. Интегрирането на пазарите на електроенергия е гаранция за изпълнение на един от основните енергийни приоритети на ЕС – постигане на напълно функциониращ вътрешен енергиен пазар.   „В тази насока България работи активно за обединяване на пазарите със съседните държави, по-специално с Румъния и Гърция. Надяваме се до края на 2020 г. да има конкретни резултати от тази дейност с Румъния, а с Гърция това предстои след създаването на пазар \"Ден напред“ при тях\", каза Петкова.  Съдбата на въглищните централи в България, както и развитието на ядрената енергетика също бяха обект на внимание по време на разговора. Министър Петкова информира европейските посланици, че в своя проект на интегриран план „Енергетика-Климат“ България е заложила функционирането на тези мощности до 2030 г., с хоризонт до 2050 г. Причината е, че това е местен ресурс, достатъчен за още 60 години, тези централи осигуряват до 60% от електроенергията в страната през зимата, инвестирани са сериозни суми в сероочистващи съоръжения и става въпрос за базови мощности.  Повече от 15 въпроса зададоха европейските посланици на енергийния министър. Основният им интерес беше свързан с проекта за АЕЦ „Белене“, цените на електроенергията на борсата, разширяването на газопреносната мрежа в страната, проучванията в черноморския шелф и други.", "date": "2019.02.05", "title": "Теменужка Петкова: Маршрутите за доставка на природен газ са във фокуса на вниманието ни"}
{"url": "https://www.faktor.bg/bg/articles/ikonomika/biznes/farmatsevtite-oblichat-zhalti-zhiletki-v-znak-na-protest", "text": "Фармацевти излизат на протест. От днес служителите в аптеките в цялата страна ще работят с жълти жилетки. Недоволството им е насочено срещу влизащата в сила наредба за верификация на лекарствата. За да я изпълнят, аптекарите ще трябва да направят инвестиции между 1000 и 2000 лева. Според тях, новото изискване ще ги затрудни значително.", "date": "2019.02.05", "title": "Фармацевтите обличат жълти жилетки в знак на протест"}
{"url": "https://www.faktor.bg/bg/articles/politseyska-hayka-v-burgas-s-mnogo-arestuvani", "text": "ОД на МВР в Бургас предприе масирана операция по задържането на криминално проявени лица. Най-голямо е задръстването на изхода на града към Слънчев бряг.  От БМВ Х5 и Ауди са извадени двама души и се разпитват до бензиностанция Лукойл. Акцията предизвика задръстване за тези, които са в посока кв. Сарафово, съобщи Флагман.БГ. Арести се извършват в няколко жилищни комплекса, откъдето сигнализират очевидци - пред няколко блока в жк \"Меден рудник\", в \"Лазур\" и в жк \"Изгрев\". От парка в бургаския жк \"Изгрев\", любимо място за скейтъри, бяха изведени в 09:30 ч. няколко човека, за които се смята, че принадлежат към група, занимаваща се с престъпни деяния.  Според Флагман.бг скейт паркът в комплекса е бил наблюдаван от цивилни полицаи още от 08:30 ч. Заподозрените са извадени от съблекалните.", "date": "2019.02.05", "title": "Полицейска хайка в Бургас с много арестувани"}
{"url": "https://www.faktor.bg/bg/articles/izdahna-sobstvenikat-na-biad", "text": "Родният шоубизнес потъна в скръб. Бизнесменът Димитър Иванов, който през последните няколко месеца стопанисваше култовия клуб '\"БИАД\", е издъхнал преди 2 дни, съобщават Факти.бг., позовавайки се на \"Шоу\". Уважаваният бизнесмен е починал навръх рождения си ден (3 февруари - б.а.). Иванов е имал проблеми с черния дроб, но не ги е обсъждал с приятели. Преди две седмици се почувствал зле и разпитвал обкръжението си за специалист по коремна хирургия. Дори тогава пред тях се опитал да неглижира ситуацията и вметнал само, че има раздразнение и нищо повече. За голямо съжаление обаче ситуацията се оказала повече от сериозна и с фатален край. Погребението ще бъде в сряда в родния му град Велинград. Очакват се редица бизнесмени и хора от шоубизнеса да отидат и да си вземат последно сбогом с него. Негови приближени разказват за него, че е истински бохем, сърцат човек, който и на мравката прави път. \"Господ прибира само добрите при себе си и с Митко го доказа\", сподели през репортер на изданието приятел на покойника.", "date": "2019.02.05", "title": "Издъхна собственикът на култовия клуб \"БИАД\""}
{"url": "https://www.faktor.bg/bg/articles/zaginaliyat-na-am-struma-pravil-otchayani-opiti-da-predupredi-ostanalite-shofyori", "text": "Загиналият при тежката верижна катастрофа на АМ \"Струма\" гражданин е бил извън колата си, опитвайки да предупреди чрез сигнализация останалите шофьори. Това сподели за Радио „Фокус“ – Пирин кметът на село Дамяница Атанас Ангелов. По думите му, по все още непотвърдена информация, той е бил блъснат от товарен автомобил. Все още не се знае точният брой на пострадалите, но те са много, а някои от тях са в тежко състояние. Злополуката е с над 20 превозни средства. Голяма част от жителите на село Дамяница са се притекли на мястото на местопроизшествието, за да окажат помощ на ранените. Движението по АМ \"Струма\" в участъка между гр. Кресна и с. Ново Делчево е затворено и в двете посоки. Водачите могат да използват алтернативен маршрут по ПП1 Е-79. На места има гъста мъгла, поради което ОДМВР-Благоевград апелира за повишено внимание и шофиране със съобразена с пътните условия скорост.", "date": "2019.02.05", "title": "Загиналият на АМ\"Струма\" правил отчаяни опити да предупреди останалите шофьори"}
{"url": "https://www.faktor.bg/bg/articles/evrostat-mazhete-u-nas-zhiveyat-v-dobro-zdrave-do-64-g-a-zhenite-do-67-5", "text": "Броят на годините, в които се очаква човек у нас да живее в добро здраве се изчислява на 64 г. за мъжете и 67 и половина години за жените. Това показват данни от анализ на Евростат за здравословното състояние на жителите на Европейския съюз, съобщи БНР.  Средният показател за добро здраве в блока се изчислява на малко над 64 години за жените и 63 и половина години за мъжете. Това представлява приблизително съответно 77 процента и 81 процента от общата продължителност на живота. Анализът отчита данни от 2016 г. и изчислява очакваните \"здрави години\" живот на човек, а не неговото моментно състояние.  Страната от Европейския съюз с най-висок дял \"здрави години\" за този период е била Швеция - над 73 години за жените и 73 за мъжете.  Най-малък брой години на здравословен живот са имали гражданите на Латвия: съответно - 55 за жените и 52 години за мъжете.", "date": "2019.02.05", "title": "Евростат: Мъжете у нас живеят в добро здраве до 64 г., а жените - до 67.5"}
{"url": "https://www.faktor.bg/bg/articles/nepravitelstveni-organizatsii-ne-sa-dovolni-ot-poluchenite-rezultatipo-novata-telk-naredba", "text": "Здравният министър Кирил Ананиев се срещна вчера с представители на организации на хората с увреждания, за да обсъдят как функционира наредбата за медицинската експертиза от август 2018-а досега. Предстои нова среща идната седмица, като засегнатите от тази наредба продължават да твърдят, че има големи нерешени проблеми, които ощетяват хората с увреждания. „Не можем да кажем, че сме удовлетворени от получените данни. Очаквахме да получим данни колко хора са засегнати. Когато се разработваше наредбата и методиката за прилагане, ние предупредихме, а дори те самите направиха изчисления и разбраха, че ще има доста хора, които ще отпаднат“, каза днес пред БНР Веска Събева, председател на Асоциацията на родителите на деца с епилепсия. Според нея не е станало ясно колко хора са отпаднали. „Чухме, че за 6 месеца са минали повече хора, отколкото през цялата 2017 г., но все още очакваме да получим официалните и пълни данни“, каза Събева. „Нямаме информация и за числата по заболявания, довели до увреждания на функционирането на организма – как се случват нещата, кои са най-засегнати… Колегите твърдят, че при диабета, диабет тип 2, който води до сериозни увреждания, не се вземат предвид, с което се ощетяват хората“. Зам.-министърът на здравеопазването Жени Начева призна след обсъждането вчера, че са се очертали проблеми с конкретни заболявания. Но добави: „Резултатите от анализите показват, че няма съществена промяна в общия броя на инвалидността в страната при новата и предишната наредба“. И обясни, че в някои случаи промяната се дължи на подобрен здравен статус, а в други – на административните решения на ТЕЛК комисиите. Начева каза, че на срещата идния вторник се очаква да бъдат обсъдени конкретни предложения за промени на сегашната наредба. До края на тази седмица ведомството ще получи информация за жалби, които не са постъпили в системата на ТЕЛК и НЕЛК. Тя посочи, че се работи по мерки за подобряване на контрола в ТЕЛК системата и организацията й на работа. Според нас контролът не се провежда както трябва, каза Събева по повод твърденията, че сегашната система на ТЕЛК дава възможност много хора, които нямат нужда, да получават инвалидни пенсии, за сметка на хората, които наистина се нуждаят. И изброи някои предложения, които могат да подобрят работата - доверени лаборатории, в които да се пращат хората за изследвания, когато има проблеми, предложение – връщането на лекарите от НОИ в комисиите. „Нищо, което предлагаме за ТЕЛК, не се приема, защото искат по някакъв начин да се спре оценката за вида и степента на увреждания... Това е част от комплексната оценка. Винаги се започва от вида и степента на увреждания, след това се преминава през функционалност, определя се на самото работно място работоспособност… Всеки човек е различен, затова говорим за индивидуализиране на цялостната оценка по принцип“, каза Събева. Тя отрече да се иска връщане на старата наредба, а само на изчислението, което се получава за вида и степента на увреждане, на отчитането на всички увреждания, които са над 50%. Това отпадна по новата методика. Събева посочи, че в новата методика има и добри страни – свиване на  субективността на оценката на лекарите, а и тя била положителна за онкоболните, на които след 5-ата година им се дава 50% инвалидност.", "date": "2019.02.05", "title": "След срещата при Кирил Ананиев: Недоволството срещу новата ТЕЛК-наредба остава"}
{"url": "https://www.faktor.bg/bg/articles/novini/balgariya/napusna-ni-golemiyat-hudozhnik-stoyan-tsanev", "text": "Бургаският художник Стоян Цанев е починал днес. За това информира лично кметът на община Бургас Димитър Николов в профила си във фейсбук. „Почина Стоян Цанев- художникът, прославил себе си и своя роден Бургас по целия свят. Беше толкова талантлив, че до края се съревноваваше единствено със себе си. Живя в усамотение, но не самотен. Не знам дали успя да нарисува всичко, но създаде много. И сътвореното от него ще живее дълго. Тъжен е днешният вторник- за Бургас, но и изобщо за българското изобразително изкуство. Поклон пред паметта на Стоян Цанев!“, написа кметът.", "date": "2019.02.05", "title": "Напусна ни големият художник Стоян Цанев"}
{"url": "https://www.faktor.bg/bg/articles/novini/svyat/11-latinoamerikanski-darzhavi-prizovaha-venetsuelskata-armiya-da-priznae-guaydo", "text": "11 латиноамерикански държави и Канада призоваха венецуелската армия да признае опозиционния лидер Хуан Гуайдо за президент. Те настояха още, настоящият държавен глава Николас Мадуро доброволно да се оттегли. Той на свой ред нарече призива им \"жалък и отблъскващ\". Гуайдо се радва на подкрепата на редица световни сили, сред които Съединените щати. Русия и Китай пък подкрепят Мадуро. Европейският съюз също е разделен – над половината членки застанаха зад Гуайдо, а останалите засега се ограничават само до призиви за нови избори. Евентуално военно нахлуване на САЩ във Венецуела ще им струва огромни човешки и военни загуби, каза Николас Мадуро, цитиран от ТАСС. В интервю за руската телевизия RT Мадуро каза, че \"войната може да бъде избeгната с помощта на мирна дипломация и на международното обществено мнение\". Това \"обаче не означава, че ние не се готвим да защитим нашата свещена земя\", подчерта венецуелският президент. В неделя президентът на САЩ Доналд Тръмп заяви, че не изключва възможността страната му да използва въоръжените си сили във Венецуела, припомня ТАСС. В интервюто венецуелският президент каза още, че онези европейски страни, които признаха опозиционния лидер Хуан Гуайдо за временен президент на страната, са допуснали грешка. \"Те признават нещо, което не съществува в действителността\", посочи той, като се изказа особено язвително за испанския премиер Педро Санчес, чиито \"ръце винаги ще останат в кръв до лактите\". Мадуро окачестви като \"незаконна конфискация\" санкциите на Съединените щати срещу венецуелската държавна петролна компания \"Петролеос де Венесуела\".  На 29 януари САЩ въведоха санкции срещу \"Петролеос де Венесуела\", като замразиха нейни активи, възлизащи на 7 млрд. долара. Вашингтон даде да се разбере, че ще смекчи санкциите само ако контролът върху компанията бъде поет от Гуайдо. Междувременно турският президент Реджеп Тайип Ердоган обвини днес ЕС, че се опитва да свали от власт венецуелския президент Николас Мадуро, пренебрегвайки демокрацията, предаде АФП, цитирана от БТА. Сега знаем какъв е ЕС. От една страна, вие говорите за избори и демокрация, а след това с принуда и хитрост ще свалите едно управление, заяви Ердоган в реч, излъчена по телевизията. „Венецуела - това твоя провинция ли е?”, каза още Ердоган днес, обръщайки се, както изглежда, към Вашингтон. „Как можеш да кажеш на някого, който е дошъл на власт с избори „Хайде, махай се”? И как поставяш на президентския пост някого, който дори не е бил избран?”, заяви турският президент.", "date": "2019.02.05", "title": "11 латиноамерикански държави призоваха венецуелската армия да признае Гуайдо"}
{"url": "https://www.faktor.bg/bg/articles/gerb-1", "text": "ГЕРБ критикува остро държавния глава Румен Радев заради позицията му за Венецуела. Управляващата партия го обвини, че е допуснал политически гаф и сринал авторитета на България с желанието си за ненамеса. Острието на атаката отново беше Тома Биков от ГЕРБ, който заедно с колегата си Данаил Кирилов дадоха брифинг в отговор на обвинения на БСП. \"Парламентарната група на ГЕРБ подкрепя позицията на българското правителство и застава зад нея, защото е нормална позиция на една европейска страна. Българският президент допусна политически гаф с една позиция, която подронва авторитета в България\", установи Биков. С тази позиция ние подкрепяме нашите партньори Испания и Португалия, допълни още той и иронизира Румен Радев, който наскоро беше в Лисабон. \"Не знам защо оттам не обяви позицията си за Венецуела?!\", подигра го депутатът от ГЕРБ. Биков попита каква е защитата на българския национален интерес в позицията на президента. И оправда пък тази на ГЕРБ така: \"Ние се солидаризираме с държави, които се солидаризират с нас по важни за нас въпроси. Затова нашата позиция е такава\", отсече Биков. Той продължи да критикува държавния глава, че бил за глобалния мир и за това по мирен начин опозиция и управляващи в Каракас да се разберат, а не отчитал българския интерес. Даже и в БСП усетили, че бил допуснал гаф, и не го подкрепили, смята още депутатът от ГЕРБ. \"Виждаме една позиция, която ни лишава от авторитет. На всичкото отгоре вътре има призив за разграничаване от ЕС\", упрекна още той държавния глава. Социалистите пък бяха разритикувани в неговите уста заради мекушавост - не заемали смелата европейска позиция.  И ние сме за мирно решаване, а не за война, подигра ги. Според него нерешителността им била \"симптом, че тези хора не могат да вземат европейска, ясна позиция\". Ако БСП управлявали днес, България щяла да изглежда нелепо в очите на партньорите, направи сравнението депутатът от ГЕРБ. По-рано събитията по венецуелския сюжет на родна почва се развиха в следния порядък - първо президентът Румен Радев призова да не заемаме страна по напрежението в Каракас и да не подкрепяме апела на ЕП, после Външно демонстрира активност в обратната посока - побърза да настоява лидерът на опозицията Гуайдо да стане президент на Венецуела и да смени избрания Мадуро. Тази сутрин пък премиерът Бойко Борисов свика Съвета по сигурност към МС, който потвърди позицията на ведомството на Екатерина Захариева венецуелският народ да тръгне по пътя на демокрацията. Представителите на президента не подкрепиха решението на изпълнителната власт, а през това време Радев се срещна с американския посланик. Последва и размяната на стрели между поддържащите агитки на \"Дондуков\" 1 и на \"Дондуков\" 2. БСП и ГЕРБ се разминаха по темата, както президентът и кабинетът - социалистите държат на ненамеса в делата на Венецуела, управляващите застанаха зад Захариева и Борисов, Португалия и Испания. Единна позиция на ЕС няма и не може да има, се разбра от еврокомисаря по външната политика Федерика Могерини.", "date": "2019.02.05", "title": "ГЕРБ: Президентът допусна политически гаф с позицията за Венецуела,  подронва авторитета на България"}
{"url": "https://www.faktor.bg/bg/articles/novini/svyat/160-protesta-vav-frantsiya-dnes", "text": "Синдикати и асоциации обявиха 24-часова стачка и днес излизат на протести в цяла Франция заедно с представителите на „жълтите жилетки“. Протестите са организирани от Общата конфедерация на труда Се Же Те и няколко нейни подразделения. Исканията им са за по-високи заплати и по-справедлива данъчна политика.  Очакват се близо 160 протестни прояви на различни места в страната. През ноември, когато стартираха демонстрациите на жълтите жилетки, синдикатите умишлено се разграничиха от тях заради опасения от крайнодесни прояви и несъгласие по отношение на някои техни искания. Сега обаче „жълтите жилетки“ и представителите на Общата конфедерация на труда във Франция се обединяват срещу политиките на правителството.", "date": "2019.02.05", "title": "160 протеста във Франция днес"}
{"url": "https://www.faktor.bg/bg/articles/novini/balgariya/falshivi-telk-ove-v-yambol-prokuraturata-se-samosezira", "text": "В ромската махала в Ямбол през две-три къщи живеят хора, които поне по документи, са с тежки увреждания и имат ТЕЛК. Същите тези хора обаче работят в строителството или дори са в чужбина да работят. Една от болните е Вяра Янкова. Според експертното решение от ТЕЛК жената е след тежък инфаркт и се движи трудно.  Янкова обаче твърди, че \"няма такива работи\". \"Здрава съм напълно \", категорична е Вяра пред bTV. За ТЕЛК жената е инвалид от септември миналата година, но тя твърди, че не знае. \"Не, няма такива работи, може би грешна информация ви дадоха... Здрава - права съм, 10 години съм работила, заради сина си останах да гледам децата, иначе още щях да работя”, казва още Вяра Янкова. На съседната улица живее друга жена с ТЕЛК - 75% инвалид след мозъчен инфаркт, както е записано в експертно решение от април 2018 година. Според съпруга й обаче тя работи в чужбина.Заминала е за Германия преди година. Какво обаче работи в Германия жена, която би трябвало да куца с един крак и върви с бастун остава мистерия, а собственият й съпруг дори забравя, че я познава. Най-зле според експертиза от ТЕЛК е 55-годишен мъж на следващия адрес. В решението е записано, че освен с бастун се движи и с придружител дори на къси разстояния. През март миналата година ТЕЛК комисията му дава 95% инвалидност отново с диагноза мозъчен инфаркт. Жена му разказва, че е строител и дори в къщи не оставал без работа. Общото между всички случаи е не само диагнозата, но и мястото, от което излизат решенията - болница \"Свети Пантелеймон \" в Ямбол. Председател на ТЕЛК комисията е неврологът д-р Радостин Иванов, чиито подпис стои под спорните документи. \"Може да се е възстановила след няколко месеца, инсулта може да е бил 5-6 месеца преди явяванета”, обяснява д-р Радостин Иванов как така хора с висока степен на нетрудоспособност работят в строителството. Лекарят твърди,че експертизите му са точни и хората са получили внезапно подобрение. За доктор Димитър Брънков чудотворното изцеление на пациенти с подобна анамнеза е невъзможно. \"И без да съм невролог щом пише тежка степен, той няма да може да работи, не знам той сигурно няма да може да си сготви в къщи, а не да работи като строител\", посочва д-р Брънков. Голяма част от решенията на ТЕЛК комисията към ямболската болница са без епикриза,но според председателят й тя не е задължителна. Районната прокуратура в Ямбол се е самосезира след репортажа за измами с ТЕЛК в ромската махала на Ямбол. Разпоредено е полицията да започне проверка.", "date": "2019.02.05", "title": "Фалшиви ТЕЛК-ове в Ямбол, прокуратурата се самосезира"}
{"url": "https://www.faktor.bg/bg/articles/karayancheva-balgariya-shte-polozhi-usiliya-po-vreme-na-svoeto-predsedatelstvo-na-pachis", "text": "България ще положи усилия по време на своето председателство на Парламентарната асамблея на Черноморското икономическо сътрудничество (ПАЧИС) да бъдат постигнати конкретни резултати по важните за страните от региона теми. Това заяви председателят на Народното събрание Цвета Караянчева на среща с генералния секретар на ПАЧИС Асаф Хаджиев, съобщиха от пресцентъра на Народното събрание. Гостът е в България за участие в честванията по повод 140-та годишнина от свикването на Учредителното събрание и приемането на Търновската конституция.  България отдава голямо значение на участието си в институционално най-развитата Асамблея в Черноморския регион, подчерта председателят на българския парламент. Ние вече се подготвяме да поемем председателството на ПАЧИС през втората половина на 2019 г. и да организираме 54-та Генерална асамблея на Асамблеята през ноември, добави тя.  Генералният секретар на ПАЧИС Асаф Хаджиев отбеляза, че България играе важна роля в дейността на организацията и отправи покана към председателя на Народното събрание да присъства на 53-ата Генерална асамблея на ПАЧИС през юни в Баку. Може да се обмисли възможността по време на председателството България да инициира съвместна среща на парламентаристите от страните от ЕС и тези от региона, посочи той.  Председателят на Народното събрание подчерта, че очаква с нетърпение решенията от 53-та Генерална асамблея на ПАЧИС, по време на която предстои да бъде избран нов генерален секретар на Асамблеята. България ще подкрепи кандидатурата на Азербайджан за този пост, подчерта Цвета Караянчева.  По-рано генералният секретар на ПАЧИС Асаф Хаджиев разговаря с ръководителя на българската делегация и заместник-председател на Асамблеята Петър Кънев. Гостът беше запознат с историята на българския парламентаризъм, както и с програмата на честванията, посветени на 140-ата годишнина от Учредителното народно събрание и приемането на Търновската конституция. Асаф Хаджиев ще бъде сред официалните гости на Тържествения концерт на Софийската филхармония, с който ще бъдат открити проявите по повод годишнината.", "date": "2019.02.05", "title": "Цвета Караянчева: България ще положи усилия по време на председателството си на ПАЧИС"}
{"url": "https://www.faktor.bg/bg/articles/novini/balgariya/d-kirilov-bsp-sazdava-obstanovka-na-nesigurnost-za-da-opravdae-zagubata-si-na-sledvashtite-izbori", "text": "\"БСП създава обстановка на несигурност, за да могат да оправдят загубата си на следващите избори. Това не е новост, случвало се е и друг път. Сега обаче се твърди, че ЦИК не е надлежният орган, нито машинното гласуване е реализирано\", заяви пред бТВ председателят на правната комисия в НС и депутат от ГЕРБ Данаил Кирилов. \"В този състав на цИК доминират представители на БСП и техните патньори от онзи парламент, ние не искаме промяна, за да не бъдем обовинени, че търсим конюнктурна изгода, затова и приемаме мнозинството да има мнозинство в ЦИК\", обясни той. Кирилов обясни, че не е проблем да бъде сменен състава на ЦИК, но предстоят избори два пъти през една година и нов състав не би имал необходимия опит. По думите му, критиките на БСП са \"правно притеснителни\". Кирилов заяви, че е била изненадваща позицията на ЦИК, че е невъзможно въвеждането на машинно гласуване масово, поради липса на машини. \"За нас от ГЕРБ фокусът винаги е било електронното дистанционно гласуване, за да могат българите в чужбина да гласуват. за съжаление, докладите от проведените експерименти не са положителни\", призна той.", "date": "2019.02.05", "title": "Д. Кирилов: БСП създава обстановка на несигурност, за да оправдае загубата си на следващите избори"}
{"url": "https://www.faktor.bg/bg/articles/novini/balgariya/tsvetanov-dnes-se-vidya-koi-sa-istinskite-evroatlantitsi-v-balgarskata-politika", "text": "\"Решението на Съвета по сигурността при Министерски съвет във връзка със ситуацията във Венецуела още веднъж категорично потвърди евроатлантическата принадлежност на България и солидарността ѝ с позициите на партньорите ни от международната общност\", коментира заместник-председателят на ГЕРБ и лидер на ПГ ГЕРБ Цветан Цветанов във Facebook. \"Документът беше подкрепен от всички членове на Съвета с изключение на представителите на президента, като с това бе даден окончателен отговор на въпроса кои са истинските евроатлантици в българската политика и кои са само на думи\", допълни той.", "date": "2019.02.05", "title": "Цветанов: Днес се видя кои са истинските евроатлантици в българската политика"}
{"url": "https://www.faktor.bg/bg/articles/boa-udushvach-skita-iz-plovdiv", "text": "Боа удушвач с дължина около 1,30 метра и тегло 8 килограма избяга от частен терариум в търговски център насред Пловдив и паникьоса града. Скита се из Филибето повече от сутринта. Клиентки на магазина видели змията около 11,30 часа днес и подали сигнал на 112. Продавачки обаче забелязали два часа по-рано служители от търговския център, облечени с гащеризони, да търсят нещо . „Около 9 часа беше и работници от търговския център се бяха събрали около терариума и нещо обсъждаха”, разказаха продавачи. Чак когато на 112 бил получен сигналът, тогава районът около терариума бил отцепен от полицаи от Четвърто районно управление на МВР. Липсата на боата първи установил  Иво К., собственик на терариума. Минути след бягството боата била видяна да виси на тавана на тоалетната от момичета, които си изкарали акъла. Никой обаче не посмял да свали влечугото оттам.  „И по-добре, защото тези змии са агресивни. Не са отровни, но хапят лошо”, обясни директорът на Природонаучния музей в Пловдив Огнян Тодоров. Според очевидци боата се навряла във вентилацията на търговския обект. „Ако наистина е влязла във вентилацията, ще е много трудно да бъде намерена. А и оттам тя може да излезе навсякъде и по всяко време. Този вид змии се катерят по дърветата. Трябва да се внимава с тях, защото са агресивни по природа”, каза още Тодоров. Собственикът на терариума Иво К. преди няколко години бил служител на Природонаучния музей, откъдето бил махнат от предишен директор. „За да има такива екзотични животни, трябва да притежава разрешителни”, коментираха хора от бранша. По думите на Огнян Тодоров и собственикът сам може да си хване боата удушвач, стига да я установи къде се крие. „И ние можем да му я хванем, ако я видим къде е. Но ако наистина е във вентилацията, трудна работа”, каза още директорът на Природонаучния музей в Пловдив.", "date": "2019.02.05", "title": "Боа удушвач избяга в Пловдив, висяла на тавана на тоалетна"}
{"url": "https://www.faktor.bg/bg/articles/novini/balgariya/o-minchev-nas-ni-interesuva-makedoniya-da-ne-popada-v-ruska-orbita", "text": "\"Разминаването в интерпретацията на миналото между нас и Македония е фундаментално\", заяви пред БНТ съпредседателят от българска страна на смесената българо-македонска комисия проф. Ангел Димитров. \"Трябва да решим какво искаме-да победим маекдонците или да се разберем с тях. Ако не можем да решим проблемите си днес, трябва да въведем вектора \"време\". Да не забравяме, че Заев също си създава врагове с премахването на така наречената \"антиквизация\". Ако ние настояваме да се спре и останалата част от \"македонизма\" това означава, че Заев няма да оцелее\", заяви политологът Огнян Минчев. \"Заев е по-скоро искрен. Идеологии, митове не се променят от днес за утре. Трябва да имаме предвид какви са целите на Македония. Нейната евроатлантическа ориентация е реална\", коментира и проф. Ангел Димитров. \"Нека видим какво постигнахме за 30 години-подкрепяли сме ги повече от всеки друг, но нямаме един нормален път, нямаме железница, стокооборот, бизнес отношения-трябва да решаваме това и да създаваме нови реалности, а чрез тях нови лостове за влияние. Проблемите между двете страни в кратък период от време няма да решим. Но можем да променяме условията\", заяви Минчев. \"Нас ни интересува Македония да не попада в руска орбита и силите, които биха я контролирали да вбиват клинове и да създават противоречия\", категоричен беше политологът. \"Никой не може да отрече, че след 1944 година се появява тази македонска държава, тя има собствен път и живот и още от самото начало едно отдалечаване от България. Въпреки всичко има пробиви, ,желание на някои макоденски историци да погледнат на миналото с нов, по-билзо до историческата истина, поглед\", коментира проф. Димитров. \"За нас е важно да бъде премахната стигмата да си българин в Македония, да има условия за свободно самоопределение\", каза още Минчев.", "date": "2019.02.05", "title": "О. Минчев: Нас ни интересува Македония да не попада в руска орбита"}
{"url": "https://www.faktor.bg/bg/articles/interaktivna-karta-pokazva-kade-sa-izvarsheni-nay-mnogo-ubiystva-na-zheni", "text": "София, Бургас и Пловдив са областите с най-много дела за убийства на жени в периода 2012-2017 г., а за същото време в Кърджали не е заведено нито едно дело за подобно престъпление, съобщава lex.bg. Това показва интерактивна карта, създадена от Българския хелзинкски комитет (БХК)= Картата е част от платформата ubita.org, в която ще се събират данни за убийствата на жени, каквито в момента официалната статистика не предоставя, както и ще дава възможност за преглед на броя на делата в окръжните съдилища и справка за постановените присъди по тях. Обобщените от БХК данни показват, че най-малко 102 присъди за умишлени убийства на жени от мъже са постановили окръжните съдилища в България в периода от 5 години. В 95% от случаите убийците са се познавали с жертвите, в 70% от тях – те са били в близки взаимоотношения – роднини, бивши или настоящи партньори – като в  44 на сто от прегледаните случаи извършителят е бивш или настоящ партньор на убитата жена. „Очевидна е корелацията между взаимоотношенията на убийците с техните жертви и извършените престъпления. На този фон, българският съд продължава да приема ревността за “смекчаващо вината обстоятелство”, което е недопустимо“, посочват от правозащитната организация. Прегледът на съдебната практика показва още, че всяка трета убита жена е била подложена на системно насилие, а всяка десета е търсила закрила от полицията именно от мъжа, който я последствие я е убил. 62% от жертвите са били убити в дома си. Платформата съдържа база данни със 141 осъдителни присъди по дела за умишлени убийства, опити за убийства и причиняване на смърт по непредпазливост, вследствие на нанесена телесна повреда. Пострадалите са жени на 14 или повече години, а извършителите са мъже. Данните показват, че в 53 от случаите жените стават жертва на нападение с нож, брадва или сатър, а 34 са били пребити. 23 жени са били удряни с тъп предмет – камък, бухалка, чук, 17 са удушени, а 10 са били застреляни. Има единични случаи и на жени хвърляни отвисоко и една, която е била хвърлена в кладенец. Базата данни позволява филтриране на съдебната практика по един или няколко критерия: съд, постановил присъдата; година на постановяване на присъдата; престъпление; връзка извършител-жертва; начин/средство за извършване на престъплението. Резултатите от търсенето се представят в списък, съдържащ информация за делото, какво е престъплението, кога, къде и как е извършено, връзка извършител-жертва, възраст на жертвата и възраст на извършителя. От БХК посочват, че платформата е отговор на спешната нужда от системно събиране на данни за случаите на убийства на жени, тъй като проблемът е неглижиран от властите, а официалната статистика не включва данни за случаите на домашно насилие и другите форми на насилие срещу жени. „Убийствата, като най-тежката форма на посегателство срещу личността, също не се документират и анализират през призмата на обусловените от пола на жертвата специфики. Липсата на данни и анализи спомага единствено за прикриване на мащабите на проблема, на факторите, които допринасят за неговата устойчивост и на начините за неговото премахване. БХК споделя разбирането, че е невъзможно да се борим срещу “невидими” проблеми. За да изкореним насилието, трябва първо да го направим видимо“, пишат от правозащитната организация.", "date": "2019.02.05", "title": "Интерактивна карта показва къде са извършени най-много убийства на жени"}
{"url": "https://www.faktor.bg/bg/articles/ivan-geshev-za-deloto-ktb-ne-se-strahuvame-ot-dokazatelstvata-i-ot-rabotata-si", "text": "Българската прокуратура не се страхува от делото за \"КТБ\" по същество. Не се притесняваме от доказателствата, които сме събрали в досъдебната фаза. Не се страхуваме от експертизите, от работата си. Това каза заместник-главният прокурор Иван Гешев по повод делото за \"КТБ\" и факта, че от май месец миналата година прокуратурата чете обвинителния акт по процеса. \"Четенето на обвинителния акт, което беше стара редакция в Наказателно-процесуалния кодекс, не съществува в нито една страна в Европейския съюз. Никъде това, което се случи тук, и което започна като комедия и беше на път да стан фарс - да се четат хиляди страници, не може да се случи. И точно заради това българските граждани имат това чувство за несправедливост, че нищо не се случва\", каза Гешев във връзка с влезлите в сила промени в НПК, които могат да прекратят четенето на акта. Очаква се решението да бъде взето по-късно днес. \"Не се страхуваме от нищо. Ако се страхувахме, ако имаше някакви проблеми, защитата и подсъдимите щяха да искат спешно процесът да тръгне. Те правят всичко възможно делото да се забави доста във времето. Вероятно разчитат да се реши с някакви извънправни способи, като смяна на политическата обстановка, смяна на длъжностни лица. Надяват се нещо да се промени. Има една приказка - удавник за сламка се хваща. Чакат нещо да се промени, защото по това дело нямат шанс на база на събраните доказателства Чакат някакво случайно събитие\", категоричен беше той. На въпрос дали прокуратурата се притеснява, че Цветан Василев все още е извън страната, Гешев отговори: \"Защо да ни притеснява, има задочна процедура. Надявам се до приключване на процеса на първа инстанция и в Сърбия да е приключила екстрадиционната процедурата. Не знам какви са проблемите там, но не са юридически\", разкри Гешев.", "date": "2019.02.05", "title": "Иван Гешев за делото \"КТБ\": Не се страхуваме от доказателствата и от работата си"}
{"url": "https://www.faktor.bg/bg/articles/marieta-raykova-e-noviyat-shef-na-spetssada", "text": "Съдия Мариета Райкова е новият шеф на Специализирания наказателен съд, след като получи 11 гласа от членовете на съдийската колегия на Висшия съдебен съвет (ВСС). Другата кандидатка – Мария Карагьозова от Софийския районен съд, не получи подкрепа от нито един съдебен кадровик.  Райкова досега бе зам.-шеф на спецсъда, който решава дела срещу банди, тероризъм и корупция. Кариерата й в съдебната система започва като следовател в Столичната следствена служба. През 2006 г. облича черната тога като съдия в Софийския районен съд, след това за малко правораздава и в Софийския градски. През 2015 г. печели конкурс за място в спецсъда и оттогава работи там. Едно от най-известните дела, които Райкова е гледала през годините, е това срещу лидера на \"Атака\" Волен Сидеров и заместника му Десислав Чуколов за хулиганство. Към настоящия момент тя се произнася по исканията за СРС, които в спецсъда са многобройни.  Райкова спечели симпатиите на съдебните кадровици с това, че по-добре познава проблемите на съда от конкурентката си Карагьозова, пише \"24 часа\". Шефът на Върховния касационен съд (ВКС) Лозан Панов не подкрепи нито една от кандидатките. Очаквайте подробности!", "date": "2019.02.05", "title": "Мариета Райкова е новият шеф на спецсъда"}
{"url": "https://www.faktor.bg/bg/articles/pocneft-hvarli-1-8-mlpd-v-ipa-c-i-kyupdictan", "text": "\"Дългocpoчнитe aвaнcи, дaдeни зa cyмa oт 125 милиapдa pyбли ($1,8 млpд.), ce явявaт пpeдплaтa пo влoжeниeтo нa ĸoмпaниятa в cъздaвaнoтo cъвмecтнo пpeдпpиятиe - oпepaтop нa инфpacтpyĸтypeн пpoeĸт пo eĸcплoaтaция нa нeфтoпpoвoдa в Kюpдcĸия aвтoнoмeн peгиoн нa Иpaĸ\", съобщит oт \"Pocнeфт\". Πpeз oĸтoмвpи 2017 г., пpипoмня vеѕtіfіnаnсе.ru, \"Pocнeфт\" и влacтитe нa Иpaĸcĸи Kюpдиcтaн зaявиxa нaчaлoтo нa peaлизaциятa нa пpoeĸтa пo eĸcплoaтaциятa нa пeтpoлoпpoвoд в peгиoнa. Дeлът нa pycĸaтa ĸoмпaния в cъвмecтнoтo пpeдпpиятиe мoжe дa cъcтaвлявa дo 60 нa cтo. Дpyгият yчacтниĸ в пpoeĸтa - КАR Grоuр, c дял 40%, щe cтaнe oпepaтop нa cъopъжeниeтo. \"Pocнeфт\" щe пoлyчи дocтъп дo yпpaвлeниeтo нa peгиoнaлнaтa тpaнcпopтнa cиcтeмa c мoщнocт 700 xиляди бapeлa нa дeнoнoщиe c плaниpaнo yвeличeниe нa ĸaпaцитeтa дo 950 xил. бapeлa нa дeнoнoщиe. Шeфът нa \"Pocнeфт\", Игop Ceчин, зaяви пo-paнo, чe влизaнeтo в тoзи пpoeĸт щe пoмoгнe зa дocтигaнe cтpaтeгичecĸитe цeли нa ĸoмпaниятa. Bĸлючитeлнo дa ce пoвиши eфeĸтивнocттa нa пeтpoлнитe дocтaвĸи дo пoтpeбитeлитe, в тoвa чиcлo oт Kюpдиcтaн дo нeфтoпpepaбoтвaтeлнитe зaвoди нa \"Pocнeфт\" в Гepмaния.", "date": "2019.02.05", "title": "\"Pocнeфт\"  наля $1,8 млpд в  Иpaĸcĸи Kюpдиcтaн"}
{"url": "https://www.faktor.bg/bg/articles/novini/svyat/avstriya-investitor-n1-v-makedoniya-gartsiya-treta-balgariya-dori-ne-e-v-parvite-5", "text": "Гръцките компании са инвестирали 473 милиона евро за двадесет години в Македония, наричана официално заради натиска от Гърция за името Бивша югославска република Македония (БЮРМ), показват данни на Националната банка на Македония, цитирани от Greek Reporter. България не е дори сред първите 5, става ясно от графиката. Гърция е третият най-голям инвеститор в БЮРМ за периода 1997-2017 година, независимо от трудностите, създадени от спора за името между двете страни. Преди Гърция са Австрия с инвестиции на стойност 637 милиона евро и Великобритания с 531 милиона евро. Общо, според данните, между 1997 и 2017 година директните чуждестранни инвестиции в страната възлизат на 4,7 милиарда евро. Гръцките представляват 10,1% от всички. В Македония оперират около 300 гръцки компании, предимно в сферата на строителството, телекомуникациите, текстилната индустрия, сферата на услугите и банковото дело. Придобиването на \"Стопанска банка“ от на Националната банка на Гърция, рафинерията ОКТА от Hellenic Petroleum и мобилния оператор \"Космофон“ от гръцката Cosmote Group са някои от най-големите бизнес сделки на Гърция в Македония досега.", "date": "2019.02.05", "title": "Австрия инвеститор N1 в Македония, Гърция - трета, България дори не е в първите 5"}
{"url": "https://www.faktor.bg/bg/articles/danail-kirilov-tvardeniyata-na-korneliya-ninova-sa-praven-absurd", "text": "Започва очевидно осъществяване на стратегия на БСП за компрометиране на предстоящите избори. Това каза председателят на Правна комисия и народен представител от ПГ на ГЕРБ Данаил Кирилов по време на пресконференция в централата на партията, предаде ра Агенция „Фокус“. „Както винаги се стремим да отговорим бързо на твърденията на опозицията. Надяваме се и нашите отговори да бъдат своевременни и да ги вземете предвид при отразяване на позициите на всички парламентарни сили в българския политически живот. По отношение на твърденията в пресконференцията на г-жа Корнелия Нинова можем да заявим, че те не ни изненадват с това, че са неверни. Не ни изненадват с това, че имат множество и правни и логически спекулации“, каза Кирилов. По думите му неприятното е, че започва очевидно осъществяване на стратегия на БСП за компрометиране на предстоящите два изборни процеса - тези, които са за избор на представители в ЕП и тези, които са за представители и органи в местната власт и местното самоуправление.  „Нищо вярно не представи на вашето внимание г-жа Корнелия Нинова и колегите, които й помагаха в това изложение. Напротив изложението беше в голяма степен правно абсурдно и въобще не кореспондираше със статута на внесените законопроекти по отношение на ИК, както и с направените предложения“, допълни още председателят на Правна комисия. Не повдигнахме въпроса за нова ЦИК, за да не оставяме в обществото съмнение, че търсим конюнктурно решение в полза на управляващите.  „Особено впечатляващо беше твърдението на г-жа Нинова, че ще направят искане за избор на състав на нова ЦИК. Уважаеми колеги, дебело подчертавам, че ние не повдигахме този въпрос, за да не оставяме в обществото каквото и да е съмнение, че търсим конюнктурно решение, което да е в полза на управлвяващите“, каза Кирилов.  Председателят на Правна комисия допълни, че избор на ЦИК е проведен по правилата на този Избирателен кодекс през март 2014 г.  „Вие си спомняте, че в тази процедура доминираха представителите на тогавашното управляващо мнозинство. Ние никога не сме изразявали по какъвто и да е начин отрицателно становище в тази връзка. Ние оспорвахме тогава процедурата във връзка с иновацията, която внесе г-жа Мая Манолова по отношение на т. нар. президентска квота в тези избори. В правилата, които разписа 42-ото Народно събрание по настояване на г-жа Манолова, отсъстват правила за публичен подбор и изслушване на кандидатите на президентската квота“, допълни Кирилов и уточни, че президентът Росен Плевнелиев е изпълнил симетрично правилата за двете квоти.", "date": "2019.02.05", "title": "Данаил Кирилов: Твърденията на Корнелия Нинова са правен абсурд"}
{"url": "https://www.faktor.bg/bg/articles/mariya-gabriel-nito-edna-darzhava-ne-mozhe-da-deystva-efektivno-samostoyatelno-za-bezopasnostta-v-internet", "text": "На 5-и февруари се отбелязва Международният ден за по-безопасен интернет, с който Европейската комисия е ангажирана чрез широк набор от дейности в рамките на Европейската стратегия за по-добър интернет за децата. Българският еврокомисар по цифровата икономика и общество Мария Габриел, която стартира на тази дата през миналата година европейска кампания #SaferInternet4EU, обяви днес създаването на нова експертна група за по-безопасен интернет за децата, предадоха от Представителството на ЕК в България. Понастоящем не съществува форум на държавите членки и техните компетентни национални органи, който конкретно и последователно да работи по предизвикателствата на безопасността на децата онлайн, да се обсъждат въпроси и се обменят добри практики. Групата ще се състои изключително от представители на държавите-членки (плюс Исландия и Норвегия) и задачата ѝ ще бъде да допринесе за политиката за по-безопасен за децата интернет, като предложи конкретни мерки и действия.  „На този ден сме съсредоточени повече от всякога върху начините за подобряване на безопасното и приобщаващо използване на цифровите технологии, особено сред децата и младите хора. Мотото за 2019 г. „Заедно за по-добър интернет“ ни напомня, че нито една държава, нито една организация не може да действа ефективно самостоятелно, когато става въпрос за безопасността в интернет. Координацията и сътрудничеството между държавите членки са изключително важни  и затова работата на експертната група ще бъде изключително ценна“, коментира комисар Мария Габриел. Тя обяви създаването на групата по време на посещението ѝ в белгийския център за по-безопасен интернет заедно с министъра на Белгия за цифровите технологии.  Българският еврокомисар посети и Европейското училище №4 в Брюксел, където се намира единствената секция с български ученици. Тя проведе дискусия с българчетата и техни френски връстници от средното училище за опасностите, които дебнат в интернет, и за начините да се предпазват от тях.  Децата представиха пред комисаря ни резултатите от съвместна творческа инициатива за изработването на плакат, посветен на Деня за по-безопасен интернет, с тяхното разбиране за безопасността онлайн и призив за действие към ангажираните институции и организации. Учениците показаха добри познания как да реагират при някои заплахи онлайн, но за много от новите научиха от дискусията с комисаря. Мария Габриел специално привлече вниманието на децата към основните правила за кибер хигиена и ги насърчи да споделят с родителите и учителите си винаги, когато се почувстват застрашени в интернет. След дискусията с българските ученици българският еврокомисар проведе граждански диалог с около 500 ученици от всички езикови секции в Европейското училище, в който представи резултатите от едногодишната си кампания #SaferInternet4EU (с обхванати 15 500 училища и близо 3 милиона европейци) и сподели за работата на Европейската комисия за осигуряването на по-безопасна и надеждна онлайн среда за децата.", "date": "2019.02.05", "title": "Мария Габриел: Нито една държава не може да действа ефективно самостоятелно за безопасността в интернет"}
{"url": "https://www.faktor.bg/bg/articles/tsenko-chokov-otnovo-shte-bade-izpraven-pred-sada", "text": "Бившият кмет на врачанското село Галиче Ценко Чоков отново ще бъде изправен пред съда, но по ново обвинение. Районната прокуратура в Бяла Слатина вече е внесла за разглеждане в съда обвинителен акт срещу него за документа измама, пише \"24 часа\". Според прокуратурата от 5 март 2012 до 16 декември 2013 г. Чоков като кмет на Галиче съставил официални документи с невярно съдържание. Сред тях имало пълномощни, различни декларации по Данъчно-осигурителния кодекс и по Закона за нотариусите и нотариалната дейност. Като упълномощители и декларатори в тях фигурирали трите имена и подписите на 14 души от различни населени места в страната. С действията си обвиняемият целял тези документи да бъдат използвани като доказателство за посочените в тях обстоятелства. Предстои съдът да насрочи разпоредително заседание по делото. Срещу Чоков, който в момента е в ареста, се води и друго дело. По него той е подсъдим като лидер на престъпна група за палежи, рекет и побой. Апелативният спецсъд го осъди на четири години и половина затвор. Сега предстои делото да бъде насрочено в апелативния спецсъд. Бившият кмет беше пуснат под домашен арест, но беше засечен в столично заведение. Това стана причина съдът да го върне обратно в килията, пише изданието.", "date": "2019.02.05", "title": "Ценко Чоков отново застава пред съда"}
{"url": "https://www.faktor.bg/bg/articles/novini/svyat/za-edna-sutrin-chetiri-zemetreseniya-na-balkanite", "text": "Четири земетресения отчете Европейският сеизмологичен център тази сутрин.  Два от трусовете бяха регистрирани в Гърция. Първият беше с магнитуд 5,4 по Рихтер и разтърси северозападната част на южната си съседка. Земетресението е станало в 4.26 часа, а епицентърът му е бил на 19 километра от крайбрежния град Превеза и на 294 километра северозападно от Атина. Земетресението също така е усетено в град Янина, където местната противопожарна служба инспектира района за възможни щети по пътищата или друга инфраструктура. Кметът на Превеза Христос Баилис заяви за радио Скай, че зоната е била разтърсена неотдавна от друг трус с магнитуд от 4,4. Няколко часа по-късно беше регистриран втори трус с магнитуд от 5,2 по Рихтер. Той беше усетен около 4.30 часа българско време в Югозападна Гърция, в близост до Лефкада. Дълбочина - 5 км. И при двата труса нямаше пострадали или нанесени сериозни щети.   Трети трус отчете Европейският сеизмологичен център тази сутрин. Земетресение от 4,2 степен по Рихтер е било регистрирано в окръг Малатия, Югоизточна Турция. По данни на сеизмологичната обсерватория Кандилли в Истанбул трусът е станал в района на град Аргуван в 8.17 часа на дълбочина от 5 километра. Земетресение беше регистрирано и в сеизмологичния район Вранча, Румъния. Tрусът е бил с продължителност няколко секунди и е усетен в Русе и в населени места на областта. В крайдунавския град най-осезаемо е било по високите етажи на сградите. Земетресението е било с магнитуд от 3,9 по Рихтер.", "date": "2019.02.05", "title": "За една сутрин - четири земетресения на Балканите"}
{"url": "https://www.faktor.bg/bg/articles/novini/svyat/otkriha-dve-otkradnati-koroni-v-kofa-za-bokluk", "text": "Шведската полиция съобщи, че кралските корони от XVII век, откраднати от катедрала миналата година, са намерени в кофа за боклук, предадоха Асошиейтед прес и ДПА. \"Всичко показва, че откраднатите погребални регалии на Карл IX са намерени в района на Стокхолм\", съобщи полицията, с уточнение, че работи да потвърди това. По данни на в. \"Афтонбладет\" регалиите - две корони и кълбо на стойност 65 милиона шведски крони (около 6,5 милиона евро) са открити в кофа за боклук в предградие на столицата от охранител. Те са взети за експертиза, информира БТА. В Окръжния съд на Ескилстун започна процес срещу 22-годишния заподозрян за кражбата. Той отрича обвиненията. Заради изследването на намерените корони процесът ще бъде отложен. Короните и кълбото, използвани за погребенията на крал Карл IX и кралица Кристина, бяха изложени в катедралата в град Стренгнес във витрина със сигнализационна система. Те бяха откраднати на 31 юли миналата година и обявени за международно издирване. Крадците, вероятно двама, са избягали с велосипеди, а след това с моторница. Единият заподозрян е заловен благодарение на ДНК, открита на местопрестъплението и на велосипед, използван от крадците за бягство. Заловен е и втори заподозрян, но срещу него не са повдигнати обвинения.", "date": "2019.02.05", "title": "Откриха две откраднати корони в кофа за боклук"}
{"url": "https://www.faktor.bg/bg/articles/veterani-zaplashvat-da-vdignata-vav-vazduha-televiziyata-na-amerikanski-general-v-belgrad", "text": "Сътрудниците на регионалната телевизия Н1 в Сърбия, собственост на бившия американски генерал Дейвид Петреъс, са получили писмо със смъртни заплахи за журналистите и техните семейства, които са определени като „антисърби“ и „предатели“, заради това, че медията вече е признала независимостта на Косово, както и заради начина по който отразява антиправителствените протести, които се провеждат в Сърбия в последно време, предава македонското радио МОФ, цитирано от Агенция \"Фокус\". Освен това в писмото имало заплаха, че сградата на телевизията ще бъде „вдигната във въздуха“. Писмото е подписано от „Белградски ветерани от войната през 1999 година“, а освен заканите в писмото имало и членска книжка от Съюза на военните ветерани на Сърбия. „Имате ли семейства? Убивате нашите деца и внуци, но май не сте наясно, че ако се стигне до рушене, вашата сграда ще е между първите, която ще бъде вдигната във въздуха, а може да стане така, че да останете и без вашите най-скъпи хора. Затова ние, ветераните, ви предупреждаваме да не си играете със съдбата на никого, защото вашата съдба е в нашите ръце“, се казва в писмото. Председателят на Съюза на военните ветерани Желко Вукелич заяви, че те не стоят зад заплахите и искат полицията да разследва случая. От Н1 казват, че са изпратили заплахите в полицията. Заплахите бяха осъдени и от сръбски журналистически асоциации, които поискаха спешно разясняване на случая от разследващите органи, както и публично осъждане на този акт от страна на висши държавни служители като президента Александър Вучич и премиера Ана Бърнабич. Според разпоредбите на Сръбския наказателен кодекс заплахата за сигурността чрез закани към лица, извършващи дейности от обществен интерес, предвижда лишаване от свобода от шест месеца до пет години.", "date": "2019.02.05", "title": "Ветерани заплашват да вдигната във въздуха телевизията на американски генерал в Белград"}
{"url": "https://www.faktor.bg/bg/articles/bsp-kato-oon-sme-nyama-da-vzemem-strana-v-spora-za-venetsuela", "text": "БСП споделя позицията на генералния секретар на ООН Антониу Гутериш, огласена преди час, а именно - че световната организация няма да взема страна в спора за Венецуела. Такъв коментар направи лидерът на БСП Корнелия Нинова след заседание на Изпълнителното бюро на партията по повод позицията на МВнР и събирането на Съвета по сигурността на МС. Не е работа на БСП да определя кой е президентът на трета държава, отсече Нинова. Тя цитира и еврокомисаря по външната политика Федерика Могерини, че Европа няма единно решение по въпроса, защото няма правомощия да признава държави и отделни институции. Това е в правомощията на всяка страна-членка поотделно. По думите на Нинова се спекулира с това, защото Европа не е взимала решение за Венецуела. Позицията на БСП е за ненамеса във вътрешните работи на трета държава, прилагане на международното право и върховенството на закона, както и решаване чрез диалог на проблема между управляващи и опозиция в латиноамериканската държава. Междувременно събитията във Венецуела отново предизвикаха  разминаване между изпълнителната власт и президента, след като Румен Радев призова вчера за неутралитет, а Външното ни министерство часове по-късно излезе с позиция в подкрепа на опозицията там.", "date": "2019.02.05", "title": "БСП: Като ООН сме, няма да вземем страна в спора за Венецуела"}
{"url": "https://www.faktor.bg/bg/articles/novini/balgariya/g-georgiev-prezidentat-se-konfrontira-s-natsionalnata-pozitsiya-na-balgariya-po-vaprosa-za-venetsuela", "text": "\"На проведеното днес извънредно заседание на Съвета по сигурността към МС правителрството взе решение да признае председателя на Националното събрание на Венецуела Хуан Гуайдо за временно изпълняващ длъжността президент до провеждане на честни президентски избори. Единствено представителите на президента са се въздържали\", съобщи специално за Faktor.bg заместник-министърът на външните работи Георг Георгиев.  \"Това на практика е конфронтация с националната позиция на България. Само преди дни президентът беше на държавно посещение в Португалия, искам да припомя, че тази страна има най-голям брой грждани във Венецуела и една такава позиция излага на риск техния живот. Интерсно каква позиция е заел по този въпрос в Лисабон българският президент\", попита Георгиев.  Той припомни, че именно Испания и Португалия са били страните, които подкрепиха България в нейната борба срещу \"Пакета \"Мобилност\", който ощетява българските превозвачи. \"Нещо повече, позицията за признаването на Гуайдо за временен президент до провеждане на избори е позиция на ЕС, позиция, базирана на основата на идеи и ценности. Означава ли, това, че президентът Радев поставя под съмнение и тези ценности\", беше коментарът на Георгиев. На въпрос, дали тази позиция на Радев би могла да дискредитира страната ни Георгиев отговори: \"По Конституция външната политика се формира и прокарва от правителството. Правителството ни изрази своевременно своята позиция и не мисля, че поведението на президента ще постави под съмнение репутацията на страната ни, но това, особено като се има предвид, които са страните, които заемат същата позиция като президента Радев, поставя много сериозни въпроси\".", "date": "2019.02.05", "title": "Г. Георгиев: Президентът се конфронтира с националната позиция на България по въпроса за Венецуела"}
{"url": "https://www.faktor.bg/bg/articles/otmenyat-v-11-oblastni-gripnata-epidemiya", "text": "11 области отменят грипната епидемия, съобщават от Министерството на здравеопазването. Това са София-град, Варна, Русе, Велико Търново, Кюстендил, Шумен, Видин, Плевен, Добрич, Сливен и Смолян.  Изключение в област Смолян прави единствено община Мадан, в която грипната ваканция остава. Епидемията се удължава и в Монтана, тъй като се отчита продължаващо нарастване на броя на заболелите.  Учебните занятия в областта се преустановяват от днес до края на седмицата. Пикът на грипа е отминал, но заболяването не трябва да се подценява, предупреждават от Министерството на здравеопазването.", "date": "2019.02.05", "title": "Отменят в 11 областни грипната епидемия"}
{"url": "https://www.faktor.bg/bg/articles/silen-trus-v-gartsiya", "text": "Около 4.30 българско време з еметресение с магнитуд от 5,2 по Рихтер разтресе Югозападна Гърция. Трусът е бил в близост до Лефкада, на дълбочина 5 км.  Засега няма данни за пострадали и материални щети, информира Нова телевизия.", "date": "2019.02.05", "title": "Силен трус в Гърция"}
{"url": "https://www.faktor.bg/bg/articles/spetssadat-reshava-dali-da-zapochne-po-sashtestvo-deloto-za-ktb", "text": "Специализираният съд решава дали да започне по същество мегапроцесът за фалита на КТБ. От май месец миналата година прокуратурата чете обвинителния акт и делото не започва по същество. От 22 януари в сила са законодателни промени, според които обаче няма да се чете обвинението в зала, а само сбит доклад на прокуратурата. Основен подсъдим по делото е банкерът Цветан Василев, който чака решение за екстрадиция в Сърбия.", "date": "2019.02.05", "title": "Спецсъдът решава дали да започне по същество делото за фалита на КТБ"}
{"url": "https://www.faktor.bg/bg/articles/novini/balgariya/bsp-iska-stariya-izboren-kodeks-i-nova-tsik", "text": "\"БСП ще открие процедура за смяна на състава на ЦИК и избор на нова комисия. Тази ЦИК вече е с изтекъл мандат, но се ослушва\", заяви лидерътна партията Корнелия Нинова. \"Процедурата трябва да се проведе не по-късно от един месец преди изтичане на мандата, тоест до 20 февруари 2019 г.\", коментира Нинова. Социалистите предлагат приетите промени в Изборния кодекс да се отложат и да остане да действа старият закон.  Левите ще сезират Венецианската комисия заради промените, които са пред второ четене в правната комисия.  По думите на Нинова досега решенията на избирателните комисии се вземат с две трети мнозинство, като това предполага участие на всички партии. С промените при падащ кворум тези решения ще се вземат с обикновено мнозинство. В някои от комисиите ГЕРБ  имат такова мнозинство, в други ще им трябват един-два гласа от някой партньор.  Така, според Нинова, елиминират другите партии от участие във вземането на решенията.", "date": "2019.02.05", "title": "БСП иска стария Изборен кодекс и нова ЦИК"}
{"url": "https://www.faktor.bg/bg/articles/novini/balgariya/na-izvanredno-zasedanie-ministerski-savet-prizna-huan-guaydo-za-darzhaven-glava-na-venetsuela", "text": "Съветът по сигурността при Министерския съвет проведе извънредно заседание във връзка със ситуацията във Венецуела. Той се председателстваше от министър-председателя Бойко Борисов, като в него участваха вицепремиерът и министър на външните работи Екатерина Захариева, представители на службите за сигурност и на президента на Република България, съобщиха от МС. Съветът излезе с позиция, че България изразява подкрепа за партньорите си в Европейския съюз и международната общност, които признават председателя на Националната асамблея на Боливарска република Венецуела Хуан Гуайдо, като временно изпълняващ функциите на държавен глава, с оглед скорошно провеждане на демократични избори за мирно разрешаване на кризата, предотвратяване на хуманитарна катастрофа, възпиране на по-нататъшна ескалация на напрежението и възможно масово насилие в страната. „Република България изразява своята солидарност към всички граждани на Венецуела, както и към гражданите на държавите членки на Европейския съюз, които живеят там. Това са над 1 милион души, предимно от Испания и Португалия – страни, които са надеждни партньори на България, за което има редица примери, като последният за това е подкрепата им за българската позиция в защита на българските превозвачи и транспортни работници“, се казва още в позицията на Съвета по сигурността. Документът беше подкрепен от всички членове на Съвета с изключение на представителите на президента.", "date": "2019.02.05", "title": "На извънредно заседание Съветът по сигурност при Министерски съвет призна Хуан Гуайдо за държавен глава на Венецуела"}
{"url": "https://www.faktor.bg/bg/articles/ofitsialno-edin-zaginal-i-16-raneni-pri-meleto-na-am-struma", "text": "16 души са ранени, а един е загинал при тежката верижна катастрофа на автомагистрала \"Струма\" край санданското село Дамяница, съобщиха от пресцентъра на Министерство на здравеопазването. Сигналът за инцидента, в който участваха над 20 моторно-превозни средства, бе подаден в 8.01 часа тази сутрин. По това време на района е имало гъста мъгла. По думите на директора на Областната дирекция на МВР в Благоевград старши комисар Николай Хаджиев, който даде брифинг от мястото на катастрофата, на момента видимостта е била между 2 и 4 метра. Веднага са изпратени 7 линейки на Центъра за спешна помощ в Благоевград. Впоследствие са изпратени още пет санитарни автомобила – от ЦСМП-Благоевград и ЦСМП-Кюстендил. На мястото на инцидента е сформирана площадка за медицински триаж на ранените. В 08.40 ч. започва транспорт на пострадалите. 13 от ранените са транспортирани до следните лечебни заведения: Жена на 47 г. с работна диагноза контузия на глава - в МБАЛ „Пулс“ в Благоевград Жена на 72 г. с работна диагноза фрактура на таз – в МБАЛ „Пулс“ Мъж на 51 г. с работна диагноза контузия на гръдния кош – в МБАЛ „Пулс“; Жена на 56 г. с работна диагноза политравма – в реанимацията на МБАЛ - Петрич Мъж на 45 г. с работна диагноза гръдна травма и контузия на глава – в МБАЛ - Сандански Мъж на 67 г. с работна диагноза контузия на гръден кош, бял дроб и гръбначен стълб – в МБАЛ - Сандански; Мъж на 69 г. с работна диагноза травма на глава и гръден кош – в МБАЛ - Сандански Мъж на 49 г. с работна диагноза гръдна травма и травма на глава – в МБАЛ - Сандански Жена на 42 г. с работна диагноза открита фрактура на подбредрица – в МБАЛ - Сандански Мъж на 32 г. с работна диагноза контузия на глава – в МБАЛ - Сандански Жена на 69 г. с работна диагноза фрактура на двете бедра и контузия на гръден кош – в МБАЛ – Сандански Жена на 59 г. с работна диагноза контузия на гръден кош и фрактура на ребра – в МБАЛ - Сандански Мъж на 47 г. с работна диагноза контузия на гръден кош и фрактура на ребра – в МБАЛ - Сандански Със собствен превоз са транспортирани други трима души. В 10.30 часа всички екипи на ЦСМП са освободени. УМБАЛСМ „Пирогов“ и Военномедицинска академия също са в готовност да приемат пациенти при необходимост, допълват от МЗ. \"Загиналият е мъж роден през 1964 година. Той е бил жител на област Благоевград\", каза още шефът на МВР-Благоевград. По думите му, мъжът е бил извън автомобила си, като най-вероятно се е опитвал да сигнализира на останалите шофьори, че е станала катастрофа, когато е бил ударен от товарен автомобил. Директорът на МВР-Благоевград допълни, че за момента няма данни за други загинали, а екипи на Национална следствена служба ще извършват процесуално-следствените действия, с които ще се установи причината за тежката катастрофа.  Предстои поетапно да бъде пускано движението по магистралата, като първоначално ще бъде освободено платното в посока ГКПП \"Кулата\", но за момента не е ясно кога ще се случи това. Комисар Хаджиев апелира към шофьорите при такива ситуации да карат със съобразена скорост и повишено внимание, за да бъдат избегнати инциденти.", "date": "2019.02.05", "title": "Официално: Един загинал и 16 ранени при мелето на АМ \"Струма\""}
{"url": "https://www.faktor.bg/bg/articles/boyko-noev-rusiya-nyama-da-strelya-po-detsata-parite-i-imeniyata-si-v-kushavel", "text": "Наред с еврото и Шенген, европейската отбрана ще бъде третият стълб на бъдещото ядро на Европа и България трябва да участва в процесите на нейното обсъждане от самото начало. Това каза пред БНТ бившият министър на отбраната Бойко Ноев. Според него въпросът за отбраната на ЕС и мястото на България в ЕС трябва да се обсъдят сериозно и без партийно разделение. Като най-подходящото място за това ще е Консултативният съвет за национална сигурност. \"Свидетели сме на началото на процеси на обединение от основатели на ЕС, като Германия и Франция. Те ще текат не само по линия на еврото и на Шенген, но и по военната интеграция. За България е от ключово значение да участва в тези процеси\", посочи Ноев. Той е убеден, че европейска армия ще има. Ноев коментира и излизането на САЩ от Договора за ликвидиране на ракетите с малък и среден обсег и последвалото заявление от Русия, че ще разработи нови ракети, които могат да поразяват цели в Европа. \"Тези ракети няма да бъдат използвани. Наивно е да мислим, че руският елит ще стреля срещу децата, парите и именията си, например в Кушавел\", каза Ноев. ***", "date": "2019.02.05", "title": "Бойко Ноев: Ще стреля ли Русия по децата, парите и именията си в Кушавел?"}
{"url": "https://www.faktor.bg/bg/articles/radev-obsadi-s-poslanik-rubin-strategicheskoto-partnyorstvo-mezhdu-sasht-i-balgariya", "text": "Президентът Румен Радев проведе работна среща днес на „Дондуков“ 2 с посланика на САЩ в България Ерик Рубин. Това съобщиха от пресцентъра на държавния глава. Срещата се състоя по инициатива на държавния глава и на нея бяха разгледани теми в рамките на стратегическото партньорство между България и САЩ, както и въпроси на глобалната и регионална сигурност, двустранното сътрудничество в икономиката, енергетиката и науката, процесът на модернизация на Българската армия.  Президентът Радев призова за засилване на двустранния индустриален и технологичен обмен и открои способностите на страната ни за много по-активно партньорство със САЩ в сферата на информационните и комуникационни технологии, науката и образованието в областта на високите технологии.", "date": "2019.02.05", "title": "Румен Радев обсъди с посланик Рубин стратегическото партньорство между САЩ и България"}
{"url": "https://www.faktor.bg/bg/articles/ds-politicheski-opasnite-litsa-ne-mozhe-da-gi-sadim-izprashtame-gi-v-tvo", "text": "Комунистическият режим е осъзнавал много добре, че не може да осъди редица свои противници по политически причини и затова ги е изпращал без съд и присъда в трудово-възпитателни общежития (ТВО, лагери). Това ставя ясно от документ от архивите на Държавна сигурност, който   публикува. Той представлява строго поверителна записка до Политбюро на ЦК на БКП от Георги Цанков, министър на вътрешните работи, относно: одобряване решение и инструкция за реда и изпращането в ТВО политически опасни лица, които не могат да бъдат съдени по обикновения ред от месец май 1951 г. В нея министър Цанков посочва, че има определена категория „бивши хора” от полицията, съда, прокуратурата, буржоазните парии, които „не могат да бъдат съдени по обикновения ред поради политически, оперативни или други съображения”. „Тези лица, разбира се, не бива да останат ненаказани и на свобода, още повече, че в настоящия момент на изострена класова борба, същите са особено опасни за обществения”, посочва още министъра. Той разяснява, че поради това се налага въпросните политически опасни лица да бъдат изпращани в ТВО чрез специално съставена за това комисия. Документът е включен в разширения електронен вариант на сборника „Държавна сигурност – войникът на партията”, документален сборник на Комисията по досиетата, 2015 г.", "date": "2019.02.05", "title": "ДС: Политически опасните лица не може да ги съдим, изпращаме ги в ТВО"}
{"url": "https://www.faktor.bg/bg/articles/es-otpuska-pet-miliona-evro-humanitarna-pomosht-za-venetsuela", "text": "Европейската комисия съобщи, че отпуска пет милиона евро хуманитарна помощ за Венецуела. Комисията ще открие свое хуманитарно представителство в столицата Каракас, добави говорител на институцията. Той отбеляза, че от миналата година насам ЕС е осигурил за Венецуела 40 милиона евро хуманитарна подкрепа, предназначена за най-бедните хора. Средствата ще послужат за спешни лекарски грижи, достъп до вода, почистващи средства и до училище. ЕК добавя, че вече пета година Венецуела е в икономически срив, нанесъл щети на образователната система и здравеопазването, довел до глад и недостиг на лекарства, до насилие и несигурност. Допълва се, че най-засегнати са децата, жените и възрастните хора.", "date": "2019.02.05", "title": "ЕС отпуска пет милиона евро хуманитарна помощ за Венецуела"}
{"url": "https://www.faktor.bg/bg/articles/prokuraturata-nyama-da-spira-politicheskata-kariera-na-evgeniya-baneva", "text": "\"Прокуратурата не смята да спира политическото развитие на никого\", коментира зам.-главният прокурор Иван Гешев по повод намерението на подсъдимата Евгения Банева да се кандидатира за евродепутат . \"Банева може да се развива в каквато иска посока\", отсече Иван Гешев. Николай и Евгения Баневи са в ареста с повдигнати обвинения за изпиране на над 1 млрд. и укриване на данъци. Преди два дни Банев съобщи на фейсбук страницата си, че инициативен комитет издига съпругата му за депутат в Европейския парламент. Тя участва и на предишните евроизбори, на които получи 0.276% от гласовете. Зма.-главният прокурор каза още, че в килията на Банева не е открит мобилен телефон. По-рано бе съобщено, че и двамата с мъжа ѝ имали телефони и си разменяли съобщения, като Банев дори го използвал да върти политика с руснаци.", "date": "2019.02.05", "title": "Прокуратурата няма да спира \"политическата кариера\" на подсъдимата Евгения Банева"}
{"url": "https://www.faktor.bg/bg/articles/novini/svyat/us-senat-blokira-reshenieto-na-tramp-za-speshno-izteglyane-na-sasht-ot-siriya-i-afganistan", "text": "Контролираният от републиканците Сенат на САЩ гласува снощи символична поправка, която силно се разминава с политиката на президента Доналд Тръмп, като се обявява срещу плановете му за спешно изтегляне на американските войски от Сирия и Афганистан, предаде Ройтерс. Със 70 гласа срещу 26 бе приета необвързваща поправка, предложена от лидера на републиканците в Сената Мич Макконъл, в която се казва, че горната камара продължава да вижда \"сериозна заплаха\" за САЩ в действията на екстремистките ислямистки групи в двете страни. В текста се признава, че има напредък в борбата срещу \"Ислямска държава\" и Ал Каида в Сирия и Афганистан, но се предупреждава, че прибързано изтегляне без ефективни гаранции за затвърдяване на победите там могат да дестабилизират района и да създадат вакуум, който да бъде запълнен от Иран или Русия. Призовава се президентът Тръмп да гарантира \"трайния разгром\" на тези опасни групировки, преди да предприеме изтегляне от двете страни, предава БТА. Приетата поправка е част от всеобхватен законопроект за сигурност в Близкия и Средния Изток, който се очаква да бъде гласуван в Сената съвсем скоро. За да стане закон, обаче, той трябва да бъде приет и от контролираната от демократите Камара на представителите, в която почти сигурно ще претърпи значителни изменения.", "date": "2019.02.05", "title": "US-сенат блокира решението на Тръмп за спешно изтегляне на САЩ от Сирия и Афганистан"}
{"url": "https://www.faktor.bg/bg/articles/novini/svyat/freedom-house-rusiya-i-kitay-sa-glavnite-vragove-na-demokratsiyata", "text": "Правозащитната организация Freedom House посочи в свой доклад за 2018 година, че Русия и Китай са главните врагове на демократичните права и свободи в света. В доклада се казва, че при Владимир Путин Русия провежда кампании за дезинформиране на анселението в различни страни преди и по време на избори, а също така си сътрудничи с сденофобски политически партии в Европа.  \"Главната цел на Русея е да разруши демократичните страни и институции, такива като ЕС, който е орентиран към запазване на правата и свободите в света\", се казва в доклада. Авторите посочват, че ситуацията с демокрацията е влошена в Иран, Азербайджан, Черна гора, Сърбия, Унгария и три от бившите съветски републики в Централна Азия.", "date": "2019.02.05", "title": "Freedom House: Русия и Китай са главните врагове на демокрацията"}
{"url": "https://www.faktor.bg/bg/articles/hilyadi-na-istoricheskata-mesa-na-papata-v-abu-dabi", "text": "В Обединените арабски емирства хиляди се стекоха, за да присъстват на историческата меса на папа Франциск на втория ден от посещението му там. Франциск е първият глава на Римокатолическата църква, който изнася служба на Арабския полуостров. \"Бог е наблизо\" - това послание отправи папата пред повече от 130 000 души на стадион \"Шейх Зайед\" в Абу Даби. \"Блаженствата не са за Супермени, а за хората, които срещат предизвикателства всеки ден\", отбеляза папата. Месата беше предавана на живо и в самолетите на авиокомпания \"Емирейтс\" на 10 000 метра височина.", "date": "2019.02.05", "title": "\"Бог е наблизо\" - това послание отправи папа Франциск пред стотици хиляди в Абу Даби"}
{"url": "https://www.faktor.bg/bg/articles/politika/hlyab-i-pasti/radev-e-klakyor-na-moskva-v-pozitsiyata-na-balgarski-prezident", "text": "Този човек(Румен Радев, б.р.) е не просто неопитен и напълно неподготвен за ролята, за която е избран. Той открито защитава чужди държавни интереси - очевидно без да се срамува от това. Никога не съм си позволявал да се изразявам неуважително към личността, заемала позицията президент на България. Дори когато на тази позиция бе Първанов - човек, чиито позиции категорично не споделях и не споделям. Как да изразя обаче възмущението си от Радев, съхранявайки уважение към институцията президент? Възможно ли е да си президент и непрекъснато да говориш в защита интересите на друга страна? Махнете санкциите срещу Русия, хайде махнете санкциите срещу Русия! Където и да отиде - две години наред. Хайде, напоследък поспря да маха санкциите - сега   довел нацията си до глад, унижение и масово напускане на страната. Венецуела, която има най-големите петролни залежи в света. Москва е силно заинтересувана от това режимът на Мадуро да остане на власт. Бихте ли ми казали една единствена причина, поради която Радев е заинтересован Мадуро да остане? Освен очевидната - че си позволява да бъде клакьор на Москва в позицията на български президент. Вместо да олицетворява - според прерогативите на президентската институция - суверенитета и достойнството на България. Дълго време аз лично бях толерантен към недостатъците на Радев като президент - поради неговата неопитност и очевидна потребност от познание и развитие до нивото на изискванията за президент на страната. Но толерантността започва да става опасна предвид позиции като тази, която Радев е заел по отношение на режима във Венецуела. Защото никъде по света няма да кажат \"Радев подкрепи диктатурата на Мадуро\". Всички ще кажат:  Дано поне българското правителство заеме позиция, която да спаси достойнството на България!", "date": "2019.02.05", "title": "Радев е клакьор на Москва в позицията на български президент"}
{"url": "https://www.faktor.bg/bg/articles/novini/balgariya/georgi-koritarov-balgariya-e-potopena-v-dalbok-sram-zaradi-maduriziraniya-rumen-radev", "text": "\"От вчера България е потопена в дълбок срам заради Румен Радев\". Това заяви в предаването си \"Свободна зона\" по ТВ Европа Георги Коритаров по повод позицията на президента за конфликта във Венецуела. \"Ключови западни страни от Европа и Латинска Америка, както и САЩ  подкрепиха самопровъзгласилия се за президент на Венецуела Хуан Гуайдо. Американският държавен секретар Марк Помпейо призова всяка държава да направи избор – дали е за  демокрацията във Венецуела, или иска тиранинът Николас Мадуро да продължи да управлява. Румен Радев беше избран за кандидат-президент според руски анализи. Той отговаряше на профила, който те показаха. Притеснително е обаче, че вече като държавен глава той се държи късогледо. Мадуризираният Румен Радев критикува Европейския съюз, в който България е страна-членка. ЕС е създаден на принципа на единна политика на външни отношения\", коментира журналистът.  \"Според конституцията на България, правителството е институцията, която ръководи външната и вътрешната политика на страната, а президентът трябва дава нейния израз. С позицията си за Венецуела, той дава антиконституционна заявка и елементарен ултиматум към ЕС, който има негативен ефект за държавата ни. Румен Радев представи ЕС като дестабилизиращ фактор, който носи страдания на Латинска Америка и на венецуелския народ, тръгвайки на остра конфронтация и подкрепяйки мадурщината\", каза още Коритаров.", "date": "2019.02.05", "title": "Георги Коритаров: България е потопена в дълбок срам заради мадуризирания Румен Радев"}
{"url": "https://www.faktor.bg/bg/articles/tsvetanov-na-sreshta-sas-zam-pomoshtnik-darzhavniya-sekretar-na-sasht-matyu-boys", "text": "Заместник-председателят на ГЕРБ и председател на ПГ на ГЕРБ Цветан Цветанов проведе среща със заместник-помощник държавния секретар на САЩ за Югоизточна Европа Матю Бойс. В началото на срещата двамата изразиха задоволство от скорошната им среща в София през месец декември 2018 г. Двете страни се обединиха около мнението, че редовните срещи и възможностите за обмен на мнения по различни въпроси способстват за издигане нивото на двустранните отношения между САЩ и България.  По време на днешната среща бяха обсъдени въпроси на двустранното сътрудничество - средата за сигурност в региона, евроатлантическите перспективи пред някои от балканските държави, както и възможностите за разширяване на сътрудничеството в политико-военната област. Това съобщиха от пресцентъра на ПП ГЕРБ.  Именно в този аспект американската страна изрази удовлетворение от наскорошното решение на Народното събрание за предоставяне на мандат на българското правителство за започване на преговори с американската държава за закупуване на изтребителите Ф-16. От американска страна беше препотвърдена високата оценка за българския парламент, изразил подкрепа към Министерския съвет на Република България и Работната група по избора на изтребител, препоръчала започването на преговори за закупуване на Ф-16 за нуждите българските ВВС. България би закупила най-висок клас самолет, гарантиращ геополитическата стратегическа визия на страната през следващите десетилетия. Помощник-държавният секретар Матю Бойс изрази благодарност и подкрепа за правителството и лично на премиера Бойко Борисов в тази насока и изказа благодарност на Цветан Цветанов за активната му парламентарна дейност.  В разговора бяха обсъдени и регионални аспекти на сигурността през призмата на реалните и потенциални асиметрични заплахи за региона от страна на трети държави. Приносът на Българското председателство на Съвета на ЕС през първата половина на 2018 г. по отношение на Западните Балкани беше високо оценен. Именно евроатлантическата ориентация на държавите от региона е гаранция за просперитет и устойчиво демократично развитие. В тази връзка беше приветствано придвижването на Македония към НАТО, както и цялостния контекст на българо-македонските двустранни отношения. Бяха обсъдени и въпроси на сигурността и многостранните отношения и в Черноморския регион.  Утре срещите на председателя на ПГ на ГЕРБ Цветан Цветанов с висши представители на администрацията във Вашингтон продължават по програма. В утрешния ден Цветанов ще вземе участие и в конференция по сигурността в Сената на САЩ, организирана от влиятелния сенатор-републиканец Джеймс Инхоф.  Припомняме, че в четвъртък заместник-председателят на ГЕРБ Цветан Цветанов ще участва за шеста поредна година в Годишната молитвена закуска с американския президент Доналд Тръмп. Тази година в делегацията участват и председателят на ДПС Мустафа Карадайъ, депутатите Пламен Нунев и Жельо Бойчев, зам.-министърът на спорта Ваня Колева и зам.-кметът на София Тодор Чобанов.", "date": "2019.02.05", "title": "Цветанов на среща със зам.-помощник държавния секретар на САЩ Матю Бойс"}
{"url": "https://www.faktor.bg/bg/articles/sotsiolog-1", "text": "Последното проучване на „Медиана” показва, че хората предпочитат кабинета „Борисов 3” да изкара мандата си. Избирателите искат да накажат ГЕРБ, но не виждат алтернатива, коментира в ефира на бТВ социологът Кольо Колев. В анкетата „Медиана” е питала хората как ще гласуват, ако парламентарните избори са утре, а не за кого ще гласуват на европейските избори, защото се очаква те да бъдат партийно оцветени, уточни Колев. Резултатът е почти пълно изравняване в силите на БСП и ГЕРБ. Фактът, че ще има висок политически заряд на изборите за Европейски парламент доказва и заявената висока активност от 41,3%, коментира социологът. Според Кольо Колев скандалът „Ало, Банов съм” ще рефлектира по-скоро негативно върху управляващите.", "date": "2019.02.05", "title": "Медиана: Избирателите искат кабинетът \"Борисов 3\" да изкара мандата си"}
{"url": "https://www.faktor.bg/bg/articles/tramp-planira-da-nominira-deyvid-malpas-za-shef-na-svetovnata-banka", "text": "Президентът Доналд Тръмп ще обяви номинацията на Дейвид Малапс за ръководител на Световната банка, съобщиха електронното издание \"Политико\" и агенциите Блумбърг и Ройтерс. Администрацията на Тръмп е уведомила акционерите на Световната банка, че президентът възнамерява да избере висшия служител от Министерството на финансите Дейвид Малапс като кандидат на САЩ, който да оглави международния кредитор, посочват източници, запознати с решението. Номинацията на Малпас би поставила лоялен на Тръмп човек и отявлен скептик към многостранните финансови институции начело на Световната банка, която пое ангажимент за близо 64 млрд. долара под формата на помощи за развиващите се страни до края на предходната финансова година на 30 юни 2018-а, посочва Ройтерс. Електронното издание \"Политико\" (Politico), което за първи път съобщи за решението, заяви, че самата кандидатура ще бъде оповестена официално в сряда - ден след обръщението на Доналд Тръмп  за \"Състоянието на съюза\". Говорителите на Белия дом и Министерството на финансите на САЩ отказаха коментар на тази информация. Преди време Дейвид Малпас разкритикува Световната банка и Международния валутен фонд като прекалено големи и твърде неефективни, което обаче може да усложни одобрението на неговата кандидатура от изпълнителния съвет на водещата международна финансова институция. Той също така е критик и на мултилатерализма и на Китай. През последните две години Малпас настояваше Световната банка да спре кредитирането на Китай, който според него е твърде богат за подобна помощ. Китай обаче е третият по големина акционер на Световната банка след Япония, с около 4,5% дял от гласовете. На САЩ традиционно се предоставя правото да назначава ръководителя на Световната банка. Европейски дипломатически източник заяви пред Ройтерс, че администрацията на Тръмп е уведомила няколко столици за номинацията на Дейвид Малпас, добавяйки, че европейските акционери в банката вероятно няма да я блокират. Малпас или който и да е друг кандидат на САЩ за този пост ще трябва да получи одобрение от 12-членния изпълнителен съвет на Световната банка. Въпреки че Съединените щати притежават контролен дял от 16% от гласовете на борда и традиционно предлагат лидера на Световната банка, могат да се появяват сериозни предизвикателства. Ако бъде одобрен, Дейвид Малпас - водещ дипломат на Министерството на финансите на САЩ и заместник-министър по международните въпроси - ще замести бившия президент на Световната банка Джим Йонг Ким. Ким беше номинира за поста от бившия президент на САЩ Барак Обама през 2012-а година, но се оттегли изненадващо от Световната банка на 1-ви февруари, за да се присъедини към фонда за частни инвестиции Global Infrastructure Partners повече от три години преди края на неговия мандата. Това стана факт на фона на различията му с администрацията на Донадл Тръмп по отношение на изменението на климата. На негово място беше назначена българката Кристалина Георгиева за временно изпълняващ длъжността президент на Световната банка. Тя ще остане ръководител на институцията докато през пролетта не бъде избран титуляр на поста на подалия изненадващо оставка Джим Йон Ким. 62-годишният Деивд Малпас беше икономически съветник на Тръмп по време на предизборната кампания през 2016-а година. Преди това той работи като главен икономист в инвестиционната банка Bear Stearns and Co. преди нейния срив през 2008-а година и беше служител в Министерството на финансите и в Държавния департамент по време на президентите Роналд Рейгън и Джордж Буш-старши.", "date": "2019.02.05", "title": "Тръмп номинира за шеф на Световната банка отявлен скептик и критик на мултилатерализма на Китай"}
{"url": "https://www.faktor.bg/bg/articles/komik-e-favorit-za-prezident-na-ukrayna", "text": "Украински комик, който играе президента на страната в телевизионен сериал, е настоящият фаворит за поста в реалния живот след изборите на 31 март, сочат последните социологически проучвания, предаде АФП. Срокът за регистрация на кандидатите изтече в понеделник, а анкетите показват, че актьорът Владимир Зеленски изпреварва бившата премиерка Юлия Тимошенко и настоящия държавен глава Петро Порошенко. Но с рекордния брой участници в надпреварата резултатите от вота остават непредсказуеми. „30 души са регистрирани – рекорд в досегашната история“, обяви говорителят на Централната избирателна комисия Константин Кивренко, който допълни, че са подадени документите на 40 потенциални кандидати. Зеленски (40 г.) залага на широкоразпространеното недоволство от политическата класа в страната и бавния темп на реформите. Различните сондажи му дават между 19 и 23%, докато Тимошенко и Порошенко са няколко пункта зад него съответно на второ и трето място. До голяма степен Владимир Зеленски дължи популярността си именно на телевизионния сериал „Слуга на народа“, в който играе президента на Украйна. Кандидатурата му за държавен глава е издигната от наскоро регистрирана популистка партия със същото име. Междувременно Юлия Тимошенко обвини настоящия президент на Украйна Петро Порошенко в корупция. Според нея Порошенко е използвал своя пост, за да се облагодетелства, а сътрудници на президента участват в мащабни опити за купуване на избиратели с цел осигуряване на преизбирането му на президентските избори на 31 март. Тимошенко твърди, че на граждани са обещавани по 1000 гривни ($37), ако гласуват за Порошенко, и добави, че е поискала от вътрешното министерство да проведе разследване. Канцеларията на Порошенко бързо опроверга твърденията на Тимошенко.", "date": "2019.02.05", "title": "40-годишен комик е фаворит за президент на Украйна"}
{"url": "https://www.faktor.bg/bg/articles/kremal-bezrazlichen-kam-mladite-v-rusiya", "text": "Кремъл не смята, че е висок процентът на жителите на Русия, които искат да емигрират, пише в заглавие \"Аргументи недели\". Прессекретарят на президента Путин Дмитрий Песков нарече \"не толкова висок показател\" данните, според които 41 на сто от младите хора искат да се изселят от Русия, посочва \"Комерсант\", цитиран от БТА. Песков заяви, че не смята за показателни резултатите от проучването на социологическия център \"Левада\", според чиито експерти 41 на сто руски граждани от 18 до 24 години искат да заживеят постоянно в чужбина, отбелязва \"Труд\". Кремъл \"не се притеснява от тези цифри\", не се интересува от нагласите сред младежта, на която ѝ се ще \"да си вдигне чукалата\", гласи изводът на \"Свободная пресса\". По повод коментара на Песков вестникът пише: \"Оптимизмът по принцип, естествено, е хубаво нещо, помага в работата и в личния живот. Още повече, щом собствената ти дъщеря Елизавета отдавна вече живее и учи в Париж и засега не гори от желание да се върне в страната, в която работи татко\". \"Ние обаче сме хора по-обикновени и щом почти половината хора, с които е прието да свързваме бъдещето на страната, мечтаят да я напуснат, това буди известна тревога\", добавя изданието. В Русия, \"нямаш ли сериозни връзки, едва ли те очаква фантастичната кариера на сенатора Рауф Арашуков или на сина на Валентина Матвиенко\", оглавяваща руския сенат, констатира електронният вестник. Синът на Валентина Матвиенко Сергей е бизнесмен, според медиите - доларов милиардер. Руският сенатор от кавказката Карачаево-Черкезка република Рауф Арашуков бе арестуван през януари за кражба на гориво от \"Газпром\" на стойност 30 милиарда рубли. \"Чудовищното финансово разслояване в Русия и отдавна ръждясалите, демонтирани поради ненужност социални асансьори\" провалят всички планове за реформи в икономиката на страната, изтъква \"Свободная пресса\". Нагласите за емиграция сред руската младеж нарастват и това не е безобидна тенденция, смята \"Ведомости\". Желанието за изселване невинаги се осъществява, но растящата готовност за заминаване сред младежта - най-активната част от населението, склонна към риск и иновации, необходими за развитието на страната, - не може да не буди тревога, пише всекидневникът в редакционен коментар, цитиран от Би Би Си. Русия я напускат най-квалифицираните и амбициозни млади хора. Делът на висшистите сред тях е висок - от 30 на сто (заминаващи за балтийските държави) до 50 процента ( в Австралия, Канада, Франция). Освен това официалната статистика не отчита заминалите да учат или да работят временно, които са останали там, се казва в материала. При това руските емигранти не желаят да се връщат, констатира \"Ведомости\". Данни от допитвания потвърждават, че изтичането на мозъци от Русия продължава и може да затрудни технологическия пробив, анонсиран от първите лица на страната, предупреждава вестникът. Седем на сто от хората в Русия със сигурност искат да се преселят в друга страна, а още 10 на сто по-скоро желаят това, отколкото не. Не виждам нищо трагично в тези цифри. Защото от тях следва, че 82 процента от гражданите на Русия не искат да емигрират, пише наблюдател на \"Московский комсомолец\". Това съвсем не прилича на страна, в която голям дял от населението просто мечтае да избяга, коментира той. Авторът обаче добавя, че днес руското общество е в дълбока морална криза. \"Продължителен конфликт по периметъра на границите ни. Икономика, която упорито отказва да расте. Постъпателно свиване на възможностите за развитие на бизнеса. Не съвсем здрава вътрешнополитическа атмосфера. \"Непрозрачно\" бъдеще. Всичко това, взето заедно, не съдейства за добра емоционална нагласа на страната и подхранва емиграционните нагласи сред най-мобилната част от обществото\", заключава коментаторът.", "date": "2019.02.05", "title": "Кремъл безразличен към младите в Русия: Който иска - да си вдига чукалата..."}
{"url": "https://www.faktor.bg/bg/articles/demokratichna-balgariya", "text": "\"Демократична България\" настоява България да се присъедини към Германия, Франция, Испания, Великобритания и другите европейски страни, които признаха Хуан Гуайдо за временен президент на Венецуела до провеждането на честни и прозрачни президентски избори. \"Авторитарният комунистически режим на Мадуро обезкърви една богата на петрол страна, прогони от страната, заради глада стотици хиляди хора и е време да си ходи. Самият Мадуро организира предсрочни президентски избори, до които не допусна основни опозиционни кандидати. Те не бяха признати от Европейския съюз и затова той не е законен президент на страната\", припомнят от \"Демократична България\". \"Макар и дошла късно, и доста плаха, позицията на Министерството на външните работи е стъпка в правилната посока. Очакваме премиерът Борисов да подкрепи публично правото на венецуелците на свободни избори и да признае Хуам Гуайдо за легитимен временен президент\", пише в позицията на \"Демократична България\". Окачествяваме като срамна и скандална позицията за \"изчакване\" на президента Радев, който отново изпъкна като рупор на путинската дипломация, а не като държавен глава на страна от ЕС и НАТО, заявяват от обединението на \"Да, България\", ДСБ и \"Зелените\". В позицията се припомня, че онзи ден се навършиха 22 години от оставката на Жан Виденов, който подобно на Мадуро доведе страната си в положение на хиперинфлация, бедност и икономическа разруха. Тогава България стъпи на краката си благодарение и на подкрепата на международната демократична общност. Длъжни сме да направим същото и да помогнем на венецуелците да започнат да изграждат страната, икономиката и институциите си след безпросветния погром на Чавес и Мадуро, призоват от обединението.", "date": "2019.02.05", "title": "Демократична България: Очакваме Борисов лично до обяви подкрепата си за Хуам Гуайдо"}
{"url": "https://www.faktor.bg/bg/articles/zhena-umishleno-e-prichinila-ogneniya-parizhki-ad-v-eliten-kvartal", "text": "Жена е арестувана заради пожара в Париж, който уби най-малко осем души, предаде Би Би Си. Властите във френската столица потвърдиха смъртта на още един човек и заявиха, че броят на пострадалите вече е над 30 души. Сред ранените има и пожарникари. От прокуратурата заявиха, че престъплението не е свързано с тероризъм, а най-вероятната версия е криминално деяние. Оцелели от Ада разказаха, че ситуацията е била апокалиптична. \"Възрастни хора и деца плакаха и викаха за помощ през прозорците\", посочи мъж, нарекъл се Жан-Кристоф. Кметът на Париж Ан Идалго изрази съболезнования към близките на загиналите и пожела бързо възстановяване на пострадалите. Сградата, превърнала се в горящ ковчег, се намира в елитен квартал на главния град на западноевропейската държава. От нея се виждат Айфеловата кула, стадионът \"Сен Жермен\" и други забележителности на града.", "date": "2019.02.05", "title": "Арестуваха жена за апокалиптичния огнен ад в Париж с осем загинали"}
{"url": "https://www.faktor.bg/bg/articles/toma-bikov-1-6", "text": "След като Румен Радев излезе с позиция в подкрепа на Мадуро е редно да си зададем един основен въпрос - къде е българският национален интерес в тази негова позиция? Оставяме настрана, че Мадуро е президент на държава, която за една година е регистрирала  Този факт изтрива загрижеността на българския президент за благоденствието на венецуелския народ. Впрочем, Радев който винаги е загрижен за икономическата разруха в България, която се изразява в 4 процента икономически растеж, под 3 процента инфлация и около 5 процента безработица, застава твърдо зад Мадуро, който доведе страната си до истинска хуманитарна криза. Оставяме на страна цивилизационния избор. Защото позицията на Радев не е за неутралитет, а е коренно противоположна на позицията на 26 от 27 държави от ЕС и е почти същата като руската и турската. И тук идва въпросът - къде е българският национален интерес в тази позиция. Очевидно България няма интереси във Венецуела. Русия и Турция може и да имат, но България няма. България има интереси в Европа. Имаме интерес от това да бъдем солидарни с целия ЕС, като тази солидарност няма да ни струва нищо. Нито стокооборотът ни с Венецуела ще пострада, нито ще загубим стартегически позиции там. Нашата позиция не е решаваща за Мадуро, но ще покаже принадлежност - дали сме в Европа или сме в Азия. Позицията на Радев ще подрони авторитета ни в ЕС абсолютно безсмислено за нас. И сега   в своята позиция. Отвъд клишетата за международното право, социалистическата солидарност и световния мир. Той трябва да каже ясно какво конкретно печели България ако излезе с неговата позиция. Защото е ясно какво ще загуби - авторитет и доверие отстрана на партньорите в ЕС, с които имаме много повече общи интереси, отколкото с Венецуела.", "date": "2019.02.05", "title": "Радев, имаме интерес да бъдем солидарни с целия ЕС, а не с Мадуро"}
{"url": "https://www.faktor.bg/bg/articles/mvnr-balgariya-podkrepya-prehoda-kam-demokratichno-upravlenie-vav-venetsuela", "text": "Министерството на външните работи на Република България е убедено, че венецуелският народ трябва да получи правото сам да определи своето бъдеще, основано на принципите на демократичната и правовата държава. По официални данни Венецуела са напуснали вече около 4 млн. души. Инфлацията е на път да достигне 1,7 милиона процента. Липсват хранителни стоки, лекарства, питейна вода - страната е изправена пред огромна хуманитарна криза. На 26 януари 2019 г. ЕС, включително България, призова за спешно провеждане на свободни, прозрачни и честни президентски избори във Венецуела. Държавите-членки посочиха, че ако не бъде обявено организирането на нови избори, в рамките на следващите дни, ще предприемат действия, включително по въпроса за признаване на ръководството на страната в съответствие с член 233 от Конституцията на Венецуела. В резолюция, приета с 439 гласа „за“, срещу 104 гласа „против“ и 88 „въздържал се“, Европейският парламент заяви пълната си подкрепа за Националното събрание като единствения легитимен демократичен орган на Венецуела и призна Хуан Гуайдо като легитимен временен президент в съответствие с венецуелската конституция. Николас Мадуро, който през 2018 г. бе избран на вот, обявен за легитимен от ЕС, САЩ, Аржентина, Бразилия, Канада, Колумбия и други латиноамерикански държави, вече съобщи, че няма да се съобрази с призива за организиране на нови и прозрачни президентски избори. Вярваме, че г-н Хуан Гуайдо, председател на Националното събрание, като изпълняващ функциите временен президент на Венецуела, ще насрочи провеждането на свободни, честни и демократични президентски избори в съответствие с конституцията. МВнР е инициирало съгласувателна процедура за проект на решение, с което да се подкрепи прехода към демократично управление във Венецуела, основан на върховенството на правото и зачитането на човешките права.", "date": "2019.02.05", "title": "МВнР: България подкрепя прехода към демократично управление във Венецуела без Мадуро"}
{"url": "https://www.faktor.bg/bg/articles/severna-koreya-ne-e-spryala-izpalnenieto-na-raketnata-si-programa", "text": "Северна Корея не е спряла изпълнението на ядрената и ракетната си програма и се опитва да ги направи неуязвими от евентуални военни удари, гласи поверителен доклад на инспектори на ООН за санкциите, цитиран от Ройтерс. Докладът е подготвен за Комитета по санкциите към Съвета за сигурност и агенция Ройтерс се е запознала със съдържанието му. Документът е внесен преди очакваната втора среща по-късно този месец на президента на САЩ Доналд Тръмп със севернокорейския лидер Ким Чен-ун. След първата им среща през юни 2018 г. Ким обеща да работи за премахване на ядрените оръжия на Северна Корея, а Тръмп се похвали, че е постигнал \"огромен напредък\" със Северна Корея. Инспекторите посочват в доклада, че Пхенян \"използва цивилни съоръжения, включително летища, за сглобяване и изпробване на балистични ракети с цел да предотврати поразяващи удари срещу малък брой идентифицирани обекти за производство и сглобяване на ракети и ядрени оръжия\". Инспекторите са намерили доказателства за \"трайна тенденция от страна на КНДР да разпръсва обектите за сглобяване, складиране и изпитания\". \"Тя продължава да нарушава резолюциите на Съвета за сигурност с трансфери от кораб на кораб на петролни продукти и въглища. Тези нарушения правят неефективни санкциите на ООН\", констатират инспекторите. Те посочват като пример еднократен трансфер на 57 600 барела забранен от санкциите петролен продукт на стойност над 5,7 милиона долара. В доклада Северна Корея е обвинена също, че нарушава оръжейното ембарго на ООН и се опитва да продава широка гама военна техника на въоръжени групи и правителства в Близкия изток и Африка, както и леки и малки оръжия на Либия, Судан и бунтовниците хуси в Йемен, предаде Нова телевизия. Инспекторите на ООН отбелязват също, че КНДР заобикаля финансовите санкции, като използва кибератаки за трансфери на пари и криптовалути. На Северна Корея е наложена забрана да внася луксозни стоки. Затова инспекторите разследват появата на относително нова лимузина Rolls-Royce Phantom в Пхенян миналия октомври.", "date": "2019.02.05", "title": "Северна Корея не е спряла изпълнението на ракетната си програма"}
{"url": "https://www.faktor.bg/bg/articles/biser-petkov-nyama-da-se-pishe-nov-kodeks-na-truda-shte-se-osavremenyat-samo-nyakoi-ot-normite", "text": "Предстои трета поредна среща между работодатели, синдикати и Министерството на труда по отношение на промените в трудовото законодателство, съобщи пред БНТ социалният министър Бисер Петков. Той обясни, че предложенията за промени в Кодекса на труда са много, но ще се търси общият знаменател. Няма да се пише нов Кодекс на труда, а ще се опитаме да го подобрим и да го съобразим с настъпващите промени в практиката, да осъвременим някои от нормите, като ще търсим общия знаменател, т.е. теми, които са взаимно приемливи със социалните партньори, обясни социалният министър. \"Целта на МТСП е да насърчи социалния диалог като основния елемент на този социален диалог е колективното трудово договаряне, т.е. двете страни да постигат съгласие. В предложенията, които постъпиха има взаимно изключващи се, диаметрално противоположни. На този етап ние ще ги оставим тези въпроси настрана и ще търсим съгласието. Това, което е необходимо от една страна да се запази нивото на защита на трудовите права на работещите българи. От друга страна, да се даде по-голяма гъвкавост, която е съобразена с новите реалности на пазара на труда и която ще направи България конкурентноспособна с другите държави в привличането на работна сила, която ни е необходима\", заяви Петков. По отношение на предложението на работодателите за така наречените \"нулеви часове\", министър Петков обясни, че това са нови отношения за Европа и разговорите по темата продължават. \"Това е вид трудов договор, който е доста разпространен във Великобритания и някои други европейски държави. Това е нова атипична форма на заетост, която набира популярност и означава, че работодателят не поема конкретен ангажимент за работно време за осигуряване на заетост, работникът е на разположение и работодателят, когато има нужда, има работа, той го повиква, за да я изпълни и я заплаща. Това е вид трудов договор с ниска степен на ангажираност на работодателя по отношение на осигуряването на съответната заетост, като този вид договори са обект на дебати в европейски мащаб. ЕК е предложила една нова директива за прозрачни и предвидими условия на труд, която е във финалната фаза на процеса на приемане\", завърши министърът.", "date": "2019.02.05", "title": "Бисер Петков: Няма да се пише нов Кодекс на труда, ще се осъвременят само някои от нормите"}
{"url": "https://www.faktor.bg/bg/articles/maduro-vaorazhavame-2-miliona", "text": "Президентът на Венецуела Николас Мадуро изключи да се оттегли от поста си, или да насрочи нови президентски избори в интервю пред испанска телевизия. „Не приемам ултиматуми от никой. Международната политика не се базира на ултиматуми. Защо Европейският съюз дава нареждания на друга държава?“ – заяви той, визирайки заплахата на Брюксел да признае лидера на опозицията Хуан Гуайдо за държавен глава на южноамериканската страна, ако там не се насрочат „свободни“ избори в рамките на осем дни, пише електронното издание на вестник El Pais. Срокът изтече в полунощ в неделя и сега се очаква Съюзът да признае официално Гуайдо, който се самообяви за временен президент миналата седмица. Испанският премиер Педро Санчес вече го направи в понеделник сутринта. Както пише изданието, в края на шоуто водещият е набрал Гуайдо пред Мадуро, но неговият телефон е бил изключен и венецуелският президент е оставил съобщение на гласовата поща: „Помисли си добре какво правиш, ти си млад човек, имаш много години борба пред себе си. Не причинявай повече щети на страната. Откажи се от стратегията за преврат. Престани да имитираш президентство, за което никой не е гласувал. И ако искаш да допринесеш с нещо, седни лице в лице с мен на масата за преговори. Политиката не е игра за момченца, тя изисква голяма отговорност и голяма мъдрост. Така че те призовавам, не допускай чужди правителства и старите лидери на десните да те използват“. Вестникът отбелязва, че по време на интервюто, Мадуро е атакувал легитимността на претенциите на Гуайдо за лидерство. „Има само един президент на Венецуела“, заяви той. „Този човек не е легитимен според нито един закон. Клоунада е да се обявиш за президент на площада. Той няма конституционни, законови, церемониални, или формални основания“. Според Мадуро, „те се опитват да ни разделят и да предизвикат интервенция, която да инсталира марионетен режим. Искат да създадат впечатлението в международните медии, че съществува паралелно правителство, но реално такова не съществува“. Президентът на Венецуела твърди, че мобилизацията на опозицията и обявяването на Гуайдо за временен държавен глава са част от опит за преврат. „Това е много опасна кампания, като тази, която осъществиха в Либия“, предупреди той. Мадуро също така защити решението си да въоръжи граждански милиции. „Това са въоръжени хора, които се организират в кварталите, фабриките, университетите. Два милиона. Има 50 хиляди единици, всяка със сержант. Хората вече се въоръжават“. Относно риска за гражданска война, президентът заяви: „Това не зависи от нас“ и обясни, че „всичко зависи от това колко луди и агресивни са северната империя и нейните съюзници. Те искат да се върнат в XX век, да ограбят нашите природни ресурси. Това не може да се случи“. Мадуро посочи, че е направил „хиляди публични и лични предложения“ да разговаря с венецуелската опозиция и правителството на САЩ, което, както вярва той, отхвърля офертите заради расизма си. „Белите националисти, които управляват Белия Дом, изобщо не уважават нашия народ“.", "date": "2019.02.05", "title": "Мадуро: Въоръжаваме 2 милиона - в кварталите, фабриките, университетите"}
{"url": "https://www.faktor.bg/bg/articles/timoshenko-s-tezhki-obvineniya-kam-poroshenko", "text": "Бившата украинска министър-председателка Юлия Тимошенко, която се кандидатира за президентските избори следващия месец, обвини настоящия президент на Украйна Петро Порошенко в корупция, предаде Асошиейтед прес. Тимошенко каза днес в интервю за Асошиейтед прес, че Петро Порошенко е използвал своя пост, за да се облагодетелства. Тя заяви също, че сътрудници на президента участват в мащабни опити за купуване на избиратели с цел осигуряване на преизбирането му на президентските избори на 31 март. Тимошенко твърди, че на избирателите са обещавани по 1000 гривни (37 долара), ако гласуват за Порошенко, и добави, че е поискала от вътрешното министерство да проведе разследване. Канцеларията на Порошенко бързо опроверга твърденията на Тимошенко. \"Тимошенко неизменно води в рейтинга на лъжците и очевидно се опитва да укрепи позициите си\", заяви пресслужбата на Порошенко в комюнике в отговор на молба на Асошиейтед прес за коментар. Според последните социологически проучвания комедийният актьор Володимир Зеленски, който изигра ролята на президент в популярен телевизионен сериал, води по рейтинг пред Порошенко и Тимошенко.", "date": "2019.02.05", "title": "Тимошенко с тежки обвинения към Порошенко за злоупотреба с власт"}
{"url": "https://www.faktor.bg/bg/articles/otkrivat-chestvaniyata-za-140-godishninata-ot-priemaneto-na-tarnovskata-konstitutsiya", "text": "С тържествен концерт на Софийската филхармония на 5 февруари ще бъде поставено началото на честванията, посветени на 140-ата годишнина от Учредителното събрание и приемането на Търновската конституция. В програмата са включени произведения на български и чужди композитори. По повод годишнината на 8 февруари 2019 г. в Народното събрание ще бъде представена изложбата „140 години от Учредителното събрание и приемането на Търновската конституция“. Експозицията, която е подготвена по инициатива на Народното събрание със съдействието на Държавна агенция „Архиви“, ще бъде открита от председателя на парламента Цвета Караянчева в 10.30 часа. Непосредствено след това в Народното събрание ще бъде валидиран юбилеен пощенски блок с една марка, първодневен плик и печат на тема „140 години от Учредителното събрание и подписването на Търновската конституция“. На 10 февруари 2019 г. Народното събрание организира Ден на отворени врати. На тази дата преди 140 години е било първото заседание на Учредителното събрание. Гражданите ще могат да видят оригинала на Търновската конституция, лични вещи, свързани с учредителите и Учредителното събрание, и изложбата „140 години от Учредителното събрание и приемането на Търновската конституция“.", "date": "2019.02.05", "title": "Откриват честванията за 140-годишнината от приемането на Търновската конституция"}
{"url": "https://www.faktor.bg/bg/articles/tramp-s-vtorata-si-godishna-rech-za-rolyata-na-sasht-i-globalnite-predizvikatelstva", "text": "Президентът на САЩ Доналд Тръмп ще произнесе втората си годишна реч \"За състоянието на съюза\" пред двете камари на американския Конгрес, предаде БТА, позовавайки се на АП. Планирано е речта да започне в 21 ч. вашингтонско време ( 4 ч. след полунощ на 6 февруари българско време). Речта първоначално бе насрочена за 29 януари, но заради частичната парализа на федералните институции, тя беше отложена до намирането на изход от тази криза. Тръмп ще говори на общо заседание на двете камари на Конгреса в момент, когато рейтингът му спада и няколко месеца след загубите, понесени от републиканците на междинните парламентарни избори през ноември. Очаква се Тръмп да обрисува картина, представяща САЩ като страна, която си възвръща славата, в момент, когато президентът й се стреми към нови търговски сделки, отбелязва АП. Речта на Тръмп после ще бъде \"подложена на дисекция\" от анализаторите, които ще се опитат да открият в нея индикации как той смята да се справи с глобалните външнополитически предизвикателства. По традиция произнасянето на речта \"За състоянието на съюза\" протича при засилени мерки за сигурност, защото в залата на Конгреса е целият управляващ елит - президентът, конгресмените и сенаторите, министрите, военните командири, водещи дипломати, съдии от Върховния съд и събитието отваря доста работа на службите за сигурност и конкретно на Сикрет сървис. В деня на произнасяне на речта на необявено място се създава оперативен център, в който представители на правоприлагащите органи наблюдават социалните медии, трафика и евентуални протести, следят дронове и самолети и съобщават за потенциални заплахи за сигурността на агентите, разположени на място. Улиците около Конгреса са отцепени и обезопасени, а площадът пред сградата е затворен. Метростанциите се проверяват, снайперисти са разположи по покривите, има екипи с кучета, откриващи бомби, цивилни агенти и полицейски патрули. Конгресната зала се претърсва за експлозиви. След като речта на Тръмп приключи, ще последва отговор от неговите опоненти от Демократическата партия. Отговорът ще бъде произнесен от Стейси Ейбрамс, изгряваща звезда на Демократическата партия, предаде Франс прес. Четиридесет и пет годишната Ейбрамс беше кандидат за губернатор на щата Джорджия. В миналото тя беше депутат в щатския Конгрес на Джорджия, но сега не заема изборна длъжност. Това е необичайно за онзи, който произнася отговора на опонентите на президента, отбелязва Франс прес. Отговорът на партията в опозиция на президента е традиция, която се спазва от половин век. През 2016 г. Ники Хейли, която по онова време беше губернатор на Южна Каролина, произнесе републиканския отговор на последното слово \"За състоянието на съюза\" на демократа Барак Обама. По-късно Тръмп я назначи за посланик на САЩ в ООН, но тя се оттегли миналата година от този пост. Междувременно стана ясно, че федерални прокурори на Ню Йорк са изискали от комитета за подготовка на встъпването в длъжност на президента Доналд Тръмп да им предостави документи след съобщения, че следователи проверяват дали дарители са получили политически облаги, предадоха Асошиейтед прес и ДПА. Вестниците \"Уолстрийт джърнъл\" и \"Ню Йорк таймс\" цитират адвокат на комитета, че е получена призовка за предоставяне на документи. Прокурорите са поискали всички документи, отнасящи се до дарителите на комитета, както и до дарения, направени от името на чужди граждани. \"Уолстрийт джърнъл\" съобщи през декември, че се води криминално разследване за дейността на комитета, който е набрал 107 милиона долара за церемонията по встъпването в длъжност на Тръмп през януари 2017 г. \"Ню Йорк таймс\" писа по същото време, че прокурори проверяват дали граждани на страни от Близкия изток - включително Катар, Саудитска Арабия и Обединените арабски емирства, са правили тайни дарения на комитета в замяна на политическо влияние, отбелязва ДПА.", "date": "2019.02.05", "title": "Тръмп с втората си годишна реч \"За състоянието на съюза\""}
{"url": "https://www.faktor.bg/bg/articles/poslanik-ema-hopkins-balgarite-vav-velikobritaniya-shte-tryabva-da-se-preregistrirat", "text": "Решението да си тръгнем от ЕС е взето. Нашето правителство иска това да стане след сделка. Много от парламентаристите се питат какво ще се случи с границата с Ирландия, коментира в студиото на бТВ посланикът на Обединеното кралство Н.Пр. Ема Хопкинс. „Повечето от парламентаристите ще гласуват за споразумение. Много хора обаче все още не са много наясно колко важно е всичко от законова гледна точка. Искаме да излезем със сделка, но трябва да предвидим и какво би станало, ако няма такава“, добави тя. „През последните години Великобритания преживя доста разделения. В ЕС можем да работим заедно, можем да постигнем компромис. Ако няма сделка, ще трябва да се предоговорят всички въпроси с всяка отделна страна“, посочи дипоматът. По думите на Хопкинс, нов референдум за Брекзит не е възможен. „Парламентът е против този референдум, защото ние трябва да подкрепим това, което искат гражданите.“ „Ако няма сделка и ако искате след 29 март да сте във Великобритания, можете да посетите страната без проблем. До три месеца няма да имате проблеми. Ако искате да сте в страната за по-дълъг срок, трябва да поискате разрешение. Ако на 29 март сте в Обединеното Кралство и искате да останете, можете да се позовете на схемата за уседналост. Това е преходно споразумение, докато влязат в сила новите правила. Всеки случай ще се решава индивидуално“, посочи Хопкинс. „Ще се проучва всеки кандидат и това с какво може да е полезен на страната“, допълни тя. „Повечето от нас трудно си представят какво би било без да сме членове на ЕС, но Брекзит ще се случи и вярвам, че ще бъде в полза и на британците, и на ЕС“.", "date": "2019.02.05", "title": "Посланик Ема Хопкинс: Българите във Великобритания ще трябва да се пререгистрират"}
{"url": "https://www.faktor.bg/bg/articles/golyam-pozhar-v-parizh-ima-zhertvi", "text": "Седем души са загинали, а един е тежко ранен при пожар тази нощ в сграда в 16-и район на Париж, предаде Франс прес. \"Броят на жертвите може да нарасне, защото огънят все още гори на 7-ия и 8-ия етаж\" на осеметажната сграда, каза говорител на пожарникарите. Леко ранени са 27 души, от които трима огнеборци. Около 200 пожарникари са взели участие в гасенето на пожара, като трима от тях са с леки наранявания. Към 6 сутринта българско време пожарникарите още не бяха достигнали последните етажи на сградата и не се знае окончателния брой на жертвите, съобщи Нова телевизия. Някои от засегнатите се качили на близките покриви, за да избягат от дима и пламъците и е трябвало да бъдат спасени от пожарникарите. Около 3:30 часа пожарните екипи са завършили евакуацията на блока, но все още се борят с пламъците. Няколко околни сгради също са евакуирани. Със забележителности като Трокадеро с изглед към Айфеловата кула, стадионът на Пари Сен Жермен, Парк де Пренс, живописния Болонски лес и редица магазини и ресторанти, районът е популярен сред туристите.", "date": "2019.02.05", "title": "Голям пожар гори в Париж, има 7 жертви"}
{"url": "https://www.faktor.bg/bg/articles/i-dnes-visoki-temperaturi-ot-utre-zapochvat-valezhi", "text": "Днес над Южна България облачността ще се разкъса и намалее до слънчево, но вечерта от юг отново ще се увеличи. В Дунавската равнина ще се задържи с ниска облачност или мъгла и на отделни места ще преръми. Ще духа слаб, в източните райони до умерен североизточен вятър. Максималните температури ще бъдат между 10° и 15°, в Северна България малко по-ниски, в София 10°-11° съобщи „Фокус”. Атмосферното налягане е и ще се задържи малко по-високо от средното за месеца. По Черноморието облачността ще е по-често значителна, на места временно ще намалее до предимно слънчево. Ще духа до умерен североизточен вятър. Максималните температури ще бъдат между 8° и 13°. Температурата на морската вода е около 7°. Вълнението на морето ще бъде 2-3 бала. Над планините ще има разкъсана облачност, по-значителна преди обяд. Вечерта от юг облачността отново ще се увеличи. Ще духа до умерен вятър от изток-югоизток. Максимална температура на 1200 метра около 9°, на 2000 метра – около 2°.", "date": "2019.02.05", "title": "И днес високи температури, от утре започват валежи"}
