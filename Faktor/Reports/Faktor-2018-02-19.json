{"url": "http://www.faktor.bg/bg/articles/sasho-dikov-si-tragva-ot-bi-ay-ti", "text": "Програмният директор на Би Ай Ти Сашо Диков си тръгва от телевизията, съобщи \"24 часа\". Изданието е научило това лично от него. Следобед той се е видял с новия собственик Мирослав Янев. \"Доста време мога да си клатя краката безметежно. Нямам финансови притеснения, нито закъде да бързам\", каза още Диков. Но не отрече, че има планове и не слага край на телевизионната си кариера.", "date": "2018.02.19", "title": "Сашо Диков напуска Би Ай Ти"}
{"url": "http://www.faktor.bg/bg/articles/zapochna-vazpomenatelnata-tseremoniya-za-levski", "text": "България отбелязва 145-ата годишнина от обесването на Апостола на свободата Васил Левски. Паметта му ще бъде почетена с шествие-поклонение  пред паметника на Левски в столицата. Президентът Румен Радев ще произнесе слово и ще поднесе венец пред паметника на Васил Левски.", "date": "2018.02.19", "title": "Започна възпоменателната церемония по повод 145 години от гибелта на Васил Левски"}
{"url": "http://www.faktor.bg/bg/articles/rumen-radev-prizvani-sme-s-druzhni-usiliya-da-sbadnem-ideala-na-levski", "text": "Днес сме република, но чиста ли, свята ли? Циниците приемат тези въпроси с презрение, както други в онези години вземат Апостола за луда глава и мечтател. Тях обаче времето ги отнесе, а пред бесилото на Дякона се покланяме всяка година. Това каза в словото си президентът Румен Радев по време на възпоменателната церемония по повод 145-aта годишнина от обесването на Апостола на свободата Васил Левски. \"Преди 145 години тук - на това място- увисва на бесилото Васил Левски. Гробът му е неизвестен. Но заравяйки Левски, поробителят зарови зърното на свободата, което покълна и роди днешна България. От Апостола пазим едно тефтерче, кичур коси и кратки писма. Но те струват повече от доктрина, учат ни, че дела трябват, а не думи. Дават ни вяра, че времето нас обръща, но и ние него обръщаме. Идеалът на Левски за чиста и свята република е дългосрочна програма, много време трябваше, за да стане България република. А колко още ще трябва, за да стане тя чиста и свята? Това зависи от нас. Това зависи от нашата гражданска отговорност, от нашата гражданска позиция. Битката за законност и справедливост е задача на всяко поколение, нашето още не я е постигнало. Републиката на Апостола принадлежи на всички граждани, а не на шепа хора. В нея Отечеството не се бърка с бащиния, а законът е един за всички. В чистата и святата република лъжата е позор, а човек тежи според делата си. В нея думите са свят ангажимент, каквито са думите в тефтерчето на Апостола. Нашите българи желаят свбодата, но я приемат ако някои им я поднесе в къщите на тепсия, пише Левски и още - не си народен, ако знаеш народното зло и не го казваш. Тези прости думи описват цялата българска драма. Робството ни е приучило да се съобразяваме със злото и силата. Но за да бъдем свободни, трябва да победим унинието и примирението вътре в нас. Преди век и половина един монах от Карлово заложи живота си, за да изкупи свбодата си, нашата свобода. Левски предизвика цяла империя и спечели облога си. Той пожертва живота си, но спечели за цял народ. Неговият блян не остарява с годините, ние, днешните българи, сме призвани с нашите дружни усилия да сбъднем идеала на Левски. Заради него, заради себе си и заради нашите деца. Поклон пред паметта на Апостола на свободата!\"", "date": "2018.02.19", "title": "Румен Радев: Призвани сме с дружни усилия да сбъднем идеала на Левски"}
{"url": "http://www.faktor.bg/bg/articles/yordanka-fandakova-pomogni-ni-apostole-da-gradim-a-ne-da-rushim", "text": "На церемонията пред паметника на Васил Левски в столицата след словото на президента Румен Радев столичният кмет Йорданка Фандъкова, в присъствието на министри, депутати, представители на държавната и местната власт, на чужди мисии у нас и официални гости, заяви:   \"Да се поклоним пред Дякона и да поискаме прошка. Прости ни, Апостоле, за суетата, която често ни заслепява, за гордостта, заради която не виждаме доброто в другите. Прости ни, че понякога губим и вяра. Ти, който си спечели прозвищата Левски и Апостола, положи най-здравите основи на нашето историческо пробуждане и на осъзнатия стремеж към свободна и независима България. Направи го с думи, които жегват, които се помнят, които плашат, които вдъхновяват, с дела героични, които увличат, с неуморно кръстосване из пътищата на България.ю За съграждането на отечеството са нужни задружни сили, срещу които не може да противостои и най-силната стихия. Затова, прости ни, Апостоле, че често нашето его е тази стихия, която руши, а не съгражда. Прости ни, че мъчно се учим. и ни помогни – дай ни сила и мъдрост да градим, а не да рушим, да се обединяваме, а не да се противопоставяме, да работим за България.\" Възпоменателната церемония започна с песнопението „Достойно ест“. В началото на церемонията водещата Силвия Лулчева прочете текстове за Васил Левски.", "date": "2018.02.19", "title": "Йорданка Фандъкова: Помогни ни, Апостоле, да се обединяваме и да работим за България"}
{"url": "http://www.faktor.bg/bg/articles/antonio-tayani-levski-e-i-evropeyski-geroy", "text": "Председателят на Народното събрание Цвета Караянчева, председателят на Европейския парламент Антонио Таяни, народни представители и членове на Европейския парламент заедно почетоха паметта на Васил Левски. В Брюксел те участваха във възпоменателна церемония по повод 145 години от неговата гибел пред барелефа на Левски на сградата на консулската служба към посолството на България. Това съобщиха от пресцентъра на Народното събрание. \"Днес почитаме гибелта на един светец – Апостола на българската свобода, отбеляза председателят на парламента Цвета Караянчева. Той е човек извън времето, личност, сравнима с най-чистите, най-светлите, най-прозорливите световни умове, допълни тя. Вече 145 години той ни е стон и камбана, съдник и утеха, проповед и възкресение, заяви още председателят на парламента. Неговата гибел ни извести, че българският дух е непокорим, че сме свободни, достойни и праведни\", подчерта Цвета Караянчева.  Председателят на Европейския парламент Антонио Таяни отбеляза, че Левски е европейски герой, личност, бореща се за свободата на своя народ.  Той допълни, че посланията на Апостола са актуални и до днес, защото свободата, демокрацията и диалогът са верният път пред Европа и пред всички нас. \"Българските герои са и европейски герои и затова на този ден съм с вас в българското консулство – пред барелефа на Васил Левски, за да отдадем заедно почит пред всички мъже и жени, отдали живота си за свободата на България\", добави още Антонио Таяни.  Ученици от българското училище „Пейо Яворов“ към посолството на Република България изпълниха стихотворения, посветени на Апостола. Поднесени бяха цветя пред барелефа на Васил Левски.", "date": "2018.02.19", "title": "Антонио Таяни: Васил Левски е европейски герой"}
{"url": "http://www.faktor.bg/bg/articles/radio-svobodna-evropa-balgariya-ne-e-prechka-za-reshavaneto-na-spora-s-imeto-na-makedoniya", "text": "Министър-председателят на Македония Зоран Заев изрази увереност, че спорът за името с Гърция ще бъде разрешен, след което Скопие ще получи автоматична покана за участие в НАТО. Експертите са на мнение, че преговорите ще продължат и не очакват намеса от страна на България, отбелязва Радио „Свободна Европа“ в македонската си редакция. Междувременно българските власти заявиха, че европейската перспектива на Македония зависи от третирането на общото минало. Българският президент Румен Радев по време на официалната си визита в страната заяви, че бъдещото име на Македония не трябва да съдържа географско определение, което включва части от територията на България. Андрей Стойковски от Европейския стратегически център „Евротинк\" не вярва, че България ще създаде допълнителен проблем в процеса на преговори между Македония и Гърция. „Мисля, че преговорите ще продължат да текат както преди. От гледна точка на изявлението на българския президент, бих се опитал да го третирам като допълнителен натиск върху Гърция за преодоляване на спора, като се има предвид, че миналата седмица участвах в панела с българския министър на външните работи (Екатерина Захариева – бел.р.), която заяви, че България не е част от спора за името, нито е участник в преговорите. Затова не очаквам, че те ще се опитат да се включат в преговорите изобщо\", категоричен бе Стойковски.", "date": "2018.02.19", "title": "Радио „Свободна Европа\":  България няма да пречи на решаването на спора за името на Македония"}
{"url": "http://www.faktor.bg/bg/articles/siriyskata-armiya-shte-pomogne-na-kyurdite-v-bitkata-sreshtu-turskata-armiya", "text": "Сирийската армия ще помогне на кюрдите в битката срещу турска армия в северозападна Сирия, съобщи държавната информационната агенция САНА.  Информацията е потвърдена от официални кюрдски представители, които заявиха, че правителството в Дамаск се е съгласило да изпрати войски. Сирийската държавна информационна агенция съобщи че „народните сили” ще пристигнат в Африн „в рамките на няколко часа, за да подкрепят позицията на народа си срещу нападението на турския режим върху района и хората”. До този момента информацията не е официално потвърдена от сирийските власти. Вицепремиерът на Турция Бекир Боздаг изрази мнение, съгласно което въвеждането на войски на Дамаск в района на Африн, където Въоръжените сили на Анкара провеждат операцията „Маслинова клонка“, може да доведе до разделянето на Сирия. Съответното заявление Боздаг направи в рамките на пресконференция в турската столица, която бе предавана от телевизионния канал A Haber, съобщава руската информационна агенция TACC, цитирана от \"Фокус\". „Ние следим новините по тази тема във всички посоки. Съобщенията, че силите на режима [на сирийския президент Башар Асад] ще влязат в Африн, не са потвърдени.Ако режимът въведе войските си в Африн, за да защити кюрдите от „Народни отряди за защита“ (YPG), това ще доведе до катастрофа. Тази атака ще доведе и до разделянето на Сирия\", изрази увереност Боздаг. Турския външен министър Мевлут Чавушоглу коментира: „Ако режимът влезе, за да изгони ПКК (Работническа партия на Кюрдистан) и ИПГ (Сили за народна защита), няма проблем. Но ако влизат, за да защитят ИПГ, никой ни не може да спре нас и турските войници”. Ако има сделка между режима на Башар Асад и кюрдите, турските войски ще се окажат в извънредно тежка ситуация, не само заради намесата на сирийската армия, но и тъй като регионът на Африн вече няма да бъде изолиран от останалите кюрдски сили. От близо 6 години сирийската армия няма части в района, но контролира съседните на него. До момента, както кюрдите, така и Дамаск избягват въоръжени сблъсъци помежду си. Това е показателно за война, в която на практика всеки се бие срещу всеки. Правителството на президента Башар Асад се противопоставя на исканията на кюрдите за пълна автономия и иска да възстанови властта си в Сирия отпреди войната. Дамаск обаче се обяви против намесата на Турция.", "date": "2018.02.19", "title": "Сирийската армия ще помогне на кюрдите в битката срещу турската"}
{"url": "http://www.faktor.bg/bg/articles/da-balgariya-zove-za-politicheski-sayuz-koyto-da-svali-kabineta", "text": "В резолюция на „Да България“, публикувана на сайта на движението,  поискаха обединение за предизвикване на предсрочни парламентарни избори. От партията призовават за политически съюз на партиите от демократичната общност, с които се надяват да съборят кабинета . Очаква се в него освен формацията на Христо Иванов да се включат Зелените, ДСБ, ДЕОС и БЗНС. Ето текста на резолюцията:", "date": "2018.02.19", "title": "„Да България“ зове за политически съюз, който да свали кабинета"}
{"url": "http://www.faktor.bg/bg/articles/novini/balgariya/analizator-glasovete-koito-se-kupuvat-po-izbori-v-balgariya-varirat-mezhdu-200-i-250-hilyadi", "text": "Гласовете, които се купуват по избори в България, варират между 200 и 250 хиляди. Цифрата зависи от това за какво са изборите, а при местния вот тя е най-голяма. Това обясни в студиото на \"Денят ON AIR\" политическият анализатор Стойчо Стойчев. Той подчерта още, че по избори имаме и официално купени гласове чрез тези на застъпниците на политическите партии. Тези изводи Стойчев е направил след 4-годишно изследване, което обхваща всички провеждани избори в България от 2014 година досега. Изследването му е поместено в първата книга на политическия анализатор \"Контролираният и купен вот като инструмент за завладяване на държавата от организирани престъпни мрежи: политически рискове и тенденции\". \"Смело би било да кажем една трета от подадените гласове да са контролирани по един или друг начин, но защо не\", каза Стойчо Стойчев в ефира на Bulgaria ON AIR. Политическият анализатор обясни още, че вече е представял резултатите от своето изследване на различни световни и европейски форуми.  \"Като цяло от колегите ми от балканските страни получавам много отзиви, че нещата при тях са сходни, да не кажа същите\", сподели още Стойчев в ефира на \"Денят ON AIR\". По думите му след представяне на изследването в Делхи, индийските му колеги са споделили, че и при тях практиките са подобни. \"Абсолютно убедено твърдя, че нещата не могат да се променят с промяна в нормативната база\", каза още той пред Bulgaria ON AIR.", "date": "2018.02.19", "title": "Анализатор: Гласовете, които се купуват по избори в България, варират между 200 и 250 хиляди"}
{"url": "http://www.faktor.bg/bg/articles/goranov-ne-sam-zaplashval-prof-plochev-iskam-ostavkata-mu", "text": "Завършиха заводските изпитания на новия многоцелеви изтребител на Русия МиГ-35, произведен по поръчка на руското министерство на отбраната. Летателните изпитания на машината започнаха на 26 януари 2017 година. Очаква се през 2019 г. такива изтребители вече да защитават руското небе. Според военните експерти при въздушен бой машината ще е конкурент на американския реактивен стелт изтребител F-35. Руският МиГ-35 фактически представлява коренна модернизация на изтребителя МиГ-29. Президентът на Русия Владимир Путин даде добра оценка на новия боен самолет и подчерта, че той има сериозен потенциал за експорт. Изпитанията на новия изтребител МиГ-35 са проведени през 2017 година с участието на пилоти -изпитатели от руското министерство на отбраната. Според генералния директор на Руската самолетостроителна корпорация „МиГ\" Иля Тарасенко по отношение на бойните си възможности, обема и ефективността на задачите, които ще изпълнява и съотношението цена -качество, изтребителят е съвършена бойна машина за действия в условията на въоръжен конфликт с висока интензивност. Руският президент Владимир Путин даде добра оценка на новия изтребител: „Многофункционалният изтребител МиГ-35 притежава високи летателни и технически характеристики, отговарящи на най -съвременното въоръжение. Той е способен да прихваща от 10 до 30 цели по земя и море. Това е действително интересна и уникална машина, от поколение 4 ++, доближава се до пето поколение\". Освен че ще бъдат значително подсилени руската армия и въздушно-космическите сили на Русия, многофункционалният боен самолет МиГ-35 има и сериозен експортен потенциал, категоричен е руският президент: „Този самолет има и добър експортен потенциал, имайки предвид, че в повече от 30 страни активно се експлоатира другият ни изтребител МиГ-29. В тези страни е създадена добра инфраструктура за използването на тези изтребители, има и подготвени кадри. Но разбира се, промишлеността и всичко свързано с експлоатацията на тези машини трябва да е готово, за да бъде предложено на нашите потенциални партньори. Всичко, което е необходимо за поддръжката и обслужването на тази техника\". Според президента на Обединената авиостроителна корпорация Юрий Слюсар контрактът за доставка на изтребители МиГ-35 на въздушно-космическите сили на Руската федерация може да бъде подписан още през тази година: „Изтребителят е проектиран специално за бойни действия в условия на въоръжени конфликти с повишена интензивност и висока плътност на противовъздушната отбрана. Високите показатели, които самолетът има, са постигнати благодарение на новия комплекс бордово оборудване, оптико-локационната станция, а също така, в пъти намалената радиолокационна следа. По същество МиГ-35 може да използва целия спектър от съществуващи и перспективни оръжия, включително и лазерно. Всички системи на самолета МиГ-35 са руска разработка и производство\". В хода на изпитанията на МиГ-35 са проверени бордовото радиоелектронно оборудване, прицелно-навигационният комплекс, радиолокационната станция, двигателите и другите системи на самолета. „При изпълнението на изпитателните полети набелязаните цели и резултати бяха напълно постигнати. Всички бордови системи, комплексната система за управление на самолета работят безупречно. Качествената оценка на екипажа е положителна\", заяви летец -изпитателят Михаил Беляев. Изтребителят МиГ-35 позволява да се използва целият спектър от съществуващото и перспективното руско и чуждо въоръжение, включително и предназначеното за тежки изтребители, смята още директорът на РСК МиГ Иля Тарасенко.", "date": "2018.02.19", "title": "Завършиха изпитанията на новия руски МиГ-35, конкурент на американския реактивен стелт изтребител F-35"}
{"url": "http://www.faktor.bg/bg/articles/dnes-startira-kandidatstudentskata-kampaniya-v-alma-mater", "text": "нес започва приемът на заявления за явяване на изпити за първата и втората кандидатстудентска сесия на  Софийския университет \"Св. Климент Охридски\" обяви началото на приема на  заявления за явяване на изпити за първата и втората кандидатстудентска сесия във висшето училище. Крайните срокове за подаване на документите са 9 март за първата и 18 май за втората сесия, съобщиха от университета. Кандидат-студентите могат да подадат заявления онлайн в страницата на Софийския университет на адрес: https://online.uni-sofia.bg , на място в Ректората на Софийския университет или в бюрата на фирмите в страната. Таксата за явяване на изпит е 30 лева. Първата изпитна сесия ще се проведе в неделните дни в периода 18 март - 22 април, а втората - в съботните и неделните дни от 27 май до 24 юни. Първият етап на класирането ще бъде обявен на 10 юли 2018 г., вторият етап – на 17 юли, а третият етап – на 24 юли. В пет от общо 117 специалности не може да се кандидатства с оценките от матурите и кадидатите трябва да положат съответните изпити. Това са регулираните специалности \"Право\", \"Медицина\" и \"Фармация\" и две от специалностите във Факултета по журналистика и масова комуникация – \"Журналистика\" и \"Връзки с обществеността\". За специалността \"Книгоиздаване\" от тази година приемът е по избор - или с изпит по журналистика (писмен) и журналистика (устен), или с оценките от матурите по български език и литература; история и цивилизация; философски цикъл или чужд език. Най-актуалната информация за кандидатстудентската кампания на Софийския университет може да бъде намерена на   на университета и в   във фейсбук \"Кандидат-студенти 2018\". На 22 февруари Софийският университет ще се включи и в традиционната кандидатстудентска борса. До 22 март хората в София, Пловдив, Монтана, Велико Търново, Добрич, Варна, Бургас, Хасково и Стара Загора ще могат да се запознаят със специалностите и начина за кандидатстване в най-старото висше училище в България.", "date": "2018.02.19", "title": "Днес стартира кандидатстудентската кампания в Алма Матер"}
{"url": "http://www.faktor.bg/bg/articles/chetvarta-godini-neobsluzhvanite-lizingovi-dogovori-prodalzhavat-da-namalyavat", "text": "Лизинговият пазар отчита годишен ръст от 8.7% към края на миналата година, като вземанията по договори достигат общо 3.604 млрд. лв. Основен принос за растежа има лизингът на леки автомобили, показват данните на БНБ, съобщава capital.bg. Допълнително активността в лизинга е стимулирана от ниските нива на лихвите – около 3%. Годишният растеж на новите сделки с леки автомобили е 28.7% до 218 млн. лв. При другите основни активи има двуцифрено свиване. Лизингът на машини и съоръжения и индустриално оборудване намалява с 14.9% (до 76.8 млн. лв.), а на товарните и лекотоварните автомобили с 13.8% (до 145 млн. лв.). При новия бизнес в лизинг на имоти също има спад от 42.7%. Там обемът се свива до скромните 5.4 млн. лв. От разпределението по сектори се вижда, че домакинствата са тези, които тласкат растежа на бизнеса напред – годишното нарастване на новите сделки там е с 54.6% (76.7 млн. лв.), докато при фирмите има свиване от 5% (до 372 млн. лв.). Така всъщност те формират увеличението на новия бизнес. Силният ръст при първите е показателен за по-голямата увереност, която проявяват и това, че домакинствата вече не отлагат покупката на автомобили. Това потвърждава и раздвижването на вътрешното потребление. Необслужваните лизингови договори продължават да намаляват вече четвърта година. Към края на миналата година свиването е с 12.7% спрямо края на 2016 г. до 278 млн. лв. при близо 1 млрд. лв. в началото на 2013 г.", "date": "2018.02.19", "title": "Четвърта години необслужваните лизингови договори продължават да намаляват"}
{"url": "http://www.faktor.bg/bg/articles/kultura/filmat-tri-bilborda-izvan-grada-e-golemiyat-pobeditel-na-nagrafite-bafta", "text": "Филмът „Три билборда извън града” е големият победител на наградите на Британската академия за кино и телевизия, раздадени снощи в Лондон. Лентата на режисьора Мартин Макдона бе удостоен с пет награди БАФТА, включително за най-добър филм и за най-добра актриса - Франсис Макдорманд в главната роля, а Сам Рокуел получи наградата за най-добър актьор в поддържаща роля. 53-годишният мексиканец Гийермо дел Торо спечели наградата за най-добър режисьор за филма „Формата на водата”. Гари Олдман бе удостоен с наградата за най-добър актьор за ролята на Уинстън Чърчил във филма „Най-мрачният час”. Вечерта мина и под призива за солидарност с пострадалите от сексуален тормоз, като много звезди изразиха своята съпричастност, обличайки черни тоалети.", "date": "2018.02.19", "title": "Филмът \"Три билборда извън града\" е големият победител на наградите БАФТА"}
{"url": "http://www.faktor.bg/bg/articles/izdahna-futbolnata-legenda-pavel-panov", "text": "На 67 години почина легендарният футболист на Левски и българския национален отбор Павел Панов.   Играл е за Септември (София) (1963-1967), Спартак (София) (1967-1968), Левски (София) (1969-1981), Хасково и Арис (Солун) (Гърция). Шампион на България през 1970, 1974, 1977 и 1979 г., носител на купата на страната през 1970, 1971, 1976, 1977 и 1979 г. Има 309 мача (301 за Левски и 8 за Спартак) и 136 гола (131 за Левски и 5 за Спартак) в \"А\" група. Голмайстор на първенството през 1977 г. с 20 гола за Левски. Футболист № 1 на България през 1977 г. Има 44 мача (7 като капитан) и 13 гола за националния отбор, с който участва на СП-1974 в Германия (играе 3 мача), а последният му мач е на 6 юни 1979 г. срещу Англия 0:3 в София, посочва gong.bg   За \"Б\" националния отбор има 3 мача и 1 гол, за младежкия има 31 мача и 14 гола, а за юношеския национален отбор има 28 мача и 11 гола. Европейски юношески шампион през 1969 г. \"Заслужил майстор на спорта\" от 1975 г. Има 36 мача и 22 гола в евротурнирите: 9 мача и 3 гола за КЕШ, 13 мача с 9 гола за КНК и 14 мача с 10 гола за УЕФА. Притежава отлична техника, дрибъл, верен поглед върху играта, пас и точен завършващ удар. Перфектен изпълнител на свободни удари.   Помощник-треньор в Левски, начело на \"сините\" през 1986–1987 и от 1989 до 1990 г. Треньор на Иваняу национале, Нигерия – шампион, младежкия национален отбор през 1992-1993 г., Ботев (Пловдив), \"Септември\", Локомотив (София) и Родопа.   Легендарният нападател на \"сините\" поема столичните \"железничари\" през пролетта на 2000 г., сменяйки на поста Георги Петков, но е уволнен през есента на същата година след слабия старт на \"Локомотив\" в първенството. Назначен е за председател на Спортно-техническата комисия към Управителния съвет на Левски. През юни 2006 г. става треньор на Родопа, а мястото му в УС на Левски е заето от друг бивш играч на \"сините\" - Кирил Ивков.   За последно Панов бе технически директор на БФС, като отговаряше за всички треньори на националните юношески отбори.", "date": "2018.02.19", "title": "Издъхна футболната легенда Павел Панов"}
{"url": "http://www.faktor.bg/bg/articles/sport/ruski-medalist-v-piongchang-sas-samnenie-za-upotreba-na-doping", "text": "Руският състезател по кърлинг Александър Крушелнцики е напуснал Олимпийското село, съобщи Reuters, като се позовава на представителя на руска\"сборная\" Константин Виборнова. Крушелницки, който спечели бронзов медал на Олимпиадата\", е върнал акредитацията си и е напуснал Олипийското село заради наличието на забраненото вещество мелдоний. Следите от забраненото вещество мелдоний са открити и в двете проби на Крушелнцки. Антидопинговият отдел на Спортния арбитражен съд в ПионгЧанг е започнал дело срещу руския спортист.  Крушелницки отрича да е употребявал умишлено мелдоний и смята, че по време на тренировъчен лагер в Япония някой би могъл да добави веществото в напитката му. Спортисът смята, че това е направено от някой от партньорите му, които не са попаднали на Олимпиадата. По данни на Inside the Games, мелдоният е приет в период до 10 дни преди вземането на пробата.", "date": "2018.02.19", "title": "Руски медалист напусна Олимпиадата, откриха допинг в пробите му"}
{"url": "http://www.faktor.bg/bg/articles/kralev-ot-pyongchang-do-momenta-predstavyaneto-na-balgarite-e-mnogo-dobro", "text": "Министърът на младежта и спорта Красен Кралев постави висока оценка на представянето на българските спортисти в зимните олимпийски игри в Пьонгчанг. Той се срещна с част от тях в олимпийското село. \"Представянето ни досега на олимпиадата е много добро. Видяхте какво направи Сани Жекова, Владимир Зографски се класира сред най-добрите 15 в световния елит на ски скока, а Алберт Попов влезе в топ 30 на гигантския слалом, където конкуренцията е огромна. Това са добри новини за българския спорт\", заяви Кралев, цитиран от пресслужбата на БОК. \"Надяваме се Радослав Янков също да ни зарадва и очакваме с нетърпение неговия старт. Разбира се, в биатлона можехме малко повече, но те имат още състезания до края.\" Кралев отново изтъкна, че \"е нужно да се влагат повече средства в спортната инфраструктура у нас\". \"Без база и нормални условия е много трудно и успехите няма да са устойчиви, трайни.\" Министърът остана доволен от организацията на игрите. \"Българската делегация разполага с доброволци, които са завършили българска филология и са част програмата за обмен на младежки групи между министерството на спорта (ММС) и корейското министерство на младежта. Това показва на какво ниво се стараят да бъдат домакините на олимпиадата\", посочи той. Програмата му включва \"срещи с важни особи в международното спортно и олимпийско движение\", посочват от олимпийския комитет. Генералният секретар на БОК Белчо Горанов заяви, че организацията е според очакванията. \"Същото бих казал и за представянето на българите, дори част от тях надхвърлиха прогнозите и очакванията\", каза той. \"Приятни емоции ни доставиха Владимир Зографски и Алберт Попов – това са млади състезатели, а вече са в световния елит. Александра Жекова отново е на финал, поздравления за това, което направи на четвъртата си олимпиада. Веселин Цинзов също заслужава адмирации с класирането си в ски бягането, където конкуренцията е жестока. Нещата около нашата делегация са спокойни, вярвам, ще се запазят така до края на игрите\", добави Горанов.", "date": "2018.02.19", "title": "Кралев от Пьонгчанг: До момента представянето на българите е много добро"}
{"url": "http://www.faktor.bg/bg/articles/svetovnoizvestnoto-rialiti-sastezanie-za-profesionalni-gotvachi-hells-kitchen-startira-v-efira-na-nova-televiziya-video", "text": "Световноизвестното риалити състезание за професионални готвачи Hell’s Kitchen стартира в ефира на Нова телевизия с водещ шеф Виктор Ангелов.   Продуцентът Нико Тупарев и представители на медията го представиха пред журналисти днес. Точно в деня, в който медията сменя собствениците си...  Предаването, на което лице в САЩ е най-популярният готвач в света Гордън Рамзи, ще е част от пролетния сезон. Победителят ще получи 100 000 лв. и договор в ресторанта на шеф Ангелов. Телевизионното зрелище Hell’s Kitchen – формат на ITV Studios, се излъчва в 19 държави по целия свят с над 50 сезона и повече от 700 участници. \"Hell’s Kitchen е най-голямото кулинарно предизвикателство - както за мен, така и за участниците. Форматът комбинира способността на шеф готвачите да се справят с поставените задачи с кулинарния им талант пред погледа на цяла България. Освен амбициозни готвачи, търсим кулинарни таланти със силни характери, защото професионалната кухня е подчинена на висока дисциплина. Може да си добър шеф, но за да си добър състезател се изискват различни качества\", споделя шеф Виктор Ангелов, за който Hell’s Kitchen България е следваща стъпка в безупречната му кариера. \"Добавянето на Hell’s Kitchen към портфолиото на NOVA е част от стратегията на компанията да въвежда на българския пазар най-големите телевизионни формати в света. Предаването ще е акцент в програмата ни през пролетния ни сезон, паралелно с разрастване подкрепата на български филми и сериали на всички платформи. Щастлива съм, че професионалист от ранга на шеф Ангелов е част от екипа на предаването и голямото семейство на NOVA\", коментира Вики Политова – главен оперативен директор на Нова Броудкастинг Груп.", "date": "2018.02.19", "title": "Световноизвестното риалити състезание за професионални готвачи Hell’s Kitchen стартира в ефира на Нова телевизия (ВИДЕО)"}
{"url": "http://www.faktor.bg/bg/articles/nova-tv-s-nov-sobstvenik-chehat-petr-kelner", "text": "Чешката инвестиционна компания PPF group на Петр Келнер купува 100% от „Нова Броудкастинг груп“, която притежава Нова телевизия, спортните канали \"Диема\", списание „Ева“ и интернет групата „Нетинфо“. 95% са купени от шведската група Modern Times Group (MTG), а останалите 5% - от главния изпълнителен директор Дидие Щосел. MTG обяви и общата цена - 185 милиона евро. За сравнение - преди десет години MTG купи Нова телевизия за 620 милиона евро, като след това групата дори се разрасна. Екипът на Нова е бил информиран тази сутрин с писмо от главния изпълнителен директор Дидие Щосел за промяната в собствеността. „Искам да ви информирам, че PPF group – инвестиционната компания, контролирана от чеха Петр Келнер, подписа споразумение за придобиване на 100% от Нова груп. Очакваме придобиването да приключи до няколко месеца заради антимонополните процедури“, се казва в писмото на Щосел. Петр Келнер е и основен кандидат за бизнеса на норвежката група „Теленор“ в България. Според публикация в „Капитал“ той предлагал близо 2 млрд. евро за мобилния оператор и медийната група. 54-годишният милиардер Петр Келнер контролира PPF Group, източноевропейска инвестиционна група с активи в размер на 35 млрд. евро към 30 юни 2017 г. по данни на агенция Bloomberg. Регистрираната в Амстердам компания притежава 80% от мобилния оператор O2 - най-големия в Чехия, на производителя на злато Polymetal International и компания за потребителско финансиране Home Credit Group. Досега Нова телевизия бе собственост на шведската група Modern Times Group. Придобиването на Нова бе най-скъпото вложение на MTG – през 2008 година те платиха 620 милиона евро за Нова телевизия, кабелния канал Нова+ и 80% от списание \"Ева\", които бяха собственост на гръцката \"Антена груп\". След това Нова навлезе по-активно в онлайн бизнеса и придоби групата „Нетинфо“, която притежава VBOX7 и новинарския портал „Вести“. Преди година шведският вестник „Дагенс индъстри“ съобщи, че MTG планира да се изтегли изцяло от България, след като е инкасирала загуби от няколко милиарда (в крони, 10 крони са 1 евро – б.р.). По-късно изпълнителният директор Дидие Щосел е направил опит да придобие телевизията, в която притежава 5%. Шведската компания MTG обаче е отказала да продаде българския си бизнес на Щосел и воден от него консорциум инвеститори. Според информацията на „Студия трансмедия“ MTG е отклонила офертата с мотива, че в момента компанията има натрупана достатъчно голяма ликвидност и не планира продажби на свой бизнес. Критична точка в офертата е било разпределението на финансирането. В него са участвали поне две банки с българско участие и един голям портфейлен инвеститор, който в серия от медийни публикации е свързван с депутата от ДПС Делян Пеевски.", "date": "2018.02.19", "title": "Нова ТВ с нов собственик - чешкият милиардер Петр Келнер"}
{"url": "http://www.faktor.bg/bg/articles/internet-pogreba-silvestar-staloun", "text": "Силвестър Сталоун се оказа поредната жертва на онлайн спекулациите, разгласяващи погрешна информация за смъртта на звезди. Броени часове, след като актьорът сподели постер за предстоящия си филм Creed II, направен от фен на поредицата за Роки Балбоа, социалните мрежи бяха залети от съобщения като „Почивай в мир, Силвестър Гарденцио Сталоун“, пише \"Монитор\". Причината – мнозина се оказаха объркани след последните слухове за кончината на екшън звездата, датиращи от септември 2016 г.  Според тях, Слай е починал от тумор на простатата. Към момента Сталоун е ангажиран със снимките на Creed II. Сред последните му роли бе тази на ментор на Кевин (Джъстин Хартли) в епизод от номинираната за „Еми“ драма „Това сме ние\".", "date": "2018.02.19", "title": "Интернет \"погреба\" Силвестър Сталоун"}
{"url": "http://www.faktor.bg/bg/articles/vav-vsichki-planini-ima-opasnost-ot-lavini", "text": "начителна е опасността от лавини в Пирин. Това съобщи Планинската спасителна служба (ПСС) към БЧК, цитирана от агенция \"Фокус\". За Витоша и Рила опасността от лавини е средна, а в Стара планина - ниска. Времето е облачно и тихо. На места превалява сняг. Температурите варират между -4 и 1 градуса. Новата снежна покривка е с дебелина около 2 см. Съоръженията в курортите работят. В неделния ден са регистрирани много инциденти на ски пистите, свързани с обичайния за сезона травматизъм, уточнява службата. Информация за обстановката в планините може да намерите на адреса на ПСС в интернет. Телефоните на ПСС са: 02/ 9632000 и 088 1470.", "date": "2018.02.19", "title": "Предупреждават за опасност от лавини във всички планини"}
{"url": "http://www.faktor.bg/bg/articles/maya-manolova-darzhavata-dalzhi-na-detsata-pravila-i-kriterii-za-sotsialni-pomoshti", "text": "Целта на настоящата среща е да помогнем на нашите деца, които са загубили един или двама родители. Повод за кампанията е гневното писмо до Дядо Коледа, написано от Злати Хаджипанайотова, след смъртта на нейния съпруг. Това заяви омбудсманът Мая Манолова на специална брифинг среща по повод закрилата на децата сираци, останали без един или двама родители. Манолова добави, че има много такива случаи, а на много деца е отказана и наследствена пенсия. В тази връзка тя заяви и предложенията за промени в нормативните уредби, като обясни, че държавата дължи на децата грижа, общи правила и критерии за получаването на различни социални помощи за подрастващите, които са останали сираци.  Предложенията на омбудсмана са: - Промяна в кодекса за соц. отговорност; - Промени в персоналните пенсии, отпадане на подоходен критерии; - Персоналните пенсии трябва да бъдат превърнати в социални и индивидуални помощи; - Да се облекчат процедурите по тези помощи. - Манолова изтъкна, че трябва да бъдат направени промени в правилата за получаване на стипендии за децата сираци. Тя добави, че предлага и промяна в договора за Закрила на детето. Изнесената статистика по темата сочи, че за 7000 деца в такава ситуация не са поискани детски надбавки. 16 195 са получили наследствена пенсия, а 2455 - персонална, информира общественият защитник. А по официални данни на МРРБ наследствена пенсия от починал родител получават 24 080 души. А тези деца, които все пак са получили детски надбавки са 14 616. \"Държавата не е с нас, а тя е против нас\", заяви Златина Хаджипанайотова. Като други участници в работната среща присъстваха Министерство на труда и социалната политика, Комисия за защита от дискриминацията, Националния осигурителен институт, Министерство на образованието и науката, Държавна агенция за закрила на детето, Агенцията за социално подпомагане, Национален статистически институт, УНИЦЕФ, Институт за отворено общество, Национална мрежа за децата и Асоциация родители.", "date": "2018.02.19", "title": "Манолова: Държавата дължи на децата сираци грижа и правила за социални помощи"}
{"url": "http://www.faktor.bg/bg/articles/novini/balgariya/ubiytsite-na-levski-shtedro-vaznagradeni-ot-priznatelna-rusiya", "text": "Поредно доказателство за зловещата роля на Русия е новооткрит документ - заповедта, с която един от виновниците за обесването на Васил Левски - Хаджи Иванчо Хадживеличков Пенчович, е назначен за член на Висшия съдебен състав в България. Това се случва на 8 май 1879 г., 6 години след като Апостола увисва на бесилото. Това разкрива  изследователят Георги Георгиев, автор на блога istinata.bg. Заповедта е подписана неслучайно от княз Дондуков-Корсаков. Така Русия се отблагодарява на българските продажници за вярната им служба към руската империя.  Коварната и двулична роля на руския посланик в Цариград Граф Игнатиев вече не е тайна за обществото, въпреки, че години наред бе укривана от българския народ. Именно Игнатиев има основна роля в процеса, довел до обесването на Васил Левски. По настояване на графа в състава на съда са включени българите: хаджи Иванчо Хадживеличков Пенчович - член на държавния съвет към империята, Мито Панов Каймакчийски – член на ръководството на българската църковно-училищна община, Хаджи Мануил(Мано) Стоянов – член на софийският меджлис и Петър (Пешо) Тодоров – Желявеца, член на Софийският меджлис. Целта с намесата на графа е ясна – обезглавяване на национално-освободително движение и подчиняването му на интересите на имперската дипломация на Русия.  Любопитен факт е, че същият русофилски продажник Хаджи Иванчо Хадживеличков Пенчович, издигнал се още по време на турското господство до член на държавния съвет към империята, след Освобождението на България се оказва и един от първите дарители, които дават пари, за да се издигне в София паметник на Левски. Документът за назначаването на хаджи Иванчо Хаджипенчович за член на Висшия съдебен състав в освободена България от княз Дондуков е важно историческо доказателство, че продажните рубладжии-русофили и техните господари от Москва повече от век и половина целенасочено работят срещу българската нация, изпращайки на смърт и заточения най-свидните й синове, които са осъзнали, че от московлъка и руския ботуш по-страшно нещо за Отечеството няма.", "date": "2018.02.19", "title": "Убийците на Левски щедро възнаградени от признателна Русия"}
{"url": "http://www.faktor.bg/bg/articles/novini/svyat/gugal-ogranichi-svalyaneto-na-snimki", "text": "Търсачката за изображения в интернет „Гугъл“ ограничи способността на потребителите да свалят изображения на компютрите си, заради споразумение, постигнато с портала за стокова фотография „Гети имиджис“. Порталът подаде оплакване до Европейската комисия, а „Гугъл“ премахна бутона „прегледай изображението“, предаде BBC. „Гети имиджис“ е портал за стокова фотография, която продава работата на илюстратори и фотографи на различни компании и медии. Компанията се оплака от интернет търсачката, защото изображенията ѝ могат да се открият и свалят твърде лесно без необходимия лиценз или разрешение. След въведената промяна потребителите трябва да влизат в интернет сайта, в който е качено изображението, за да го свалят. Друга промяна, свързана със споразумението между „Гугъл“ и „Гети имиджис“, е премахване на опцията за търсене по изображение, която позволяваше да се намери версия на дадено изображение с по-висока резолюция или качество. Някои потребители реагираха сравнително отрицателно, предаде BBC. „Гети имиджис“ изрази задоволство от реакцията на „Гугъл“ и допълни в изявление, че изтегля жалбата си до Европейската комисия.", "date": "2018.02.19", "title": "Гугъл ограничи свалянето на снимки"}
{"url": "http://www.faktor.bg/bg/articles/novini/svyat/brazilski-zatvornitsi-se-razbuntuvaha-i-vzeha-nadzirateli-za-zalozhnitsi", "text": "Затворници се разбунтуваха след осуетен опит за бягство от бразилски затвор и взеха надзиратели за заложници, предаде Франс прес, като цитира властите. Заложническата криза продължи няколко часа. Бунтът избухнал вчера следобед в затвор на около 50 км от центъра на Рио де Жанейро. Седем надзиратели били задържани за заложници. Заложниците са били освободени в полунощ местно време. Трима затворници са били ранени. Подобно на повечето бразилски затвори, и този е пренаселен. Бразилия е на трето място в света по брой затворници - близо 727 000 при преброяването през 2016 г., или почти два пъти повече от капацитета на затворите. Затворническият бунт избухна малко след като президентът Мишел Темер обяви, че създава министерство на обществената сигурност и повери на армията командването на полицията в щата Рио де Жанейро, залят от вълна на насилие, добавя АФП.", "date": "2018.02.19", "title": "Бразилски затворници се разбунтуваха и взеха надзиратели за заложници"}
{"url": "http://www.faktor.bg/bg/articles/novini/svyat/uvolniha-radiovodesht-zaradi-komentari-sas-seksualen-podtekst-po-adres-na-17-godishno-momiche", "text": "Радио водещ от Сан Франциско бе уволнен, след като направи коментари със сексуален подтекст по адрес на 17-годишно момиче - олимпийската шампионка по сноуборд Клоуи Ким, съобщава ДАРИК.  Патрик Конър от радио KNBR нарекъл тийнейджърката \"малка гореща мацка\" в ефир, след победата ѝ през седмицата в Пьонгчанг. \"Много е яка\", добавил Конър.   \"Ако беше на 18, никой нямаше да се впечатли, че съм я нарекъл гореща мацка. А тя си е.Очарователна е. Аз съм огромен фен на Клоуи Ким\", опитал да замаже после положението водещият, но вместо това станало още по-зле.  \"18-ят ѝ рожден ден е на 23 април, вече броя дните,\" допълнил Конър с препратка съм реплика от холивудски филм. \"Това им харесвам на гимназистките - аз остарявам, а те винаги са на една и съща възраст.\" Водещият се извинил публично, но бил уволнен веднага.", "date": "2018.02.19", "title": "Уволниха радиоводещ заради коментари със сексуален подтекст по адрес на 17-годишно момиче"}
{"url": "http://www.faktor.bg/bg/articles/novini/svyat/viktor-orban-prizova-za-globalen-sayuz-sreshtu-migratsiyata", "text": "Унгарският премиер Виктор Орбан призова за глобален съюз срещу миграцията. Той започна предизборната кампания на неговата партия \"Фидес\". Унгарският министър-председател Виктор Орбан произнесе годишната си политическа реч, с която отбеляза началото на предизборната кампания. Орбан се обяви за глобален съюз срещу миграцията.  Той изтъкна, че Западът върви в посока, различна от тази на Централна Европа и че страните от Вишеградската четворка са твърди в своята позиция. \"Ситуацията е такава - опасността, пред която сме изправени, идва от Запада, от политиците в Брюксел, Берлин и Париж. Те искат от нас да приемем политиките им, които насърчават миграцията и отварят пътя към упадъка на християнството и настъплението на исляма\", заявие той. Орбан се бори са трети мандат, а парламентарният вот в Унгария е на 8 април. Засега социологическите проучвания сочат, че партията му има чувствителна преднина пред основната опозиционна партия.", "date": "2018.02.19", "title": "Виктор Орбан призова за глобален съюз срещу миграцията"}
{"url": "http://www.faktor.bg/bg/articles/nameriha-myastoto-i-otlomkite-na-razbiliya-se-samolet-v-iran", "text": "Иранската телевизия Press TV съобщава, че издирвателните и спасителните екипи са достигнали мястото на самолетната катастрофа, при която властите обявиха, че са загинали всичките 65 души на борда. Самолетът ATR-72-500 на иранския авиопревозвач Aseman Airlines, който е с двумоторен двигател и се използва за пътувания на къси разстояния, падна вчера в мъгливо време, разбивайки се в района на планинския масив Загрос в южната част на Иран. Уточнява се, че издирвателните екипи са достигнали мястото на катастрофата преди зазоряване тази сутрин. Телевизията отбеляза, че времето се е подобрило и показа кадри на хеликоптер, който се присъединява към издирването. От авиокомпанията обявиха, че всички на борда на полет EP3704 са загинали, включително шестимата членове на екипажа. Катастрофата е пореден фатален инцидент в Иран, на който от години му беше забранено да купува необходимите самолетни части заради санкциите на Запада във връзка със спорната му ядрена програма.", "date": "2018.02.19", "title": "Откриха мястото и отломките на разбилия се самолет в Иран"}
{"url": "http://www.faktor.bg/bg/articles/novini/svyat/globiha-prezidenta-na-republika-srabska-za-previshena-skorost", "text": "Президентът на Република Сръбска Милорад Додик призна, че е платил глоба за превишена скорост на магистрала в Хърватия. Той обаче отхвърли спекулациите, че по време на посещението си в Карловац е искал специален режим, предава македонската държавна агенция „Макфакс“, цитирана от \"Фокус\".  Додик заяви, че в Хърватия се е возил с повече от 180 км/ч и че е платил астрономическа глоба. Според хърватските закони, за превишена скорост е предвидена глоба от 400 до 950 евро.  „Карахме с повече от 180. Полицията спря автомобилът на моята охрана, платихме глоба и продължихме. Нямаше никакви претърсвания. Хората бяха любезни и ни казаха, че радарът вече го е отчел и не могат да направят компромис. Вместо да загубим няколко часа, за да поискам да ми махнат глобата, платихме и продължихме да караме със 180“, заяви Додик.", "date": "2018.02.19", "title": "Глобиха президента на Република Сръбска за превишена скорост"}
{"url": "http://www.faktor.bg/bg/articles/novini/balgariya/do-20-miliona-evro-globa-za-izpolzvane-na-lichni-danni-bez-saglasie", "text": "\"Ако единственото правно основание за обработка на лични данни е съгласието на гражданина и той не е го е предоставил, тогава компанията подлежи на санкция, която може да достигне 10 милиона евро. Ако е засегнато повече от едно физическо лице пък се предвижда глоба да 20 милиона евро\", съобщи председателят на Комисията за защита на личните данни Венцислав Караджов по повод Общия регламент за защита на данните.  \"В рамките на българското председателство предстои приемането и на регламента за обработване на лични данни в областта на електронната търговия и телекомуникациите. Той създава завишени гаранции на защита за гражданите на ЕС. Новата правна рамка в областта на личните данни предстои да време в сила през май по време на Българското председателство на Съвета на ЕС\", каза още той.  \"Личните данни не трябва се събират безразборно, а само за конкретни бизнес цели или за да се изпълнят компетенции на публичния орган. В момента се преглеждат общите условия на операторите и договорите им с клиентите, за да се провери дали те отговарят на новите изисквания. Ако има неравноправни клаузи, комисията първо ще предпише премахването им в определен срок. Ако това не стане - се налага санкция. Няма ограничение за администраторите да обработват само определен вид лични данни, те сами определят вида лични данни и целите, за които ще ги използват\", категоричен е Караджов.", "date": "2018.02.19", "title": "До 20 милиона евро глоба за използване на лични данни без съгласие"}
{"url": "http://www.faktor.bg/bg/articles/novini/svyat/novo-silno-zemetresenie-v-meksiko-5-9-po-rihter", "text": "Земетресение от 5,9 по Рихтер е регистрирано в Мексико, съобщава Европейският сеизмологичен център. Трусът е бил малко преди 9.00 часа българско време.  Епицентърът е бил на 88 км. северозападно от град Пуерто Есконидо, на дълбочина 40 км. Данни за пострадали и разрушения засега няма.", "date": "2018.02.19", "title": "Ново силно земетресение в Мексико - 5.9 по Рихтер"}
{"url": "http://www.faktor.bg/bg/articles/novini/balgariya/v-simeonov-rusiya-direktno-se-namesi-za-da-poprechi-na-dobiva-na-gaz-v-dobrudzha", "text": "\"Русия директно се намеси в резултатите на референдума за добив на газ в Добруджа. Там в протестите участваха хора от паравоенни формирования. За ме намесата на Русия и на руски икоомически интереси е безспорна\", заяви пред Георги Коритаров по телевизия \"Европа\" вицепремиерът Валери Симеонов. \"По време на конгреса на Найджъл Фарадж бяха изнесени данни, че Русия саботира разработването и добива на газ от Великобритания в нейни находища. Защо България няма собствен доход\", попита риторично Симеонов. Той изрази съмнение, че бавната работа по находищата в Черно море също се държи на намесата на руски икономически интереси.", "date": "2018.02.19", "title": "В. Симеонов: Русия директно се намеси, за да попречи на добива на газ в Добруджа"}
{"url": "http://www.faktor.bg/bg/articles/izdrazhkata-na-4-chlenno-semeystvo-stigna-2325-leva", "text": "2325 лева е необходимата сума за издръжка на четиричленно домакинство в страната. Това стана ясно по време на пресконференция в КНСБ, на която бяха представени данните за последното четиримесечие на миналата година на Института за синдикални и социални изследвания на КНСБ. 581 лв. е издръжката на един човек в четиричленно домакинство, съобщава news.bg. Средствата са необходими за покриване на разходите за храна, поддръжка на жилището, здравеопазване, образование, транспорт, почивка спрямо средните български стандарти. Основен принос за повишаването на издръжката имат хранителните стоки с ръст от 3,9% на годишна база, при нехранителните стоки ръстът се задържа на относително по-ниски нива 1,1%. За софиянци издръжката за четиричленно семейство е 3023 лв. или с 30% по-висока от тази в страната. 756 лв. са необходими за издръжката на един човек в София. Така, за да формира подобен доход е необходима заплата от 1512 лв., но реално получаваните средства са с 24% по-ниски или 1151 лв. по данни на НСИ. От КНСБ отчитат бързо доближаване на цените до средните ценови равнища в ЕС. Така хранителните стоки у нас достигат 71% от средното равнище в ЕС, тези за електроенергия 64,6%, до 66.5% са разходите за транспорт. Но за разлика от цените доходите на хората не достигат средноевропейските. Така у нас средните доходи са с пет пъти по-ниски от тези във Франция и Холандия и шест пъти по-ниско от Германия. 27.1% от домакинствата или 1,955 млн. лица са с общ доход до 314 лв., каквато е официалната линия на бедност. Спрямо миналата година се отчита намаление с 80 хиляди души. 45.1% от домакинствата са с общ доход на едно лице от линията на бедност до необходимите средства за живот или около 3,253 хил. лица или намаление с 252 хил. лица. 27.8% от домакинствата са общ доход на едно лице над издръжката на живот 581 лв., а това представлява около 2 млн. лица.", "date": "2018.02.19", "title": "Издръжката на 4-членно семейство стигна 2325 лева"}
{"url": "http://www.faktor.bg/bg/articles/verizhna-katastrofa-v-sofiya-udaren-e-i-avtobus", "text": "Катастрофа стана на бул. „Цар Борис III” в столицата близо до кръстовището \"Красно село\", предаде БГНЕС. Сблъскали са се няколко автомобила, най-вероятно заради несъобразена с пътните условия скорост. На мястото на инцидента са спрели 5 автомобила и един автобус на градския транспорт с номер 260. Няма данни за пострадали хора. Пътниците от автобуса са помолени да напуснат превозното средство. Има материални щети по автомобилите. В района се образува задръстване.", "date": "2018.02.19", "title": "Верижна катастрофа в София, сблъскали са се 5 автомобила"}
{"url": "http://www.faktor.bg/bg/articles/pozhar-v-tets-republika-parnoto-v-pernik-sprya", "text": "Перник отново остана без парно – този път заради пожар в ТЕЦ \"Република\".  Тази сутрин, малко преди 9 ч., се е запалил основен кабел, съобщи пред bTV кметът на града Вяра Церовска.  Черен пушек излиза от централата. При пожара е изключила защитата на основните съоръжения, което е наложило и спиране на работата на централата. Не е ясно докога Перник ще остане на студено.  Очаква се до няколко часа подаването на топлоенергия в града да бъде възстановено.", "date": "2018.02.19", "title": "Пожар в ТЕЦ „Република”, парното в Перник спря"}
{"url": "http://www.faktor.bg/bg/articles/tsatsarov-i-gergov-ne-davat-da-se-razkriva-informatsiyata-za-sreshtata-v-tsum", "text": "Главният прокурор Сотир Цацаров и бившият член на ръководството на БСП Георги Гергов не са се съгласили да се изнесат данни от проверката на Инспектората към ВСС за срещата им в ЦУМ миналото лято заедно с бизнесмена и издател Сашо Дончев. Това се разбира от решението на шефката на Инспектората към Висшия съдебен съвет (ИВСС) Теодора Точкова да откаже информацията на в. \"Сега\", искана по Закона за достъп до обществена информация. На 10 юли 2017 г. приключи проверката по темата за визитата на Цацаров в офиса на Гергов в ЦУМ, на която бе и Дончев. Изводът на ИВСС беше, че Етичният кодекс на магистратите не е нарушен, нито престижът на съдебната власт е накърнен от поведението на Цацаров. Проверката започна след сигнал на гражданското движение \"Боец\". Вестникът е поискал акта от проверката, но от инспектората са обяснили, че информацията е класифицирана като служебна тайна и е защитена в следващите 6 месеца. След изтичането на срока са поискали пак, но Точкова е обяснила, че информацията е обществена, но няма да бъде предоставена. Причина за реакцията ѝ е отказът на Цацаров, както и този на Гергов, да се оповестят данните, които ги засягат. Сашо Дончев и сдружение \"Боец\" са дали съгласие. От ИВСС са питали и Би Ай Ти, излъчила репортаж по казуса, и оттам е дошло съгласие от главния изпълнителен директор Симона Ангелова, но инспекторатът не го признава за валидно. Според практиката на съда в Страсбург и на Върховния административен съд, когато става дума за публични фигури, не се иска съгласието им, коментира пред вестника адвокат Александър Кашъмов от \"Програма Достъп до информация\". Според него от инспектората не са искали да дадат информация, а и не са подготвени по Закона за достъп до обществена информация, \"затова четат закона както им изнася\". Той обясни, че когато трети лица не дават съгласие, трябва да бъде даден поне частичен достъп до информация. Освен това законът казва, че \"не е необходимо съгласието на третото лице в случаите, когато то е задължен субект и отнасящата се до него информация е обществена информация, както и когато е налице надделяващ обществен интерес от разкриването ѝ\".", "date": "2018.02.19", "title": "Цацаров и Гергов не дават да се разкрива информацията за срещата в ЦУМ"}
{"url": "http://www.faktor.bg/bg/articles/siderov-poiska-nov-protses-sreshtu-levski", "text": "Лидерът на \"Атака\" Волен Сидеров ще предложи в Народното събрание да се създаде анкетна комисия. Работата на комисията ще бъде да ревизира съдебния процес срещу Апостола, в резултат на който е бил осъден за криминално престъпление. С това ще се изясни истината за кончината на Апостола. Необходимо е да бъде проверено спазването на приложения закон и правилата на османското правосъдие. Това стана ясно от думите на Волен Сидеров пред журналисти пред Паметника на Левски в столицата, където симпатизанти на партията почетоха паметта на Апостола. Това се казва в съобщение на пресцентъра на \"Атака\", озаглавено: \"Сидеров пред Паметника на Апостола: Смъртната присъда на Левски е неправомерна! Искаме контрапроцес да изчисти името му\". \"Предлагам да бъде направен символичен т.нар. контрапроцес, тъй като е минало много време, и да се изяснят правните обстоятелства на съденето на Левски. Да се изясни, че всъщност Левски е осъден за криминално престъпление по чл. 184 от тогавашния турски Наказателен кодекс, а не за това, че прави комитети и организация за революция\", уточни Сидеров. По думите му за комитетската дейност тогавашната османска власт е предвиждала заточение. \"Виждайки, че това е предводителят на всички комитетски дела, те са бързали тихомълком, без много шум, да го осъдят на смърт. Такава е била директивата. Ние искаме да се преразгледа този процес! Левски да бъде оневинен, той не е убиец\", каза още лидерът на \"Атака\". Сидеров припомни, че когато се е искало канонизирането на Левски от църквата, имало код, аргумент, че той е извършил убийство. \"Не, Левски не е извършил убийство, това вече е доказуемо. И има достатъчно документи, има османски отдел в Народната библиотека. Всичко това трябва да бъде проучено от една компетентна комисия. Аз ще предложа проф. Семов за председател на анкетната комисия в парламента. Тя да се обърне към МС, Народната библиотека, БАН, Института по история, всички възможни правни и исторически авторитети и те да установят истината. Истината ще те направи свободен, се казва в Евангелието. Ние истината за Левски още не я знаем\", подчерта още той. Според него пред Паметника на Левски се слагат цветя, леят се слова и се говорят какви ли не небивалици, а всъщност не се изяснява истината за неговата смърт, за това, че той е екзекутиран неправомерно от османската власт. \"Това е моята идея и ще работя с колегите ми по нея и смятам, че ще имам широк и добър отзвук сред българската общественост, заяви още Сидеров. Лидерът на \"Атака\" смята, че процесът срещу Левски, на който му издават смъртна присъда по много данни и доказателства, научни и юридически, е привършен неправомерно. \"Присъдата се издава въз основа на едно-единствено свидетелство на един неграмотен човек – някой си Вутьо, че Левски е убил слугинчето Стойчо. Това не е вярно и вече може да се докаже\", заяви още той.", "date": "2018.02.19", "title": "Сидеров поиска нов процес за Левски"}
{"url": "http://www.faktor.bg/bg/articles/vaorazheni-obraha-kazino-v-pazardzhik", "text": "Маскирани и въоръжени мъже са нападнали и ограбили казино в Пазарджик тази нощ, малко преди 4 часа, съобщиха от полицията. Нападението е извършено в игрална зала на ул. \"Стефан Караджа\" в града. Двама души са нахлули, заплашили са крупието с пистолет и са откраднали оборотни пари. Не е ясно каква е точната сума.  От заведението са подали сигнал първо към частна охранителна фирма, а оттам са алармирали полицията. Екипите направили блокада на широк периметър около местопроизшествието, но не успели да заловят извършителите. При нападението няма пострадали хора. Образувано е досъдебно производство, издирването на престъпниците продължава.", "date": "2018.02.19", "title": "Въоръжени обраха казино в Пазарджик"}
{"url": "http://www.faktor.bg/bg/articles/obshtestvo/ulitsata/shofyor-zaspa-zad-volana-dokato-chakashe-na-svetofar", "text": "Шофьор заспа зад волана, докато чакаше на светофар в Хасково. Зад неговия автомобил спрял друг, като шофьорът изчакал търпеливо няколко пъти да светне зелена светлина. Реакция от първия шофьор нямало и затова този, който чакал зад него, извикал Пътна полиция и Бърза помощ. Според медиците мъжът е бил пиян. След неколкократни опити от страна на полицаите мъжът бе събуден и откаран с патрулка. От Пътна полиция - Хасково съобщиха, че шофьорът отказал бъде тестван с дрегер или да даде кръвна проба. Водачът ще бъде наказан с глоба от 2000 лв., а книжката му ще бъде отнета за срок от 2 години.", "date": "2018.02.19", "title": "Шофьор заспа зад волана, докато чакаше на светофар"}
{"url": "http://www.faktor.bg/bg/articles/trima-mladezhi-razbiha-sladkarnitsa-v-tsentara-na-sofiya", "text": "Камери уловиха как трима младежи разбиват сладкарница в центъра на София. Морковена торта с карамел и канела и торта „Павлова“ – тези два десерта са откраднати от разбитата сладкарница на Дияна Пинджурова.  Тя и съпругът получават обаждане в 6 ч. сутринта. „Звъннаха ни от СОТ, за да кажат, че има пробив и че се е задействала алармата“, разказва Дияна пред БТВ. Заварват разбита врата, празна витрина и кокосови стърготини по земята.„Някои от тортите са паднали по земята, а други са успели да си ги вземат и явно да си ги хапнат някъде другаде“, предполага тя. Първата теория на Дияна е обир. С изненада обаче установява, че единственото липсващо от сладкарницата са четири торти. „За мен е необяснимо как за толкова кратко време са успели да вземат толкова неща от витрината“, казва тя.  Нарушителите обаче сами търсят Дияна, за да признаят вината си. Оказва се, че са чужденци. Твърдят, че нямат спомен за случилото се. И вече са платили стойността на нанесените щети.", "date": "2018.02.19", "title": "Разбиха сладкарница в центъра на София, липсват най-хубавите торти"}
{"url": "http://www.faktor.bg/bg/articles/politika/hlyab-i-pasti/vasil-levski-svoboden-predi-osvobozhdenieto-no-obesen-otnovo-ot-komunistite", "text": "\"За отечеството работим байо –  кажи ти моите и аз твоите кривици, па да се поправим и да вървим напред. Ако ще да бъдем хора, на драго сърце да обичаме оногова, който ни покаже погрешката – инак той не е наш приятел\".  Къде и кога загубихме тази истина и защо омразата сви гнездо в нашия български дом? Нима заслужавахме, след толкова много страдания в историята ни, да понесем и варварския комунистически експеримент, наложен ни от чужда държава? Къде, в какво от случилото се с нашия народ след 9-ти септември 1944 година, можем да открием завета на Левски: „да бъдем хора, на драго сърце да обичаме оногова, който ни покаже погрешката”? Спомняме ли си как комунистите „обичаха” тези, които им показваха ”погрешката”?  Големият шанс за спасяването на Васил Левски е бил в ръцете на руския посланик в Цариград граф Николай Игнатиев. До него стига молбата на д-р Рашко Петров, който познава Дякона от общото им дело в Първа българска легия на Георги С.Раковски, препратена му от руския вицеконсул в Пловдив – известният български просветител Найден Геров. Но посланик Игнатиев категорично забранява на своя подчинен да се меси в тази „история”. Но сам участва активно в „тихата дипломация” около процеса в София. Това става ясно от доклада му от 25 януари 1873 г. до неговия пряк шеф – министърът на външните работи на Русия и държавен канцлер княз Александър Горчаков. В този си доклад посланик Игнатиев определя като „задоволително решение” очертаващите се присъди по т.нар. „Софийско съзаклятие”. Според него  се дължи на „умереността на Великия везир, който този път изглежда е ПОСЛЕДВАЛ НАШИТЕ СЪВЕТИ”.  Но какви ли ще да са били руските съвети по „Софийското съзаклятие” след като на бесилото увисва най-достойният син на България? Историкът Янко Гочев отбелязва, че „с убийството на Левски граф Н. Игнатиев постига важна приоритетна цел на руската имперска политика на Балканите - възвръщане на контрола над българското освободително движение.”  За Васил Левски революцията не е самоцел. За него освобождението има смисъл, ако е общонародно дело, а не „подарък” за вечна „благодарност”. Революцията и освобождението са само средства за изграждане на стабилна и демократична държава. Затова и истинските следовници на делото на Апостола не са рушителите на нашата държава, които обслужваха руски и съветски интереси, а „строителите на съвременна България”, както ще ги нарече Симеон Радев, а след тях и борците срещу съветската окупация на страната.  Левски мечтае да „не бъде в наша България, както е в турско сега... Всичките народи в нея щат живеят под едни чисти и святи знамена, както е дадено от Бога да живее човека: и за турчинът, и за евреинът и прочие каквито са, за всичките еднакво ще е, само ако припознаят законите равно с българинът!\"  Той излага идеите си за устройството на бъдещата държава  по \"вишегласие народно\" като държавник,  чието мислене е надхвърлило хоризонта на тогавашното политическо време. Той вижда България като държава с независима външна политика, с национално самочувствие, с народ – господар на съдбата си, който не служи нито на руския цар, нито на турския султан. И търси съратници за делото \"от сякакви съсловия из отечеството ни\". Като тотално отрицание на заветите на Левски   определени съсловия из отечеството ни. Тяхната идеология бе не „свободата и независимостта”, а „класовата борба”и зависимостта от СССР.    Васил Левски е идеолог на националната революция, но рано разбира, че   \"разрушителният дух\" на революцията е само път към бъдещата \"свята и чиста\" република. Защото истинският живот на народа е след революцията. Той пръв разбира, че българският народ трябва сам и без чужда помощ да постигне свободата си. Защото само тогава ще може да я оцени и разбере истински. Подарената свобода не е истинска свобода. След него и Пенчо Славейков ще напише, че “освободените имат повече нужда от свобода отколкото робът”. Идеята му за освобождението като „дело българско\" е радикална и смела. Той знае, че не съществува вълшебна бърза промяна, че не е възможно да заспиш в робство и да се събудиш в свобода. Знае, че този, който тръгне да ни “освобождава”, със сигурност след това ще ни пороби. Тази му мисъл е като есенция от всички негови писмени записки, от спомените за него. Тя е в сърцевината на неговото дело. Най-добре я предава Захари Стоянов.  В писмовното наследство на Левски няма нито един ред, който да показва или да намеква дори, че Апостола на свободата е бил русофил. Нито един. Ако имаше, то още при социализма този ред щеше да бъде показан и развяван като „знаме”. Но няма. Точно обратното. В писмо до войводата Филип Тотю от 1 март 1871 г. Левски пише: „С факти имам да докажа, че с руски агенти съм имал да работя, без да знам, в 69-то (1869 г.), единият препоръчан от одеските българи за добър помощник на българите, пък не излезе така. Уловихме няколко шарлатанлъци  и  хайде – отдето  е дошъл. Кога стане нужда, ще го кажем с всичките му работи. Цели сме изгорели от парене и пак не знаем да духаме.”  Няма съвременник на Левски, който да му приписва русофилски възгледи и възглед, че Руската империя трябва да ни „освободи“. Като идеолог на националната революция Васил Левски отлично е разбирал, че  Те само поробват. Затова и в издадената през 1883 г. от Захари Стоянов негова биография –  „Васил Левски (Дяконът). Черти из живота му” на страница 81 четем:  „Никому не се надявайте, – говореше той. – Ако ние не сме способни сами да се освободим, то значи, че не сме достойни да имаме и свобода; А който ни освободи, той ще направи това, за да ни подчини отново в робство“. Така Захари Стоянов е разбрал мислите на Левски за освобождението. Това е философията на Левски. Това е и сърцевината на българската национално-освободителна идея. Дали точно така се е изразил Апостола е важен въпрос, но още по-важно е, че Захари Стоянов е предал неговата мисъл живо, ясно и достъпно, така както само той може. Защото Васил Левски е идеолог на националната революция  с републикански идеи, а това означава, че органично не е приемал всички тирански системи –от турската до руската. Та нали ние, българите, точно заради тези му идеи го почитаме!  В единствения му стихотворен опит– т.нар. „автобиография” четем: Аз, Васил Лъвский в Карлово роден, от българска майка юнак аз роден, не щях да съм турски и никакъв роб, същото да гледам и на милий род. Тези стихове са косвено доказателство за верността на написаното от Захари Стоянов. Когато пише своята „автобиография” Апостолът не знае кой ще бъде новият ни поробител. Затова и казва „турски и никакъв роб”. Никакъв роб на друга държава, на друга империя. „Никакъв роб” и в социален план. Но българското освобождение, както знаем, не идва така, както го мечтае Васил Левски. Руската империя в навечерието на войната си с Османската империя сключва споразумения с други „велики сили” с цел да не се допусне създаването на Балканите на „голяма славянска държава”, т.е. да я няма България в етнически, а те преди векове са били и държавни,  граници. Така още преди да се случи българското „освобождение” то е предадено и пронизано от чужди на националните ни интереси имперски планове. Чрез него си отива една империя от българския живот, за да се настани на нейното място друга. Факт е, че паметта на Апостола на свободата бе поругавана многократно – с опитите за русофилски преврати, с политиката насочена срещу българското Съединение и Обединение. Безспорният връх на  антибългаризма и омразата към Левски бе окупацията на България от “братския” Съветски съюз. Тогава на народа на Левски бе наложена със сила, с масови убийства и репресиии, тоталитарна политическа система, с „ръководна роля” на една партия, система антидемократична, несвободна, диктаторска.   През тези години – от 09.09.1944 г. до 1990 г.,  ние не бяхме себе си, не бяхме сякаш народа на Васил Левски. Защото, когато един народ върви с покорно наведена глава, той не може да настигне и да закрачи наравно с „другите европейски народи”.  Апостолът вижда народното дело в \"заедното продължаване нататък\", в \"честното казване на кривиците\",  в подадената за добро ръка, в прошката, в разбирателството. Когато говори, че „всекиму своето да бъде”, той всъщност говори за равенството пред закона, за правовата и справедлива държава.  145 години след гибелта му, ние продължаваме да откриваме горчиви истини за себе си като народ.  Васил Левски обединява, а не разделя, свързва и създава националната ни спойка, а  не прахосва народните усилия по чужди блянове и чужди кроежи. Той не е чутовен юнак и казано със сивите думи на днешния политически речник, не е дори „лидер”. От рейтинг за политическо самочувствие той няма нужда. Лидери и партийни водачи наспорил Господ след него. Васил Левски е самотата, която е във всеки от нас. Самотата българска, онази вътрешна неудовлетвореност на душата, която ни преследва от първия до последния миг на земното ни битие. Той носи в себе си закона на революцията, но и закона на държавата, закона на морала и закона на народната душа. Той е неназовимото в нас. Питал съм се какво ли му е било на душата, когато е вървял към бесилото. За какво е мислил, за какво е молил Бога. Нека не бързаме с отговора. И да помълчим. Защото Васил Левски е от тези личности в световната история, които налагат мълчание.", "date": "2018.02.19", "title": "Васил Левски – свободен преди „Освобождението”, но обесен отново от комунистите"}
{"url": "http://www.faktor.bg/bg/articles/ekaterina-zaharieva-balgariya-ne-e-prosto-teritoriya-na-sreshtata-na-varha", "text": "Срещата на върха на европейските лидери и Турция, която ще се състои в София в никакъв случай не прави България само територия, това е един успех на българското председателство, защото година и половина след обтегнати отношения между Анкара и Брюксел, ще се опитаме да ги нормализираме. Това заяви в студиото на БНТ министърът на външните работи Екатерина Захариева. Тази среща е успех и за нас, и за ЕС. По време на всички срещи ние показахме, че България не е просто територия и това е ясно както у нас, така и в страните от ЕС, че българските политици успяваме да си вършим добре ролята на председател, придвижвайки успешно основните теми на дневния ред, допълни Захариева. Българският външен министър коментира и обтегнатите отношение между САЩ и Турция като съюзници в НАТО и каква перспектива има пред Анкара да се присъедини към ЕС. Двама от основните съюзници на НАТО – Турция и САЩ на територията на Сирия очевидно имат доста различни интереси. Имаше среща в Мюнхен между Турция и САЩ, която даде някакъв положителен знак, но е важно да се успокои тона. За ЕС е важно да има нормални отношения с Турция, защото е съюзник в НАТО и втори икономически партньор, важен за мигрантската и бежанската криза и заради кризата в Сирия. Членството в ЕС е доброволно, но има ясни критерии, към които всяка кандидатка трябва да се придържа. Трябва да се реши въпросът и за втория транш, свързан с бежанската вълна. Българският национален интерес винаги е бил  да подпомагаме държавите, които са в напрежение, каквато е Сирия. За нас е важно бежанците да са близо до родните си места и когато се успокоят нещата, да се върнат в родината си. Първият транш за Турция беше 3 млрд., с които финансово беше подпомогната за справяне с бежанците, които са там. Сега трябва да се вземе решение за втория 3 млрд. транш, за да бъдем спокойни за сигурността на нашата граница, посочи Екатерина Захариева. Тя коментира и европейската перспектива за страните от Западните Балкани и очертания от Могерини хоризонт - 2025 година.  Стратегията за Западните Балкани е сериозен документ и сериозен набор от инициативи, зад които се крие конкретен план за действие за тяхната интеграция. Първо – процедурата за придвижване напред към присъединяването към ЕС, която е задължителна за страните от Западните Балкани. От друга страна – ЕС трябва да бъде готов, когато тези страни са изпълнили всички критерии за приемането им. Датата е  по-скоро една подробност, но тя дава тласък, дава и ангажимент на техните елити по-ускорено да провеждат реформите, дава посока и на нас да се подготвим за едно бъдещо разширение. Това изисква много работа и ангажираност, категоричен бе външният ни министър. Що се отнася до отношенията Сърбия и Косова диалога между тях може да бъде мотивиран от  европейската перспектива, посочи Екатерина Захариева.", "date": "2018.02.19", "title": "Захариева: България не е просто територия на срещата на върха, това е успех за нашето председателство"}
{"url": "http://www.faktor.bg/bg/articles/novini/balgariya/k-plochev-nyama-da-podam-ostavka", "text": "\"Няма да подам оставка\", заяви пред бТВ директорът на НЗОК проф. Камен Плочев. Той показа писмо до министъра и заместник-министъра на здравеопазването от 2 февруари, тоест, 10 дни преди изпращането на писмо до НС, че Касата е задлъжняла пред чуждестранни институции и бюджета и трябва да се увеличи. Плочев заяви, че на негов близък приятел са се обадили и са го накарали да го предупреди, че ако не подаде оставка \"няма да си намери работи в нито една болница\". Той отказа да назове кое е човекът, който се е обадил, но Славчо Велков, депутат от БСП заяви, че става дума за \"високопоставен политик\". \"В петък министър Ананиев поиска от мен също да убедя проф. Плочев да си подаде оставката и да не се стига да здравната комисия в парламента. Целта е всичко да стане преди да се върне премиера и да започнат разместванията\", коментира Велков, който заяви, че участва в предаването не като депутат, а като приятел на Плочев. Плочев пък обвини заместник-министър Начева, че грубо се меси в работата му, нареждала е да уволнява хора и да начначава посочени от нея. Той съобщи, че е разговарял с премиера Бойко Борисов и той не иска неговата оставка. Слаевчо Велков се обърна директно към премиера и  припомни, че Борисов е искало ставката на Начева през 2010 година, но тя се е позовала на закона и е отказала, а впоследствие е била отстранена от съда.", "date": "2018.02.19", "title": "Камен Плочев: Няма да подам оставка"}
{"url": "http://www.faktor.bg/bg/articles/obyaveno-izvanredno-polozhenie-v-33-obshtini-v-meksiko-zaradi-silnoto-zemetresenie", "text": "Правителството на Мексико въведе извънредно положение в 33 общини в южния щат Оахака заради последствията от земетресението със сила от 7,2 степен, станало на 16 февруари, предаде испанската агенция ЕФЕ, цитирана от \"Дарик\".    Тази мярка ще позволи на местните власти да получат допълнителни бюджетни средства за справяне с последиците от стихията.   В Оахака при труса бяха повредени 200 къщи. Властите доставят храна и медикаменти на пострадалите от бедствието.   Епицентърът на труса беше на 11 км от град Пинотепа Насионал, на дълбочина 12 км. Вижте снимки от земетресението    По данни на властите, при удара на стихията са пострадали двама души, но жертви няма.", "date": "2018.02.19", "title": "Обявено е извънредно положение в 33 общини в Мексико заради силното земетресение"}
{"url": "http://www.faktor.bg/bg/articles/polskoto-posolstvo-v-tel-aviv-osamna-sas-svastiki", "text": "Свастики бяха изрисувани на вратата на полското посолство в Израел, съобщава БНТ. Най-вероятно те са се появили в отговор на изявление на  министър-председателят на Полша по-рано, че в Холокоста са участвали и евреи. Полицията в Тел Авив започна разследване заради надписи по вратата на посолството на Полша в Израел. Изписани са думи като \"убиец\" и свастики. Никой не е поел отговорност за вандалския акт, но вероятно той е следствие на думи на полския премиер Матеуш Моравецки, че в Холокоста са участвали и евреи. Тези думи предизвикаха острата реакция на израелските висши ръководители. Изправени сме заедно, ръка за ръка, в тази битка. Трябва да останем силни в памет на нашите братя и сестри, убити по време на Холокоста. Но днес, повече от всякога, е необходимо да работим за образоването на света, дори на някои лидери, за тези мрачни времена, коментира президентът на Израел Реувен Ривлин. Варшава отхвърля обвиненията. \"Изказването на премиера Матеуш Моравецки изобщо нямаше за цел да отрича Холокоста, нито да припише на еврейските жертви и най-малка отговорност в германския геноцид\", посочи в комюнике говорителката на министър-председателя. По-рано Полша прие спорен закон за Холокоста, който криминализира публични изявления, които приписват на страната нацистките престъпления на нейна територия, докато тя е под германска окупация през Втората световна война.", "date": "2018.02.19", "title": "Посолството на Полша в Тел Авив осъмна със свастики"}
{"url": "http://www.faktor.bg/bg/articles/novini/balgariya/oblachno-vreme-dnes", "text": "Ще бъде предимно облачно. През нощта главно в Северна България ще превалява слаб дъжд.  Вятърът ще се ориентира от североизток, ще е слаб, в Източна България и Дунавската равнина - умерен и с него ще прониква студен въздух.  Превалявания ще има из цялата страна, а още сутринта дъждът в Северна и високите полета на Западна България ще се примесва със сняг.  Температурите ще са предимно между 0 и 5 градуса.", "date": "2018.02.19", "title": "Облачно време днес"}
{"url": "http://www.faktor.bg/bg/articles/novini/balgariya/tsvetan-tsvetanov-shte-pochete-apostola-v-lovech", "text": "Председателят на ПГ на ГЕРБ и зам.-председател на партията Цветан Цветанов ще бъде в Ловеч, където ще се включи в поколението пред паметта и делото на Апостола на свободата - Васил Левски. От 10.00 часа председателят на ПГ на ГЕРБ ще бъде на Пази мост, където ще наблюдава възстановката на срещата на Левски и Никола Цвятков с турските заптиета, предшестваща неговото залавяне. От 10:30 часа Цветанов ще бъде на Къкринското ханче, където ще се включи в поклонението, ще поднесе цветя и ще наблюдава възстановката на залавянето на Апостола.", "date": "2018.02.19", "title": "Цветан Цветанов ще почете Апостола в Ловеч"}
{"url": "http://www.faktor.bg/bg/articles/novini/svyat/donald-tramp-moskva-uspya-da-vsee-razdor-smut-i-haos-v-sasht", "text": "Критикувайки комисиите, разследванията и междупартийната омраза, предизвикани от руската афера, американският президент Доналд Тръмп днес заяви, че Москва е \"постигнала по-голям успех, отколкото в най-безумните си мечти, ако намерението й е било да всее раздор, смут и хаос в САЩ\", предаде Франс прес.  \"В Москва са си умрели от смях. Събуди се, Америка!\", писа президентът тази сутрин в нова поредица туитове.  \"Ако целта на Русия е била да всее раздор, бъркотия и хаос в САЩ, то, с всичките изслушвания в комисии, разследвания и омраза между партиите, тя успя, повече, отколкото и в най-смелите си мечти\", написа Тръмп. \"Никога не съм казвал, че Русия не се е месила в изборите, казах, че \"може би е Русия или Китай, или друга страна или група, или пък някой 180-килограмов гений, седнал в кревата и играещ на компютъра си. Руската \"лъжа\" беше, че екипът на кампанията на Тръмп е бил съучастник на Русия - той никога не е бил!\", заяви в Туитър президентът.", "date": "2018.02.19", "title": "Доналд Тръмп: Москва успя да всее раздор, смут и хаос в САЩ"}
{"url": "http://www.faktor.bg/bg/articles/novini/svyat/edi-rama-v-badeshte-kosovo-i-albaniya-mogat-da-imat-obsht-prezident", "text": "Албанският министър-председател Еди Рама заяви в Прищина, че допуска възможността един ден Косово и Албания да имат \"общ президент като символ на национално единство\", предаде БТА, цитирайки АФП.  \"Косово и Албания ще имат обща външна политика, а не само общи посолства и дипломатически представителства\", заяви Еди Рама пред косовския парламент по повод на десетата годишнина от независимостта на Косово.  Двете страни имат няколко общи консулства, отбелязва АФП.  \"А защо не един президент, като символ на национално единство, с национална политика за сигурност\", продължи албанският президент.  \"Трудният диалог със Сърбия ще бъде исторически. Албанците и сърбите ще съжителстват в бъдеще като две държави, поддържащи добросъседски отношения и членуващи в Европейския съюз\", каза албанският премиер.  Независимостта на Косово е призната от 115 страни, включително Съединените щати и 23 от 28-те страни в Европейския съюз. Около 80 страни, сред които са Русия и Китай, отказват да я признаят, добавя АФП.", "date": "2018.02.19", "title": "Еди Рама: В бъдеще Косово и Албания могат да имат общ президент"}
