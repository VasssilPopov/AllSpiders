{"url": "http://www.faktor.bg/bg/articles/novini/svyat/zashto-iztochnoevropeytsite-haresvat-lideri-kato-orban", "text": "Кое е общото между Ангела Меркел и Виктор Орбан? Само едно: и на двамата им предстои четвърти мандат във властта. В политическо отношение те не мелят заедно, а Орбан има едно сериозно предимство пред германската канцлерка: на него няма да му се налага да се съобразява с никакви коалиционни партньори. За това Меркел може само да му завижда. Всъщност тя трябва да се страхува от него. Защото Орбанова Унгария е нещо като модел за отказ от либералния консенсус в Европа, установен след 1945 година. Неговата власт представлява демократично легитимирано еднопартийно управление - нещо средно между демокрация с дефекти и авторитарния стил на Путин и Ердоган. Орбан нарича това управление \"нелиберална демокрация\".  Орбанизмът съществува и извън пределите на 10-милионната държава. Управляващата в Полша партия \"Право и справедливост\" с всички сили подражава на унгарския си брат и политически близнак, Чехия и Словакия също не крият симпатиите си към унгарския модел за радикално преустройство на държавата. Четирите страни образуват Вишеградската група и образуват ядрото на съпротивата срещу Брюксел, когото те обвиняват в настойничество.  \"Учим се от него\", беше казал Ярослав Качински за Орбан още през 2016 година. Едва ли е имало други избори в някоя от по-малките страни-членки на ЕС в последните години, които да са били с подобно важно значение за отношенията между Западна и Източна Европа, както унгарските. А войнственото предсказание на Оран само го потвърждава: 2018 щяла да бъде \"годината на големите битки\", прогнозира той. Сега 54-годишният унгарец явно се чувства призван да поведе нови битки срещу Брюксел. Вавилонското неразбирателство между някои от старите и нови страни-членки на общността, е възел, труден за  разплитане. Изтокът не разбира мултикултурния дух на Запада, камо ли пък да го приема. Погледнато от камбанарията на Запада пък, \"Фидес\" на Орбан и \"Право и справедливост\" на Качински са дяснопопулистки партии, които се държат непослушно и неблагодарно спрямо ЕС, макар да извличат от него само изгоди. Едно е ясно: с Орбан е свързано най-голямото предизвикателство за ЕС в най-новата му история, започнала с източното разширяване. Орбан е пионерът на еднопартийното управление в ЕС, а в по-глобален мащаб се нарежда до новите защитници на т.нар. демократурата (демокрация плюс диктатура) като Путин, Тръмп, Ердоган. Всички те са естествени врагове на онова, което в продължение на десетилетия винаги е споявало Европа: демокрацията, свободата на мненията и печата, правовата държавност. Ако победоносният ход на Оран в неговата страна е толкова голям, то е и защото консервативните партии в Европейския парламент безучастно наблюдават демонтажа на унгарската държава. Европейската народна партия (ЕНП), и най-вече най-голямата национална фракция вътре в нея - германските консерватори - се нуждаят от гласовете на евродепутатите от \"Фидес\", защото не желаят социалистите да получат превес в Европарламента. С други думи: ЕНП закриля Орбан по чисто лични подбуди, а дори и да му отправя някои вяли критики, те звучат крайно неправдоподобно. При това положение не е чудно, че партията на Орбан можеше да си позволи лукса да се яви на изборите без всякаква програма. Напълно достатъчно се оказа посланието \"Да защитим Унгария!\" – т.е. никакви бежанци. Ако ЕС иска да реши вътрешната си криза, той трябва да се научи да разбира другите. Например това, че близкото минало на Източна Европа е коренно различно от това на Западна Европа. Склонността към авторитарно управление е много по-силно изразена в Полша, Унгария или Сърбия, където този управленски стил е познат от времената на социализма. Ако авторитаризмът там и днес отново е на мода, това е своего рода компенсация за наложения на тези държави идеологически отказ от национално-държавна идентичност до 1989 година. Източноевропейските държави явно изпитват нуждата да наваксат онова национално развитие, което за изпуснали, преди да се почувстват готови да се претопят в европейското единство. А тяхната отбранителна позиция спрямо бежанците, при това -мюсюлмани, се обяснява чисто и просто с липсата на опит в отношенията с чужденци. Който е израснал в среда, напълно различна от тази в един Мюнхен, Копенхаген или Лион например, естествено има огромен проблем да приеме налаганата от Запада политическа коректност. Но независимо от всичко това, договорът си е договор. Унгария се присъедини към ЕС, Полша - също. Това ги задължава да спазват правилата, които им бяха добре известни още преди да влязат в общността. Сега има нужда от посредничество – още преди страните от Западните Балкани да бъдат приети в ЕС. Защото те - почти без изключение - също симпатизират на Орбан и сие. ЕС го очакват нови главоболия!", "date": "2018.04.09", "title": "Защо източноевропейците харесват лидери като Орбан..."}
{"url": "http://www.faktor.bg/bg/articles/novini/svyat/makedoniya-v-uchebnitsite-nyama-da-se-promenya-istoriyata", "text": "Експертни групи ще правят проверки на садържанието в учебниците по химия и физика, за да се изчистят грешни формули и невярно презентирани източници и дефинирани закони. Това обявява в интервю за Радио „Свобдна Европа” министърат на оразованието и науката в Македония Рената Дескоска. Тя обаче е категорична, че съвсем не става дума за промяна на историята и личности от нея. Твърдението и е доста притеснително, защото отварянето на Македония към Европа и възраждането на приятелството с България няма как да стане без нов прочит на историята, основан на достоверността и фактите, които след създаването на републиката умишлено бяха манипуларани от югославската пропаганда и грижливо пазени от комунистическата върхушка в страната. Правителствата на Груевски, които управляваха през последните години Македония също допринесоха много за фалшифицирането на историята и най-вече периодите, свързани с България и личности от нейната история. Така няма да се разберем с бившите титови комунисти! С лъжи в учебниците, както в Македония, така и в България не може да се продължава!”, коментира скандалната тема евродепутатът Андрей Ковачев. Журналистът и политически анализатор от Македония Виктор Канзуров пък с ирония акцентира, че изявлениято на просветния министър е „специално за наивни българки и българи, вярващи на Зайко Кокорайко(игра с името на премиера Заев, б.р.) и на т. нар. СДСМ (тоест: Съюз на комунистите на Югославия, предходно - Комунистическа партия на Югославия). Само някои грешки в учебниците по физика и химия, щели да се поправят... хахаха... Наздраве!” Бъдещото добросъседство и възраждане на приятелството между Македония и България неминуемо трябва да мине и през нов прочит на общата ни история, изчистен от сръбското и комунистическо влияние. Изявленията на просветния министър Рената Дескоска показват, че съседите все още се страхуват да покажат на народа си истинската им история, подменяйки я с фалшиви антични версии.", "date": "2018.04.09", "title": "Македония: В учебниците няма да се променя историята"}
{"url": "http://www.faktor.bg/bg/articles/novini/svyat/borisov-v-mostar-uspyahme-da-slozhim-na-masata-temata-zapad-balkanite", "text": "Успяхме да сложим на масата темата Запад-Балкани. Това написа на страницата си във Фейсбук премиерът Бойко Борисов, който ще участва в Международния икономически форум в Мостар. \"Започна посещението ми в Босна и Херцеговина със среща с члена на Председателството на Босна и Херцеговина Н.Пр. г-н Драган Чович. Утре ще участвам в откриването на Международния икономически панаир в Мостар. Бих искал по този начин отново да се подчертае значението на икономическото развитие на страните от Западните Балкани за европейската им перспектива\", пише Борисов. \"Успяхме да сложим на масата темата Запад-Балкани. Радвам се че ще видя тук и Вучич и Пленкович и всички колеги. В тази толкова важна изборна година за Босна и Херцеговина да помагаме за единството. За нас, за Балканите не трябва да се подхожда егоистично. Следите от войните още личат, светът е в доста голяма криза, загиват хора, войната в Сирия върви ужасяващо, но ние преди 20 г. сме изживявали всичко. По-свято нещо от мира няма и трябва да го направим. Направим ли магистралите ще има бизнес, ще има просперитет\", казва Борисов в Мостар.", "date": "2018.04.09", "title": "Борисов в Мостар: Успяхме да сложим на масата темата Запад-Балканите"}
{"url": "http://www.faktor.bg/bg/articles/novini/svyat/lavrov-pak-se-gnevi-na-zapada-moskva-nikoga-nyama-da-se-ogane-pred-ultimatumi", "text": "Москва \"никога няма да се огъне пред ултиматуми\". Това заяви руският външен министър Сергей Лавров на среща с експулсираните заради случая Скрипал руски дипломати, предаде Франс прес. \"Знаете, че отвръщаме подобаващо. Никога няма да отстъпим пред ултиматуми, това не е езикът, който трябва да се държи с Русия\", категоричен е Лавров в предаваната по телевизията среща, предава БТА. \"Експулсирането по напълно измислени причини на 150 руски дипломати от почти 30 страни е безпрецедентна провокация, която няма нищо общо с насърчаването на международното сътрудничество\", добави първият руски дипломат, с което той продължава да настоява, че Русия няма нищо общо с отравянето на бившия двоен агент. Отравянето на Сергей Скрипал и дъщеря му Юлия в Южна Англия, за което Лондон посочи като съпричастна Москва на базата на достатъчно доказателства, предизвика тежка дипломатическа криза между Русия и западните страни, довела до най-масовото взаимно експулсиране на дипломати в съвременната история, отбелязва АФП. От експулсираните близо 150 руски дипломати 60 работеха в САЩ и трябваше да напуснат страната до 31 март. Състоянието на Скрипал и дъщеря му, което дълго време бе обявявано за критично, сега бързо се подобрява, съобщиха британските здравни служби.", "date": "2018.04.09", "title": "Лавров пак се гневи на Запада: Москва никога няма да се огъне пред ултиматуми"}
{"url": "http://www.faktor.bg/bg/articles/novini/svyat/kremal-obyavi-putin-i-merkel-se-razbraha-za-severen-potok-2", "text": "Президентът на Русия Владимир Путин и канцлерът на Германия Ангела Меркел в телефонен разговор са потвърдили позициите на страните си по проекта \"Северен поток 2\", предаде ТАСС, позовавайки се на съобщение на пресслужбата на Кремъл.  От него става ясно, че към края на март Германия вече е издала всички разрешителни за изпълнението на проекта на нейна територия.  \"Северен поток 2\" е проект за разширяване на действащия газопровод \"Северен поток\", който свързва Русия и Германия по дъното на Балтийско море, заобикаляйки транзитните държави Украйна, Беларус, Полша и други източноевропейски и балтийски страни. Тръбопроводът като цяло повтаря маршрута на \"Северен поток\" и преминава през изключителната икономическа зона и териториални води на пет държави - Русия, Финландия, Швеция, Дания и Германия. Дължината му е над 1200 км, а капацитетът - 55 млрд. куб метра газ годишно. Планира се съоръжението да бъде пуснато в експлоатация в края на 2019 година.  Украинският президент Петро Порошенко призова по-рано днес германските политици и предприемачи да преразгледат отношението си към проекта, тъй като по думите му транзитът на руски газ до Европа през Украйна е много по-изгоден.  В интервю, публикувано днес в германския в. \"Ханделсблат\", Порошенко нарича съоръжението \"политически подкуп за лоялност към Русия\" и отбелязва, че проектът няма съществени икономически основания. В същото време САЩ нееднократно предупреди европейците за неговата нерентабилност и доколко това няма да се отрази позитивно на бъдещето на Европа, запазвайки силни позиции на Русия в този бизнес.", "date": "2018.04.09", "title": "Кремъл обяви: Путин и Меркел се разбраха за \"Северен поток 2\""}
{"url": "http://www.faktor.bg/bg/articles/novini/svyat/50-ot-nay-bogati-rusnatsi-zagubiha-pochti-12-mlrd-dolara-samo-za-edin-den", "text": "Богатството на 50-те най-богати руснаци е намаляло с почти 12 милиарда долара, след като се сринаха акциите им на руския фондов пазар заради новите санкции на САЩ. Това съобщава от списание \"Форбс\", цитирано от Радио Свобода. През деня състоянието на бизнесмена Олег Дерипаска, който е в списъка на санкционираните лица, спадна с повече от един милиард долара. Почти толкова, колкото партньорът му загуби и Владимир Потанин, който не попадна под драстичните санкции. Значително падна стойността на акциите на компании, собственост на бизнесмени в черния списък на САЩ. Освен това състоянието на още един член от списъка на санкционираните руснаци Виктор Векелберг е намаляло с почти един милиард долара. Големи финансови загуби заради срива на пазара понесоха още Сюлейман Керимов, Леонид Микелсън, Генадий Timchenko, Владимир Лисин, Роман Абрамович, Вагит Алекперов и Алексей Мордашов. Поради санкциите сериозно поевтиняха и акциите на VTB Bank, Rusal, Mechel, Norilsk Nickel. Поради занижените стойността на ценните книжа, падна и курсът на рублата. Вече едно евро се разменя за 74 рубли за пръв път от август 2016. Цената на долара за първи път през годината се повиши на 59 рубли. На 6 април Съединените щати наложиха нови санкции на отделни компании и граждани на Русия. Ограниченията се въвеждат в съответствие със закона за борба с противниците на Америка, приет от Конгреса миналата година. Американското министерство на финансите подчерта, че те предвиждат изземването и на имуществото на лицата, които попаднаха в списъка със санкции, обявен от Съединените щати, както и забраната на американските граждани и организации за сътрудничество с тях.", "date": "2018.04.09", "title": "50 от най-богати руснаци загубиха почти 12 млрд. долара само за един ден"}
{"url": "http://www.faktor.bg/bg/articles/novini/svyat/mey-ako-e-izpolzvano-himichesko-orazhie-v-siriya-asad-i-rusiya-tryabva-da-se-darzhat-otgovorni", "text": "Министър-председателят на Великобритания Тереза Мей заяви, че сирийският президент Башар Асад и и тези, които го подкрепят, трябва да бъдат „държани отговорни“ , ако възможната атака с отровен газ в контролирания от опозицията сирийски град Дума се потвърди, предава АФП. „Ако се потвърди, това ще е поредният пример за бруталността и дръзкото незачитане на собствения народ и на задълженията да не използва такива оръжия от страна на Асад“, заяви Мей по време на работното си посещение в Копенхаген, предава Фокус. „Ако се окажат отговорни, режимът и тези, които го подкрепят, включително и Русия, трябва да бъдат държани отговорни“, допълни тя.", "date": "2018.04.09", "title": "Мей: Ако е използвано химическо оръжие в Сирия, Асад и Русия трябва да се държат отговорни"}
{"url": "http://www.faktor.bg/bg/articles/novini/svyat/hashim-tachi-na-zaplahite-na-sarbiya-shte-otgovorim-s-orazhie", "text": "Президентът на Косово Хашим Тачи се закани, че на заплахите на Сърбия ще отговорят както преди 19 години - с пушки. Предупреждението на Тачи прозвуча в реч на церемония в Кошаре по повод 19-ата годишнина от конфликта между югославската армия и Армията за освобождение на Косово в тази част на границата, предава БТА, цитирайки агенция Танюг. Косовските албанци организират тази церемония в деня, когато, както казват те,\"окончателно е разрушена границата между албанските страни\", информира вестник \"Коха\".", "date": "2018.04.09", "title": "Хашим Тачи: На заплахите на Сърбия ще отговорим с оръжие"}
{"url": "http://www.faktor.bg/bg/articles/novini/svyat/-noshtnite-valtsi-na-putin-idvat-prez-yuli-v-balgariya", "text": "Мотористите от клуба \"Нощните вълци\", наричани рокерите на Путин, пак ще минат през България между 4 и 6 юли. Мотопоходът, наречен \"Славянский мир 2018\" (\"Славянски свят\"), ще започне в Москва и ще мине през всички държави от Източна Европа според сайта на руската федерация по мототуризъм. Вълците ще влязат в България на 4 юли от Македония и преди да стигнат до София, ще минат през Руенския манастир, Кюстендил и Скрино, съобщава \"Дневник\". На следващия ден ще посетят храма \"Св. Александър Невски\", Руската църква, Паметника на съветската армия, църквата \"Света София\" и ще дадат пресконференция. На 6 юли те ще поемат към Сърбия. Целият маршрут на пробега от 8,5 хил. км. е: Русия, Беларус, Полша, Словакия, Унгария, Сърбия, Република Сръбска (Босна), Черна гора, Албания, Македония, България, Сърбия, Хърватия, Словения, Словакия, Полша, Беларус, Русия. Проектът \"Слявянский мир\" е подкрепен от министерството на външните работи на Русия, московските власти и е финансиран от президентството на Русия. Справка на \"Дневник\" показа, че президентският грант за пробега е от 2 966 600 рубли (81 821 лв.). Получател на финансирането е Междурегионалната обществена организация \"Руски мотоциклетисти\". Тя е ръководена от Евгений Строгов, който е деен член на \"Нощните вълци\". Според проекта, основната му е цел е \"обединение на обществените организации на Русия и страните от Източна Европа в развитието на институтите на обществената дипломация, междурегионалното и междунационалното сътрудничество, тяхното взаимодействие в този процес с държавните организации, други некомерсиални и благотворителни организации, общественици и граждани с активна позиция.\" Мероприятието е насочено към реализиране на славянската култура и история, пропаганда на християнските общочовешки ценности, е казал Строгов на пресконференция за мотопробега на 15 март. Заради дейността на \"Нощните вълци\" в Крим лидерът на организацията Александър Залдостанов – Хирурга е в списъка на ЕС със санкции. Организацията му е имала и \"заслуги\" в неуспешния опит за преврат в Черна Гора. Залдостанов и лидерът на сръбския клон Саша Савич не бяха допуснати в Босна и Херцеговина миналия месец при турнето \"Русские Балканы\". Посещението на \"Нощните вълци\" в България преди две години бе белязано от сблъсъци и провокации, а в колоната им попаднаха лица, познати от февруарските протести, след които първото правителство на Борисов подаде оставка.", "date": "2018.04.09", "title": "\"Нощните вълци\" на Путин идват през юли в България"}
{"url": "http://www.faktor.bg/bg/articles/novini/svyat/evrostat-v-godinata-na-brekzit-dva-pati-poveche-britantsi-vzeli-grazhdanstvo-v-drugi-strani-ot-es", "text": "Броят на британците, получили гражданство в друга страна от ЕС, е нараснал повече от двойно между 2015 и 2016 г., годината, в която Великобритания избра да напусне евросъюза. Това съобщиха \"Ройтерс\" и ДПА, цитирайки данни на \"Евростат\". През 2016 г. 6555 британци са взели гражданство в друга страна на ЕС - ръст от 165% спрямо 2015 г., когато този брой е бил 2478 души. Великобритания трябва да напусне ЕС през март 2019 г. Както Брюксел, така и Лондон обещават да защитят правата на чуждестранните граждани, но Брекзит породи несигурност за около милион британци, живеещите в други държави от евросъюза. Гражданите на ЕС могат да запазят първоначалния си паспорт, ако кандидатстват за друго гражданство в рамките на 28-членния съюз, припомня ДПА. През 2016 г. ЕС е дал гражданство на почти един милион души, най-много на мароканци, следвани от албанци, индийци, пакистанци и турци, сочат данните на Евростат. Според изследването на \"Евростат\" България пък е дала гражданство преди всичко на руснаци, турци и македонци.", "date": "2018.04.09", "title": "Евростат: В годината на Брекзит два пъти повече британци взели гражданство в други страни от ЕС"}
{"url": "http://www.faktor.bg/bg/articles/obshtestvo/ulitsata/zasilen-trafik-i-tapi-po-granitsite-zaradi-golyamoto-pribirane", "text": "Засилен е трафикът в последния от серията почивни дни за Великден. Движението на тежкотоварни камиони е ограничено по най-натоварените пътища между 14 и 20 часа, по границите има затруднения. Причината е, че митничарите проверяват камионите на авариен режим. От снощи на граничните пунктове винетките, пътните такси и митническите разрешителни се обработват ръчно заради технически процедури по прехвърлянето на база данни към нов сървър. Електронните системи на границите няма да работят до утре сутрин. Плащането ще става само в брой, уточняват от Агенция \"Митници“. Заради ръчната обработка на тировете са подсигурени допълнителни митничари. Трафикът към вътрешността на страната става все по-интензивен. Натоварен е потокът от автомобили на входовете на столицата, което не изключва  образуване на колони в по-късните часове на деня. Между 50 и 100 хил. автомобила се очаква да се приберат в София. Има засилено присъствие на \"Пътна полиция\" в цялата страна, която следи за спазването на скоростта, употреба на алкохол и наркотични вещества.", "date": "2018.04.09", "title": "Засилен трафик и тапи по границите заради голямото прибиране"}
{"url": "http://www.faktor.bg/bg/articles/obshtestvo/ulitsata/vremenno-spirat-tir-ovete-na-patya-zaradi-ochakvanoto-velikdensko-zavrashtane", "text": "Движението на камионите над 12 тона по автомагистралите и най-натоваренитe пътища на страната ще бъде ограничено от 14.00 до 20.00 часа на 9 април, съобщиха от Агенция \"Пътна инфраструктура\" (АПИ). Целта е по-безопасно и увеличаване на пропускателната способност по пътищата ни. Шофьорите да карат внимателно и със съобразена скорост, спазвайки въведените ограничения, пътната сигнализация и указанията на \"Пътна полиция\", съветват от ведомството. Движението на товарни автомобили над 12 тона ще е ограничено по следните направления: автомагистралите; село Ребърково - Ботевград, като движението се пренасочва по пътя Ребърково - Своге - София; етапна връзка на лот 2 на магистрала \"Струма\" при Благоевград - граничен пункт \"Кулата\"; пътен възел \"Коритна\" - Велико Търново - Шумен; пътят Русе - Велико Търново; граничен пункт \"Калотина\" - София; Варна - Бургас; Околовръстен път на град София; Бургас - Царево. Забраната не важи за автомобили, превозващи бързоразвалящи се храни и товари на температурен режим, живи животни и опасни товари. За улеснение на трафика през Владая - по път Е-79 от 10.00 до 20.00 часа ще има две ленти за прибиращите се към София. Алтернативен маршрут на първокласния път през Владая е автомагистрала \"Люлин\". От 14.00 до 20.00 часа на автомагистрала \"Люлин\" в участъка от км 9+350 до км 10+875 ще има две ленти за движение в посока София и една за Перник. Целта е улеснение на трафика и повишаване на безопасността на движение в района на активизиралия се свлачищен процес при км 9+600 на магистралата. Необходимо е шофьорите да карат внимателно и стриктно да спазват поставената сигнализация и въведеното ограничение на скоростта от 50 км/ч. Алтернативният маршрут за тежкотоварни автомобили до 12 тона е от пътен възел Драгичево - Владая - София и обратно, а за леки автомобили по пътя Перник - Мало Бучино - Суходол и обратно. Информация за актуалната пътна обстановка може да бъде получена от безплатното мобилно приложение LIMA, интернет страницата www.api.bg, lima.api.bg и по всяко време от денонощието на тел. 0700 130 20 в Агенция \"Пътна инфраструктура\".", "date": "2018.04.09", "title": "Временно спират ТИР-овете на пътя заради очакваното Великденско завръщане"}
{"url": "http://www.faktor.bg/bg/articles/kultura/art-faktor/v-london-razdadoha-britanskite-nagradi-lorans-olivie", "text": "В \"Роял Албърт хол\" в Лондон раздадоха британските театрални награди \"Лоранс Оливие\". Мюзикълът \"Хамилтън\" спечели седем трофея, съобщава БНТ. \"Хамилтън\" имаше рекорден брой номинации - в 13 категории. Мюзикълът, създаден от Лин-Мануел Миранда, е озвучен от поп балади, ритъм енд блус и хип-хоп. Той разказва за Александър Хамилтън - един от основателите на Съединените щати.  Наградите, които са кръстени на легендарния британски актьор Лорънс Оливие, са учредени през 1976 година и се смятат за най-престижните на Острова.", "date": "2018.04.09", "title": "В Лондон раздадоха британските награди \"Лоранс Оливие\""}
{"url": "http://www.faktor.bg/bg/articles/sport/svetat/grigor-zapazi-petata-pozitsiya-v-top10-na-svetovniya-tenis", "text": "Григор Димитров остава пети в световната ранглиста с 4,635 точки, като пред него са Александър Зверев с 4,925 под №4 и с 4,985 е Марин Чилич под №3. Шести е Хуан Мартин дел Потро с 4,470 т. Димитров бе част от Мастърс турнира в Маями, където в трети кръг падна от Жереми Шарди. №1 е Рафаел Надал (8,870 т.), а втори остава Роджър Федерер (8,670).", "date": "2018.04.09", "title": "Григор запази петата позиция в Топ10 на световния тенис"}
{"url": "http://www.faktor.bg/bg/articles/ikonomika/turizam/-lufthanza-otmenya-polovinata-poleti-utre-ear-frans-vseki-chetvarti-polet", "text": "Германската авиокомпания „Луфтханза“ обяви, че утре, 10 април отменя около половината от полетите си, а френската „Еър Франс“, че смята да осигури извършването на 75% от планираните полети, предаде АФП. Причината са стачки в Германия и Франция. „Налага се да отменим над 800 от планираните за утре 1600 полета, включително 58 на дълги дистанции заради стачката“, обяви „Луфтханза“ в изявление. В него се посочва, че това ще засегне 90 000 пътници. Анулиран е и утрешният полет от Франкфурт за София, пристигащ по разписание в 18,15 ч., както и излитащият в 19 ч., съобщи БНР. Германският синдикат „Ферди“ призова днес държавните служители да стачкуват през утрешния ден на четири германски летища - Франкфурт, Мюнхен, Кьолн и Бремен. Стачката е част от спора по заплащането в държавния сектор в страната, който обхваща и компании за комунални услуги, детски градини и общински администрации. От „Ферди“ настояват за увеличение от 6% или най-малко 200 евро за близо 2,3 млн. души, които работят в държавния сектор. Стачката във Франция продължава и това принуди „Ер Франс“ да отмени за вторник една четвърт от полетите си. Авиокомпанията ще може да извърши 75 на сто от полетите. Процентът е сходен с този от първите четири дни стачка. В събота, през петия ден на стачните действия, бяха осъществени 70 на сто от полетите. Разписанието на летище София за утре не показва да има отложени полети на „Еър Франс“. Единадесет френски синдиката настояват за 6% увеличение на заплащанията. Те призовават за нови стачни действия в сряда, следващите дати за протести са 17 и 18 април, ккато и 23 и 24 април. В стачните действия участват 35,3% от пилотите, 20,2% от стюардите и стюардесите и 13% от наземния персонал. Днес отново стачкуват и френските железници и 80% от високоскоростните влакове останаха по депата, предаде Асошиейтед прес. Засегнати са около една четвърт от международните линии.  Синдикатите са разгневени на президента Еманюел Макрон, който планира да отмени специалния статут на машинистите, гарантиращ облаги като пожизнена работа. Правителството иска да направи железопътния сектор по-конкурентоспособен.", "date": "2018.04.09", "title": "\"Луфтханза\" отменя половината полети утре, \"Еър Франс\" - всеки четвърти полет"}
{"url": "http://www.faktor.bg/bg/articles/obshtestvo/ulitsata/rekorden-broy-patsienti-na-pirogov-po-velikdenskite-praznitsi", "text": "Над 1830 пострадали се обърнаха за помощ към Спешното на „Пирогов” през почивните дни около Великден. Това са с близо 400 повече пациенти за последните 4 години. На близо 240 се е наложило да останат за болнично лечение, като 10 от тях са неосигурени, съобщават от лечебното заведение.  Освен пациентите от цяла София и околните населени места, дежурните екипи са се погрижили и за над 50 тежко пострадали от различни части на България. Те са били преведени за лечение в университетската спешна болница, тъй като има капациетет да поеме най-тежките случаи в страната, отчитат дежурните екипи.  Медиците от \"Пирогов\" са се погрижили и за 474 деца, имащи нужда от лекарска помощ. На 41 от тях им се е наложило да посрещнат Великден в болницата. През пироговските противошокови зали – за възрастни и за деца, са преминали близо 30 много тежки случая. Това са много тежки пациенти, при които е необходимо комплексно лечение и лекари от няколко специалности, а диагностицирането налага високоспециализирани изследвания.  В реанимациите на болницата се борят за живота на 50 пациенти, от които 4 са деца.  Традиционно натоварени са травматологичния, неврохирургичния, токсикологичния и хирургичния кабинет. Пострадали от ПТП-та, мотористи и височинни травми изпълниха травтологичния и неврохирургичен спешен кабинет. Много случаи на алегични реакции пък потърсиха помощ в спешния токсикологичн кабинет. За щастие няма приети деца, употребили алкохол.", "date": "2018.04.09", "title": "Рекорден брой пациенти на \"Пирогов\" по Великденските празници"}
{"url": "http://www.faktor.bg/bg/articles/novini/svyat/napadatelyat-v-myunster-slozhil-kray-na-zhivota-si", "text": "Нападателят от Мюнстер, който в събота се вряза с ван в хора в центъра на града, уби двама души и рани десетки хора, не е имал разрешително за огнестрелното оръжие, с което се е самоубил след престъплението. Това заяви днес по радио \"Ве Де Ер 5\" вътрешният министър на Северен Рейн-Вестфалия Херберт Ройл, цитиран от Асошиейтед прес и БТА. В събота следобед 48-годишният германски гражданин се вряза с вана си в група хора пред оживен бар. След това той се простреля смъртоносно. Полицията съобщи, че един имейлите му, пращани до негов съсед напоследък, съдържа \"неясни признаци\" за склонност към самоубийство, но не и \"заплаха за други хора\".  Според полицията няма данни и за политически мотиви у нападателя, който е действал сам.", "date": "2018.04.09", "title": "Нападателят в Мюнстер сложил край на живота си"}
{"url": "http://www.faktor.bg/bg/articles/novini/balgariya/ekzakta-bolshinstvoto-balgari-odobryavat-prilaganeto-na-drastichni-globi-pri-krazhba-na-voda", "text": "85,3% от българите подкрепят намерението на Министерството на регионалното развитие и благоустройството (МРРБ) да се повишат драстично глобите за кражба на вода. Това показва Национално представително проучване на общественото мнение за основните политики на МРРБ, извършено от „Екзакта рисърч груп“ сред 1500 българи в 98 населени места през февруари - март 2018 г., съобщиха от пресцентъра на Министерството на регионалното развитие и благоустройството. Наскоро министърът на регионалното развитие и благоустройството Николай Нанков обяви, че санкциите за потребителите, които са се присъединили незаконно към мрежата или не плащат сметките си, ще бъдат увеличени пет път. Това ще стане с нов Закон за ВиК. За тези, които не плащат и откажат да им бъде монтиран водомер, ще се предвиди възможността да бъдат изключвани от мрежата. За да се обезпечи достъпът им до вода, ще бъдат осигурени алтернативни възможности – чрез обществени водоизточници. Проблемът с кражбите е от голяма обществена значимост и за потребителите. На въпрос „Кой според Вас е основният проблем на ВиК услугите“, 16,7% отговарят, че това са кражбите на вода. Други 22,7% посочват качеството на водата, а 21,8% - уличните течове. Проучването показва още, че българите имат висока съзнание за значението на водата. 99,2% от запитаните я считат за ценен природен ресурс. В същото време 41,6% от участниците в допитването не са готови да плащат за това безценно благо по-висока цена от сегашната. Други 36,2% са съгласни да приемат поскъпване на услугата, ако се подобри качеството, а 27,7% ще приемат повишение, за да се осигури по-добро пречистване с цел опазване на околната среда. Голям е и процентът на тези (24,1%), които са съгласни да има вдигане на цената, за да няма прекъсване на водоснабдяването. 62,5% от участниците в анкетата са доволни от качеството на обслужването от страна на ВиК операторите. 42,5% от българите оценяват нивото на предоставяните ВиК услуги като добро, 17,9% като много добро, а 5,9% като отлично. 11,1% са недоволни. По отношение на другите показатели 77,7% смятат, че налягането в тръбите е добро, а 17,7% изразяват неодобрение. 59,2% харесват вкуса на водата, а 60,5% са доволни от нейния цвят и мътност. Хората обаче нямат достатъчно информация за ВиК мрежата на България. 92% например не знаят, че общата дължина на тръбите е над 90 000 км или колкото 240 магистрали като „Тракия“, които трябва да се поддържат в изправност денонощно 365 дни в годината. Повече от половината от запитаните(54,3% ) знаят, че България е много богата на минерални води, но не и на такива, годни за постоянно пиене. В същото време 45,7 процента от анкетираните не са наясно, че страната ни не е особено богата на питейна вода.", "date": "2018.04.09", "title": "Екзакта: Болшинството българи одобряват \"солените глоби\" при кражба на вода"}
{"url": "http://www.faktor.bg/bg/articles/novini/svyat/nay-golyamata-kompaniya-na-sanktsioniraniya-deripaska-pred-falit-sled-kato-ruhna-na-borsata-v-hongong", "text": "Основната компания на руския олигарх Олег Дерипаска - руски алуминий или Rusal, изгуби почти половината от капиталовата си оценка на борсата в Хонконг още в първия работен ден, след като той и бизнесът му бяха санкционирани от САЩ. По-рано Rusal предупреди, че санкциите могат да доведат до технически неизпълнения на редица кредитни ангажименти и също да имат отрицателно въздействие върху развитието на бизнеса, съобщава Комерсант.ру.  Това предизвика паническо бягство на инвеститорите от акциите на Rusal и до момента те са се обезценили с над 47%. Това се равнява на загуба от почти 4 млрд. долара от капиталовата оценка, и то след като вече компанията се обезцени с около 20% веднага след новината за новите санкции, разпространена след края на търговския ден. Започва оценка на заплахата от евентуален фалит, а годишният отчет на Rusal се отлага за неопределено време. Същевременно компанията отбеляза, че възнамерява да изпълни всички свои задължения, които съществуват до момента.", "date": "2018.04.09", "title": "Най-голямата компания на санкционирания Дерипаска пред фалит, след като рухна на борсата в Хонгонг"}
{"url": "http://www.faktor.bg/bg/articles/novini/svyat/rusiya-posochi-izrael-za-saprichasten-kam-udarite-po-siriyskata-aviobaza-t-4", "text": "Руското министерство на отбраната обвини Израел, че е ударил сирийска авиационна база. Въздушната атака срещу сирийското летище Т-4 е извършена от израелските военновъздушни сили. Това обяви руското министерство на отбраната, съобщава Комерсант.ру Според изданието три ракети са достигнали целта - западната част на въздушната база. Няма пострадали руски военни по време на атаката, уточняват от министерството. \"На 9 април, от 03:25 до 03:53 два F-15 на израелската ВВС, без да навлизат във въздушното пространство на Сирия, от територията на Ливан са ударили осем управляеми ракети на летище Т-4. Поделенията за въздушна отбрана на въоръжените сили по време атаката с въздухоплавателни средства са унищожили пет направлявани ракети \", се казва в съобщението на руското военно министерство. Израелското посолство в Москва отказа да коментира информацията на Министерството на отбраната за въздушен удар на военната база в Сирия, съобщава \"РИА Новости\", позовавайки се на изявление на пресаташето на посолството Алекс Гандлер. Въздушната база Т-4 в Хомс беше подложена на ракетен обстрел, съобщиха световни медии. Според телевизионния канал Al-Arabiya в резултат на това са убити 14 души. Сирийската агенция SANA заяви, че съпричастни към нападението са САЩ, въпреки че Пентагонът не потвърди тази информация.", "date": "2018.04.09", "title": "Русия посочи Израел за съпричастен към ударите по сирийската авиобаза Т-4"}
{"url": "http://www.faktor.bg/bg/articles/novini/balgariya/zaharieva-zaminava-za-obedinenite-arabski-emirstva-shte-otkriva-balgarsko-posolstvo-v-abu-dabi", "text": "Вицепремиерът и министър на външните работи Екатерина Захариева заминава на работно посещение в Обединените арабски емирства (ОАЕ), по време на което ще открие посолството на Република България в Абу Даби. Това съобщиха от пресцентъра на външното министерство. Сред акцентите на разговорите на двустранните срещи е световното изложение Експо-2020, което ще се проведе в Дубай. Друга тема в срещите на министъра ще бъде начертаването на конкретни форми на сътрудничеството в сферата на инвестициите, икономиката, високите технологии, туризма. Крачка към това сътрудничество е както многобройната българска общност в страната, наброяваща около 7000 души, така и откриването на българско посолство в Абу Даби. Въпреки че България и ОАЕ установяват дипломатически отношения на 19 октомври 1991 г., страната ни досега нямаше посолство в Емирствата.", "date": "2018.04.09", "title": "Захариева заминава за Обединените арабски емирства, ще открива българско посолство в Абу Даби"}
{"url": "http://www.faktor.bg/bg/articles/novini/balgariya/borisov-se-gotvi-za-sreshti-s-balkanski-lideri-na-mezhdunarodniya-ikonomicheski-forum-v-mostar", "text": "Министър-председателят Бойко Борисов заминава на посещение в Босна и Херцеговина, съобщиха от пресслужбата на Министерския съвет. Утре - 10 април, премиерът ще открие Международния икономически панаир, който се провежда за 21-ви път в Мостар. Поканата за участието му е от Председателството на Босна и Херцеговина и от сръбския президент Александър Вучич, чиято страна тази година е партньор на изложението. Мостарският панаир е място за срещи на представители на бизнеса от региона и на големи международни компании. С присъствието си премиерът Борисов ще подчертае значението на икономическото развитие на страните от Западните Балкани за европейската им перспектива, се посочва в съобщението. Днес министър-председателят Борисов ще участва в работна вечеря, давана от члена на Председателството на Босна и Херцеговина Драган Чович. В нея ще участват също президентите на Сърбия и на Черна гора Александър Вучич и Филип Вуянович, министър-председателят на Хърватия Андрей Пленкович, президентът на Република Сръбска Милорад Додик, президентът на Федерация Босна и Херцеговина Маринко Чавара и Боряна Крищо, председателстваща Камарата на представителите в парламента на Босна и Херцеговина. В рамките на визитата на Борисов са предвидени и двустранни срещи с лидери на балканските държави, участващи в Международния икономически панаир.", "date": "2018.04.09", "title": "Борисов се готви за срещи с балкански лидери на Международния икономически форум в Мостар"}
{"url": "http://www.faktor.bg/bg/articles/novini/balgariya/meglena-plugchieva-gostopriemstvoto-i-blagosastoyanieto-na-es-sa-dneshnite-zaplahi-za-evropa", "text": "„Този континент, който е модел на подражание и най-търсен, със своите демократични принципи и благосъстояние, става най-привлекателен и оттам стана съответно и най-застрашен. Освен това, гостоприемството, особено на Германия, не само че беше демонстрирано, но за съжаление, една част от тези, които дойдоха, злоупотребиха с него. И актовете на терористични атаки са доказателство за това”. Това заяви в студиото на Нова ТВ българският посланик в Швейцария Меглена Плугчиева. По думите й, от една страна институциите в Европа не са били достатъчно добре подготвени, а от друга – нагласите на обществото били различни – не са очаквали, че може да се злоупотреби с жестовете на хуманност, които били проявени от страна на Германия. Плугчиева отчете и грешките – една от голяма част от хората през 2015 г. влязоха в Европа без документи. И похвали Швейцария за бързата им и организирана реакция при големия наплив от мигранти. „Швейцария въведе строг контрол на самата граница, където процедурите са ускорени. В рамките на 48 часа се разделят бежанците, които наистина имат нужда от закрила от икономическите мигранти”, похвали ги посланикът ни в Швейцария Меглена Плугчиева. Тя похвали балансирания подход на България по време на европредседателството.", "date": "2018.04.09", "title": "Меглена Плугчиева: Гостоприемството и благосъстоянието на ЕС са днешните заплахи за Европа"}
{"url": "http://www.faktor.bg/bg/articles/novini/balgariya/-galap-62-ot-balgarite-opredelyat-premiera-borisov-kato-dobar-diplomat", "text": "62% от българите намират, че Борисов се справя добре с външнополитически дейности като председателството на Съвета на ЕС и дипломацията. 30% са на обратното мнение, а останалите се колебаят. Това сочат данните от ново проучване на социологическата агенция \"Галъп\". Явно обществото ни одобрява по-скоро балансираните външни действия, които са характерни за Борисов, коментират от социологическата агенция. Доказателство за това е и отношението към преговорите с турския президент Реджеп Тайип Ердоган. 62% приемат, че с него е необходимо да се преговаря, а 33% смятат, че преговорите с него са излишни. В по-предишно изследване на \"Галъп\" пък се посочва, че 88% от българите одобряват позицията на кабинета по случая \"Скрипал\", която беше различна от нашите евроатлантически партньори.  Скорошните акции на прокуратурата в болници срещат практически единодушно одобрение – 93%.  Мнозинство от 53% смята, че в момента има реална опасност от глобален военен конфликт. Това се равнява условно на 2.9 милиона пълнолетни българи от общо около 5.5 милиона трайно живеещи в страната. Общо 34% от запитаните (близо 1.9 милиона души) пък смятат, че е по-скоро вероятно (28%) или е много вероятно (6%) в идните няколко години някоя от глобалните ядрени сили действително да използва ядрено оръжие. Все пак, мнозинството не очаква ядрен конфликт – общо 63% казват, че това е малко вероятно (44%) или и е изключено (19%), а останалите се колебаят. На този все по-тревожен външен фон българите явно харесват балансираната външна политика. В същото време обаче искат и далеч по-безкомпромисна вътрешна политика.   Това е втората част от резултатите от експресен сондаж по актуалните в последните седмици теми, проведен на 3 и 4 април сред 801 пълнолетни българи по телефона с ползване на панелна методика, която обезпечава достатъчна представителност на данните. Независим от външно финансиране. Максималното стандартно отклонение е ± 3.5 при 50% дялове.", "date": "2018.04.09", "title": "\"Галъп\": 62% от българите определят премиера Борисов като добър дипломат"}
{"url": "http://www.faktor.bg/bg/articles/novini/balgariya/mvnr-balgariya-osazhda-upotrebata-na-himichesko-orazhie-v-siriya", "text": "България осъжда употребата на химическо оръжие и следи с тревога информациите за поредна химическа атака в сирийския град Дума, обяви Министерството на външните работи в София. „Подобна атака срещу цивилни, включително деца, е тежко нарушение на международното хуманитарно право“, се посочва в декларация на МВнР. Страната ни призовава за осигуряване на незабавен хуманитарен достъп до жертвите, както и за провеждане на разследване на място. Според твърденията на различни източници десетки са загинали при предполагаемата химическа атака в събота, за която се смята, че е била извършена от режима в Дамаск.", "date": "2018.04.09", "title": "МВнР: България осъжда употребата на химическо оръжие в Сирия"}
{"url": "http://www.faktor.bg/bg/articles/novini/balgariya/borisov-pozdravi-orban-tsenya-priyatelstvoto-mezhdu-balgariya-i-ungariya", "text": "Министър-председателят Бойко Борисов поздрави унгарския си колега Виктор Орбан за победата на ръководената от него партия ФИДЕС на парламентарните избори вчера. Това съобщиха от пресслужбата на МС.  \"Високо ценя приятелските отношения между България и Унгария и съм уверен в отличните перспективи за развитие на ползотворното сътрудничество в двустранен, регионален и в многостранен план\", посочва премиерът Борисов. Той изтъква, че предизвикателствата, пред които е изправена Европа, изискват сътрудничество, солидарност и общ подход за тяхното адресиране, а хората очакват стабилност, сигурност и икономическо благоденствие.  \"Държавите в Европа повече от всякога имат нужда от диалог и единство, и България ще разчита на подкрепа и съдействие от Унгария за реализиране на успешно Председателство на Съвета на ЕС в интерес на нашите граждани и за просперитета на обединена Европа\", посочва в телеграмата си премиерът Борисов като пожелава на Виктор Орбан здраве, благополучие и успехи. Председателят на Европейската комисия Жан-Клод Юнкер ще изпрати по-късно днес поздравително писмо до унгарския премиер Виктор Орбан по повод ясната победа на вчерашните парламентарни избори, съобщи говорител на институцията, цитиран от БТА. Брюксел има сериозни проблеми с Чехия, Полша и Унгария през последните години заради консервативните правителства на трите страни, които отказват да участват солидарно в инициативите на ЕС и приемат законови промени, които се възприемат като атака срещу свободата на словото и разделението на властите. „Очакваме да работим с унгарските власти по многобройните предизвикателства в следващите месеци”, добави говорителят. Той съобщи, че утре Орбан и Юнкер ще разговарят по телефона.", "date": "2018.04.09", "title": "Борисов поздрави Орбан: Ценя приятелството между България и Унгария"}
