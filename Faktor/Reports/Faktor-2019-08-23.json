{"url": "https://www.faktor.bg/bg/articles/sreshtata-na-g-7-bez-zhan-klod-yunker", "text": "Лекарите изписаха от болницата председателя на Европейската комисия Жан-Клод Юнкер след операция за премахване на жлъчката, но той остава в болничен и няма да замине за срещата на Г-7 в Биариц, съобщи днес говорителката на ЕК Мина Андреева, цитирана от ТАСС. \"Председателят на ЕК Юнкер се възстановява бързо след операцията. Той е изписан от болницата и продължава лечението у дома си\", каза Андреева. Заради операцията Юнкер бе принуден да прекъсне своята отпуска в Австрия и да отмени пътуването си за срещата на върха на Г-7 в Биариц. ЕК потвърди, че на срещата Европейският съюз ще бъде представен единствено от председателя на Европейския съвет Доналд Туск. Очаква се Юнкер да се завърне на работа следващата седмица, каза говорителката на ЕК.", "date": "2019.08.23", "title": "Срещата на Г-7 - без Жан-Клод Юнкер"}
{"url": "https://www.faktor.bg/bg/articles/amerikanski-voenen-korab-premina-prez-strategicheskiya-tayvanski-protok", "text": "Американски военен кораб на САЩ беше изпратен днес да премине през Тайванския проток, който е източник на търкания в отношенията с Китай, предаде Ройтерс. \"Транзитното преминаване на кораба през Тайванския проток демонстрира ангажимента на САЩ за свободен и отворен индо-тихоокеански регион\", заявиха американските военни. По техни данни изпратеният кораб е \"Грийн бей\", плаващ десантен док. Широкият 180 км Тайвански проток отделя самоуправляващия се Тайван от Китай, който претендира за острова като към неделима част от своята територия.  Военните на Вашингтон увеличават честотата на плаванията през стратегическия морски път въпреки съпротивата на Китай, отбелязва Ройтерс.", "date": "2019.08.23", "title": "Военен кораб на САЩ сканадализира Китай"}
{"url": "https://www.faktor.bg/bg/articles/makedonski-sedmichnik-gruevski-be-otkrit-vrag-na-balgariya-sashtiyat-e-i-mitskoski", "text": "Бившият македонски премиер и лидер на ВМРО-ДПМНЕ Никола Груевски открито се конфронтираше с България и последователно се сближаваше с партията на Слободан Милошевич. Неговият наследник Християн Мицкоски продължава тази линия. Това се казва в обширен анализ на македонското списание “Фокус”, пише БГНЕС. “Във времето на най-мощното властване на Никола Груевски, ако някой от старите дейци от диаспората на ВМРО беше видял как той открито се конфронтира и с всеки изминал ден все повече нарушава отношенията с официална София и цяла България, вероятно нямаше да повярва на очите и ушите си. Но, македонската история доживя и това нещо”, се казва в публикацията. “Ако в първия Изпълнителен комитет на партията /ВМРО-ДПМНЕ, бел.ред./ през 1990 г. седяха хора, които бяха склони към отваряне на идеята за ревизия на историята по отношение на българския въпрос, в последното ръководство под диригентската палка на Груевски не беше останал нито един подобен човек. Свободно може да се каже, че “вемереовците” от ерата на Груевски бяха по-големи антибългари от цялата Държавна сигурност, а може би и от самия Лазар Колишевски /просръбския комунистически лидер в Македония от времето на югославския диктатор Йосип Броз Тито след Втората световна война – бел.ред./. Поне засега така изглежда и новото последно ръководство начело с Християн Мицкоски /сегашен лидер на ВМРО-ДПМНЕ – бел.ред./”, пише още в анализа на списанието. “Още по-голям проблем при Груевски бе не само конфронтацията с България, а и откритото сближаване със Сърбия. При това с политическата партия на Ивица Дачич, който е пряк наследник, не само на Слободан Милошевич, но и на целия Съюз на сръбските комунисти. С една дума от 2006 г. ВМРО-ДПМНЕ бе в съюз с най-омразните лица на предците от македонската диаспора”, подчертава изданието. В статията се говори и за диаспората в Северна Америка и Австралия преди войната, която е “била пробългарска или напълно българска”.", "date": "2019.08.23", "title": "Македонска медия : Няма да повярвате на очите и ушите си колко мразеше Груевски България, същият е и Мицкоски"}
{"url": "https://www.faktor.bg/bg/articles/tramp-kam-amerikanskite-kompanii-napusnete-kitay-toy-ni-ograbva", "text": "Американският президент Доналд Тръмп атакува днес в пост Китай, в който призова компаниите в САЩ да напуснат Китай и се завърнат вкъщи да развиват своя бизнес. Вижте текста на Тръмп, публикуван на страницата му във Фейсбук: \"Страната ни загуби по баламски начин милиарди долари с Китай в продължение на много години. Те откраднаха нашата интелектуална собственост в размери на стотици милиарди долара годишно и искат да продължат. Няма да позволя това да се случи! Не се нуждаем от Китай и, честно казано, ще бъде много по-добре без тях. Кражбата на огромни суми пари на Китай от САЩ в продължение на десетилетия ще трябва да СПРЕ. Нареждам на нашите велики американски компании незабавно да започнат да търсят алтернатива на Китай, включително да се върнат вкъщи и да правят продуктите си в САЩ.  Този следобед ще отговоря на митата, наложени от Китай. Това е страхотна възможност за САЩ. Също така, нареждам на всички превозвачи, включително Fed Ex, Amazon, UPS and the Post Office, да спрат да търсят и да отказват всички доставки на Fentanyl от Китай (или където и да е другаде! ). Fentanyl убива 100,000 100,000 американци на година. Президентът Си каза, че това ще спре - но не се получи. Нашата икономика, заради нашите печалби през последните 21- 22 години, е много по-голяма от тази на Китай. Ние ще запазим това така!\"", "date": "2019.08.23", "title": "Тръмп към американските компании: Спрете бизнеса с Китай, те ни ограбват"}
{"url": "https://www.faktor.bg/bg/articles/slabo-liderstvo-pak-provalya-desnite-izbirateli-v-sofiya", "text": "Автентичната десница у нас е едно безкрайно дежавю на разединението. Това се очертава да се случи за пореден път на местните избори наесен, с поредния предизвестен провал. Разбира се, виновни пак ще са „мрънкалниците”, които все са недоволни. А проблемът е на десния електорат, чиито гласове отдавна са узурпирани от доказано слаби лидери. Лидери не просто късогледи, мързеливи и самодостатъчни, а и недемократични.  Половината от краткото време от едва 5 месеца от евровота до местните избори бе проспано и едва на 15 август „Демократична Бълария” обяви кандидат-кмета си за София. Никакво обсъждане на имена, никаква вътрешнопартийна демокрация, някакъв малък кръг от лидери и лидерки си направил таен кастинг. В това време партийните структури на комунистическата божем БСП за пореден път номинират кандидати за кметове по места, а Корнелия Нинова им обещава да зачете избора им, без да се намесва, включително за София. Висшите органи на партиите от „Демократична България” не са обявявали да са вземали решения кой да е общият кандидат, очевидно това са направили съпредседателите и лидери на „Да, България” и ДСБ Христо Иванов и Атанас Атанасов, плюс още някои приближени до тях. Десните вождове, които присъстват публично почти изцяло само във Фейсбук, можеха поне една онлайн анкетка с имена да пуснат, а не тайничко да кадруват кой да е десният кандидат-кмет на столицата измежду съдия Методи Лалов, арх. Борислав Игнатов, финансистката Илияна Цанова (вицепремиер в два служебни кабинета) и още трима, включително скулпторът Велислав Минеков, който отказал.  Освен че се оказа доста по-недемократична формация от БСП, „Демократична България” се показа тесногръда и самодостатъчна. Три седмици преди издигането на арх. Борислав Игнатов за кмет от гражданско сдружение „Спаси София” излъчиха един от основателите си, Борис Бонев, за независим кандидат-кмет и веднага започнаха активни разговори с гражданите на открито. Бонев и съратниците му имат 10-годишна биография зад гърба си на активисти по широк кръг въпроси на столичната община, както и изключително конкретна, ясна и всеобхватна програма, наречена „План за София”. Част от десния електорат веднага припозна младия мъж като свой кандидат, което бе регистрирано от някои социологически проучвания. Вождовете от „Демократична България” обаче са предлагали места за общински съветници на младите от „Спаси София”, както и Бонев да влезе в „шортлистата от кандидати” за кмет. За пред хората ги наричаха „симпатични младежи”, а зад гърба им – „келеши”. Пък те, наивните, тръгнали да търсят сътрудничество на програмна основа с партийните апаратчици на „демократичната” десница. Непростимото късогледство на десните вождове е в това, че шансът за успех в София, където десницата е трета политическа сила, е в подкрепата за независим кандидат, който да може да стигне до балотаж. След като „Демократична България” проспа строителните гафове на Йорданка Фандъкова (и свинската чума на Бойко Борисов, ама това нали не е жълтопаветен проблем), сякаш от небето ѝ падна кандидатурата на Бонев. Който с предварителното си издигане показа, че е независим, а не избран от апаратчиците, но споделя същия електорат. И ако достигне до балотаж, е по-вероятно тъкмо той да победи Фандъкова, защото всякакви други могат да застанат зад него, вкл. левите, които иначе няма как да гласуват за официално десен кандидат. Ако ляв обаче стигне до балотаж, десните по-скоро ще гласуват, със или без отвращение, за Фандъкова, за да не дойде червен. Сега нито официалният кандидат на десницата арх. Игнатов, нито Борис Бонев имат сериозни шансове да стигнат до балотаж, защото ще разделят десния електорат независимо в какви пропорции.  Десните вождове натрапиха на избирателите си и напълно непознат кандидат, когото едва ли ще могат да го опознаят за два месеца. Това, че е архитект, работил в чужбина и е председател на Камарата на архитектите, не го прави само по себе си подходящ да бъде избран с граждански вот за кмет. Тук много по-важни са позициите, които има, и качествата да ги отстоява. Но сега дори малкото, което е известно, е по-скоро притеснително. В медийно интервю преди 2 години арх. Игнатов казва, че общинските власти не трябва да контролират строителството, то трябва да остане изцяло отговорност на проектантите, и че референдумът (в кв. „Младост” тогава) е вреден, защото щял да спре всякакво строителство, вкл. на тротоари и детски градини. Т.е. презастрояването, грозните и захлупващи сгради и некачествените ремонти, които особено вбесиха в последните години десните избиратели, не биха били изобщо проблем за техния кандидат-кмет преди 2 г. Днес обаче, в интервю след издигането му, арх. Игнатов е еволюирал и предлага общината да откупува имоти, за да запази междублоковите пространства. Най-фрапантното културно и естетическо саморазобличение на арх. Игнатов обаче е идеята му от този юни върху високия постамент на Паметника на Съветската армия в София да се постави двулицев герб на страната и монументът да се казва „България над всичко“. Светещите очи (отдавна не светят) на цар Самуил са детска закачка пред този размах, за който баш патриотът Валери Симеонов (Сидеров е откровен русофил, Каракачанов – частичен) не си е мечтаел дори в сънищата. Дни след като вцепени с дърварската си идея русофобската, но либерално-непатриотарска и естетско чувствена столична общественост, авторът се обърна към ландшафтната архитектура и предложи хълмизиране и залесяване на паметника, така че да не се вижда отвън, а отвътре да е консервиран. Тук вече някои изпаднаха в екстаз, припознавайки в новия пубис естетическия авангардизъм на дясната хипстърия. Така или иначе опитът на арх. Игнатов от раз да бъде припознат от десните с бързо лечение на хроничната им болка – Паметника на Съветската армия, се оказа толкова успешен, колкото фалшивата партийна книжка от БКП на Стефан Софиянски преди близо четвърт век.  Другият кандидат – съдия Методи Лалов, който скоропостижно бе пренасочен за водач на общинската листа (поне ще стане общински съветник), също се оказа саможертва на криво емблематизиране. Ако съдебната реформа – съвсем основателно – е тема номер едно на автентичната десница, това не значи, че и изборът за кмет е борба за съдебна реформа. Освен че пак няма време да бъде разпознат от широката аудитория, нито какви качества има за политик, с признанието си, че сърцето му остава в съдебната система, Лалов повдигна въпросителни с кои свои органи ще работи в общината и каква изобщо е мотивацията му да загърби борбата за чиста съдебна система, която е кредо на партиите, които сега застават зад него. Слабата разпознаваемост на Борислав Игнатов и Методи Лалов би могла да бъде отчасти компенсирана с управленска програма, както е в случая с Борис Бонев. Нещо повече, програмата е задължителна за една сериозна формация, за каквато претендира „Демократична България“, първо е тя, после кандидатът. А сега положението е – ей ви някакъв кандидат, ще надраскаме и някаква програма после (такива се пишеха на коляно по време на кампанията и на последните парламентарни избори). И докато Бонев търси подкрепа от пряк контакт с хората всеки ден по няколко часа в различни точки и квартали на София, автентично десните пак го раздават айляк. Първата среща на арх. Игнатов с граждани е в заличка за 50 души в центъра цяла седмица след издигането му (при общо 12 седмици до изборите). Ако Борис Бонев спечели повече или колкото Борислав Игнатов, автентично десните вождове ще трябва мигом да си ходят. Отсега е почти сигурно обаче, че десен кандидат няма да стигне до балотаж. И ще е все едно какво става с вождовете.", "date": "2019.08.23", "title": "Слабо лидерство пак ще провали десните избиратели в София"}
{"url": "https://www.faktor.bg/bg/articles/borisov-az-imam-edin-angazhiment-kam-varna-i-albena-i-go-izpalnyavam", "text": "Аз имам един ангажимент към Албена и Варна – магистрала „Хемус”, и го изпълнявам. Това заяви в Албена премиерът Бойко Борисов, който присъства на официалното откриване на най-голямата многофункционална конферентна зала в региона. „Перуника“ се намира в курортния комплекс, който през 2019-та отбелязва 50-годишен юбилей, предаде кореспондентът на Радио „Фокус” – Варна.  Премиерът посочи, че пари са осигурени и магистралата трябва да бъде направена със същото качество като магистралите „Струма“ и „Марица“, защото това е изключително важно за цяла Северна България. До 2021 г. ще се строи, трасира, асфалтира и ще има готови отсечки. Другият важен аспект е стимулирането на туризма, в частност развитието на чартърните полети.  Както е в Гърция, Хърватия и Турция - туристическият бранш, заедно с местните власти трябва да разработят схема. В този контекст правителството очаква Сдружението на общините в Република България, заедно с общините да заявят необходимите средства. Държавата е готова да ги подпомогне с 10, до 20 млн. лв.  Прерязването на лентата беляза началото на тържеството. Залата е наречена неслучайно на името на перуниката, защото това цвете се среща и очарова туристите, посетили резерват „Балтата“ край курортния комплекс.  Приветствие към присъстващите поднесе и председателят на борда на директорите на „Албена“ АД Радосвет Радев. Неговото послание към официалните лица бе заявеното очакване държавата да покаже какво означава за нея туризма и неговото развитие, както това се случва в страни, като Турция, Германия, в Скандинавието.  Не бяха спестени комплименти от европейския печат, отправени към Албена като място, най-предпочитано от европейските туристи заради природа, култура и база.  Сред официалните гости бяха вицепремиерът Красимир Каракачанов, министърът на финансите Владислав Горанов, кметът на Варна Иван Портних и областният управител на Добрич Красимир Кирилов.", "date": "2019.08.23", "title": "Борисов: Аз имам един ангажимент към Варна и Албена и го изпълнявам"}
{"url": "https://www.faktor.bg/bg/articles/savetsko-natsistkiyat-pakt-ot-1939-neobhodimo-zlo-ili-oportyunizam", "text": "На тази дата преди осем десетилетия Съветският съюз и нацистка Германия подписват договор за ненападение и после завземат части от Източна Европа в началото на Втората световна война. Пактът Молотов-Рибентроп, назован по имената на съветския и германския външен министър, подписали го на 23 август 1939 г. в Москва, включва таен протокол, който определя границите в Източна Европа. Това историческо събитие сега рядко се коментира в Русия, но победата на Съюзниците и особено тази на Съветите над нацистка Германия, сложила край на войната в Европа, остава най-почитания източник на национална гордост. Зад тази сдържаност е нежеланието на президента Владимир Путин Западът да определя Съветския съюз като враг през войната, казва руският историк Иван Курила, професор в Европейския университет в Санкт Петербург, предаде БТА. \"Путин не иска Втората световна война да бъде интерпретирана вместо като битка на Съюзниците срещу абсолютното зло, в която Съветският съюз е на правилната страна, а като \"битка между два авторитаризма\", в която нацистка Германия и Съветският съюз са еднакво зло\", казва пред ДПА Курила. Русия се придържа към съветската позиция, че пактът е бил необходимо зло и опит за предотвратяване на нацистка офанзива срещу СССР, която въпреки това се случва две години след подписването. Преди пакта Съветският съюз е положил \"огромни усилия да създаде антинацистки блок в Европа. Всички тези опити се провалиха\", каза Путин преди три години, застанал до германския канцлер Ангела Меркел на възпоменателна церемония за края на войната. \"Когато Съветският съюз осъзнава, че е останал сам срещу хитлеристка Германия, той предприема действия в опит да избегне пряк сблъсък и това довежда до подписването на пакта Молотов-Рибентроп\", каза Путин пред репортери. Сталин е използвал пакта като възможност да анексира територии, които преди комунистическата революция през 1917 г. са принадлежали на Руската империя, казва историкът Курила. След пакта, докато нацистка Германия навлиза в Западна Полша в края на 30-те години, Съветският съюз окупира балтийските територии и Източна Полша. След края на войната Германия губи тези придобити владения, но Съветският съюз като победител запазва контрола си върху това, което става комунистически източен блок. \"Днес германците възприемат пакта Молотов-Рибентроп като апотеоз на политическия опортюнизъм\", казва експертът по Източна Европа Теохарис Григориадис от Свободния университет в Берлин. Пактът е целял \"да остави Съветския съюз неутрален, докато нацистка Германия е планирала да атакува държави от Западна и Централна Европа\", казва той. \"От гледна точка на Съветския съюз, продължава Григориадис, пактът е бил предназначен за анексия на територии в Полша и Балтика. Това е причината след Втората световна война Съветският съюз да не се откаже от териториалните придобивки на пакта, докато победената Германия ги отстъпва\". Преди сключването на пакта Сталин може би е подозирал, че Хитлер ще нападне Съветския съюз, приема руският историк Алксандър Латишев. По думите му Сталин \"е вярвал, че временни отстъпки пред немците биха дали ценно време на Съветския съюз да укрепи отбраната си\". Сталин е видял как западните сили \"предават Чехословакия през 1938 г., което позволява на Хитлер да увеличи своите ресурси и мощта си за по-нататъшна експанзия\", казва Латишев. Може би Сталин е оправдавал съветските териториални придобивки като защита срещу нацистко настъпление на изток, казва Латишев. По думите му \"навярно Сталин е мислел, че окупираните територии създават нещо като буфер между Съветския съюз и Райха\".", "date": "2019.08.23", "title": "Съветско-нацисткият пакт от 1939: Необходимо зло или опортюнизъм"}
{"url": "https://www.faktor.bg/bg/articles/zashto-otnosheniyata-na-rusiya-s-g-7-ruhnaha", "text": "Експлозията, в която загинаха петима руски ядрени специалисти и двама служители на министерството на отбраната на 8 август, не е първата от този инцидент, заяви норвежката агенция, която следи за ядрени опити. В Norsar са регистрирали втори взрив два часа след първия и смятат, че именно това е моментът, предизвикал смъртоносното облъчване на загиналите и временно увеличение до 20 пъти на радиацията в град Северодвинск на около 40 км на изток от полигона. И норвежката, и руската страна казват, че пиковите нива са били доста под опасните за здравето на хората. Това съобщи \"Ройтерс\", уточнявайки, че първото издание, разпространило тази новина, е норвежкият в. \"Афтенпостен\". \"Регистрирахме две експлозии, от които втората съвпада във времето с показанията за увеличаването на радиацията\", казва и пред агенцията Анне Стрьомен, главен изпълнителен директор на Norsar. Според нея в този случай вероятно причината е взривяване на горивото на двигателя, който е тестван на морска платформа. \"И двата взрива са регистрирани от нашата система за следене в инфразвуковата част от спектъра. Първият беше засечен и от сеизмолозите.\" В Norsar смятат, че вторият взрив, който уредите на сеизмолозите не са регистрирали, може да е от ракета във въздуха, задвижвана от радиоактивно гориво. Засега официалната версия на руската страна идва от \"Росатом\" - на 10 август агенцията заяви, че инцидентът е станал по време на изпробване на ракетен двигател от нов тип с \"изотопен енергоизточник\". (\"Дневник\")", "date": "2019.08.23", "title": "Norsar с шокиращи разкрития защо \"ядреният\" взрив в Русия не е засечен от сеизмолозите"}
{"url": "https://www.faktor.bg/bg/articles/mladezhite-ot-gerb-zapaziha-parvoto-myasto-na-partiyata-za-registratsiya-v-tsik-za-mestnite-izbori", "text": "ПП ГЕРБ ще се регистрира първа за предстоящите местни избори на 27 октомври 2019 г., съобщиха от пресцентъра на партията. Това ще стане възможно след като днес представители на младежката структура на партията стартираха денонощни дежурства пред входа на ЦИК, за да гарантират първото място на ГЕРБ при регистрацията за местния вот, която ще стартира на 2 септември т.г. Младите хора ще дежурят на смени и групи, за да спазят дългодишната традиция ГЕРБ да са първи на регистрацията. Структурите на ГЕРБ в цялата страна вече събират и необходимите подписи за регистриране на партията за местните избори.", "date": "2019.08.23", "title": "Младежите от ГЕРБ запазиха първото място за регистрация в ЦИК"}
{"url": "https://www.faktor.bg/bg/articles/ruski-oligarh-vavezhda-chetiridnevna-rabotna-sedmitsa", "text": "Четиридневна работна седмица може да бъде въведена в руския автоконцерн ГАЗ, предаде ТАСС. Мажоритарният собственик на  предприятието в централния град Нижни Новгород Олег Дерипаска е уведомил работниците и служителите в завода да се подготвят от следващия месец за съкратена трудоседмица и намаляване на заплатите. В документа се е споменавала обсъжданата в правителството в Москва начело с Дмитрий Медведев идея за намаляване на работното време. Нюзру обаче посочи, че причината е била намаленият обем на производство, предизвикан от санкциите на Европейския съюз, САЩ и други страни заради руската анексия на украинския черноморски полуостров Крим през 2014 година, съобщават novini.bg. Олигархът е влязъл в списъка на хората, на които им е забранено влизането и пътуването в около 30-те държави, и чиито авоари са били замразени. Ембаргото на САЩ, ЕС и други е засегнало и продукция на ГАЗ. Предприятието е било създадено през 30-те години. Един от най-известният от негови продукти е автомобилът \"Волга\". Депираска е установил контрол върху завода през 2000 г.", "date": "2019.08.23", "title": "Руски олигарх въвежда четиридневна работна седмица?"}
{"url": "https://www.faktor.bg/bg/articles/politsiyata-proveryava-signali-na-grazhdani-za-namerenite-tela-kray-negovan", "text": "Няколко сигнала е получила полицията по случая с двойното убийство край с. Негован през последните дни, те са проверени, но нито един от тях не е довел до резултат. Разследването по случая още продължава, а след като бъдат готови резултатите от експертизите и идентифицирането на телата, полицията ще може да добие по-ясна представа за случилото се и за извършителя. Това каза заместник-директорът на Главна дирекция \"Национална полиция\" старши комисар Николай Хаджиев в интервю за \"24 часа\". Вчера разследващите потърсиха съдействието на гражданите за установяването на самоличността на жена на предполагаема възраст 45-55 години и мъж на възраст между 65 и 75 години и публикуваха снимки на дрехи, по които могат да бъдат разпознати. Телата бяха намерени край водоема на софийското село Негован на 18 август. По първоначална оценка откритите останки са престояли във водоема поне около месец. МВР търси мъжа и срeд хoрaтa, кoитo нe ca взeли пeнcиятa cи в пocлeднитe мeceци. Смятa се, чe нeвзeтaтa пeнcия би билa cрeд нaй-лecнитe нaчини мъжът дa бъдe идeнтифицирaн, пишe Lupа.bg. При прoдължилитe прeтърcвaния и oглeди бe oткрит и тaзът нa жeнaтa. Пo нeгo имa caмo cлeди oт гризaнe oт живoтни. Липcвaт трaвмaтични уврeждaния oт убиeцa. Двaмaтa ca убити c пo 1 изcтрeл в глaвaтa, cлeд кoeтo ca нaceчeни. Прeдпoлaгa ce, чe двaмa души ca рязaли тeлaтa. Причинaтa e в мнoгo рaзличнитe трaвми oт oтдeлянeтo нa крaйницитe oт тeлaтa. Дрeхитe нa жeртвитe ca нaмeрeни. Пo тях нямa дупки oт куршуми, нитo cлeди oт кръв. Oбувки липcвaт, зaтoвa ce cмятa, чe ca зacтрeляни в дoмa cи. Дрeхитe ca лeтни, a cпoрeд eкcпeрти прecтъплeниeтo e cтaнaлo прeди oкoлo 2 мeceцa. Възмoжнo e и пo пoртфeйл, oткрит в пликa, дa имa гoдeн ДНК мaтeриaл. Oт нeгo e извaдeнa личнaтa кaртa. Ocтaнaли ca caмo някoлкo мoнeти. Вeрcиятa зa грaбeж ce изключвa. Cрeд нaй-oтличитeлнитe улики e ключ зa Рeнo. Яceн e и мoдeлът му, a кoлaтa нe e cрeд нaй-кaрaнитe у нac. Cмятa ce, чe мъжът щe бъдe рaзпoзнaт мнoгo пo-лecнo, зaщoтo ca нaмeрeни и двeтe му чeнeтa. Тe ca cпeцифични и нaй-вeрoятнo зъбoтeхникът пaзи oтливкaтa и имeтo нa пaциeнтa. В oглeдитe учacтвaт и cлeдoви кучeтa. Нoви прeтърcвaния имaшe и нa вoдoeмa. Вoдeщaтa вeрcия e, чe убиeцът e пoзнaвaл дoбрe жeртвитe, вeрoятнo зaтoвa тe нe ca oбявeни зa издирвaнe.", "date": "2019.08.23", "title": "МВР търси кой е убитият мъж край Негован и срeд хoрaтa, кoитo нe ca взeли пeнcиятa cи"}
{"url": "https://www.faktor.bg/bg/articles/proverka-ustanovi-v-sofiya-piem-otlichna-voda-edna-ot-nay-dobrite-v-evropa", "text": "Eжедневно Лабораторно-изпитвателният комплекс на „Софийска вода“ следи и анализира качеството на питейната и отпадъчните води. Това включва мониторинг на всеки един етап от пътя й – от водоизточника, през специфичните индустриални дейности по пречистване, доставяне и отвеждане на води, до връщането й в природата. Това заяви Станислав Станев, заместник-изпълнителен директор на дружеството, което е част от Веолия, в интервю за Агенция „Фокус“.  \"По утвърден график взимаме проби от 83 точки на крайни потребители на водоснабдителната ни услуга на територията на цяла София. Въз основа на това регистрираме 99.22% съответствие на резултатите с изискваните норми по Наредба № 9 за качеството на водата за питейно-битови нужди. Става въпрос за повече от 2000 проби на месец от тези пунктове и извършване на 40 000 анализа по различни параметри. Същите точки паралелно се наблюдават и изследват от СРЗИ – Столичната регионална здравна инспекция. На сайта на дружеството редовно публикуваме резултатите от нашите анализи и жителите на столицата могат да проверят какво е качеството на водата в техния район :  Станислав Станев е категоричен, че водата е безопасна и за децата. \"Ниското съдържание на Флуор (F) прави питейната вода в София изключително подходяща за всекидневна употреба от малки деца. Допълнително ценно качество на водата от крана е нейното неутрално към слабо алкално pH – средно 7.27 - 7.45, което е естествената среда в нашия организъм. Без колебания, питейната вода е подходяща и за малки деца и може да се пие направо. Допълнително препоръчваме водата да постои 5 минути налята в чашата, за да „излети“ свободният хлор, с който тя се обеззаразява, за да стигне безопасна до дома ни.\" Станев уточни, че за пречистване на питейните води се използват коагулант за отстраняване на частиците от природните води и дезинфектант, който гарантира безопасността на водата за клиентите. \"Този процес подлежи на строг контрол от отговорните институции в Република България и „Софийска вода“ АД влага единствено продукти, които са утвърдени за употреба в питейни води в България и Европейския съюз.\"", "date": "2019.08.23", "title": "Станислав Станев: Водата от чешмата да постои 5 минути в чашата, за да „излети“ свободният хлор"}
{"url": "https://www.faktor.bg/bg/articles/ruska-kompaniya-sadi-arnold-shvartseneger-i-dzheki-chan", "text": "Управителят на Руската филмова група (РФГ), която създаде филма „Вий 3D“, заведе дело срещу China Film Group, както и срещу Арнолд Шварценегер и Джаки Чан, пише вестник „Ведомости“.   Руската компания настоява за възстановяването на повече от 216 милиона рубли след старта в Китай на продължението на \"Вий 3D\", наречено \"Тайната на драконовия печат\", в което актьорите участваха. РФГ финансира филма, но засега не може да получава приходи от него. Продуцентът Алексей Петрухин смята, че изискванията на РФГ са безперспективни. Според него разпределените средства не принадлежат на самата компания или на частни инвеститори, а са получени от Фонда за кино.   През първия уикенд филмът инкасира малко над два милиона долара. В Русия зрителите ще могат да видят филма едва през септември.   По-рано звездите от световна класа не са били привличани в съдебни спорове в Русия.", "date": "2019.08.23", "title": "Руска компания съди Арнолд Шварценегер и Джаки Чан"}
{"url": "https://www.faktor.bg/bg/articles/maykal-dzheksan-s-tayno-zaveshtanie-koeto-ne-bilo-izpalneno", "text": "Покойната поп звезда Майкъл Джексън има тайно завещание, което така и не било изпълнено след смъртта му, твърди бившият му мениджър Реймон Бейн, предаде “Индипендънт”.  Според Бейн, Джексън е написал завещание през 2006 г., което означава, че то анулира това от 2002 г, предаде БТВ. “В това завещание той подробно описа как трябва да се запази и поддържа неговото наследство. Майкъл го написа пред нотариус и мен”, коментира Бейн. По думите ѝ обаче тя не знае къде се намира въпросното тайно завещание и се надява то да се появи. “Всеки, който е познавал Майкъл знае колко методичен, сериозен и точен беше той. Надявам завещанието му от 2006 г. да бъде открито и изпълнено”, допълва тя. По думите ѝ до момента няма нито едно дарение направено в името на Майкъл Джексън – нещо, което той много би желал.  След смъртта на певеца през 2009 г. властта върху неговото състояние беше дадена на двама души, записани в завещанието от 2002 г. Отношенията между тях и семейството на Джексън са обтегнати и се водят дела. Пълномощниците на Джексън коментираха пред “Индипендънт”, че “Реймон Бейн няма право да действа от името на Майкъл Джексън, нито да използва неговото наследство за каквито и да било дарителски кампании или реклама”. Така и не става ясно къде се намира тайното завещание на поп иконата.", "date": "2019.08.23", "title": "Бившата мениджърка на Майкъл Джексън: Има тайно завещание, което не е изпълнено"}
{"url": "https://www.faktor.bg/bg/articles/sport/ludogorets-nadigra-totalno-maribor-no-se-skasa-da-propuska-i-ne-uspya-da-bie", "text": "Лудогорец и Марибор завършиха при нулево реми първия си мач от плейофната фаза за влизане в групите на Лига Европа. Българският шампион трябва да съжалява за получения резултат, тъй като доминираше тотално над своя словенски опонент. Селекцията на Стойчо Стоев отправи над 25 удара в срещата, но така и не преодоля отличния вратар на гостите Кенан Пирич. Освен чудесните му спасявания, веднъж верен съюзник на босненеца беше гредата след шут на Марселиньо, а пък гол на Сисиньо беше отменен заради засада в средата на втората част. Лудогорци имаха още едно предимство, тъй като 57-ата минута Марибор остана с човек по-малко заради червен картон на Хотич. И това обаче не помогна на разградчани, които ще трябва да търсят най-малко голово равенство в Словения, за да изпълнят голямата си цел - четвърто участие в групите на втория по сила европейски клубен турнир. Реваншът на \"Людски врът\" е след седмица.", "date": "2019.08.23", "title": "Лудогорец надигра тотално Марибор, но се скъса да пропуска и не успя да бие"}
{"url": "https://www.faktor.bg/bg/articles/uefa-nakaza-levski-i-zatvori-chastichno-stadion-georgi-asparuhov", "text": "Частично затваряне на трибуните и парична глоба са наказанията на \"Левски\", наложени от Дисциплинарната комисия към УЕФА за гостуването на \"сините\" в Ружомберок. Санкцията е за пет или повече жълти картона, а един или повече блокове (най-вероятно в сектор \"Б\") ще бъдат покрити с банер #EqualGame заради знамето със забранения символ на Тотенкопф, опънато в агитката на \"Левски\". \"Дисциплинарната комисия към Европейската футболна асоциация се произнесе относно констатираните нарушения на първата среща от първия предварителен кръг на Лига Европа между \"Ружомберок\" и \"Левски\" на 11.07.2019 в Словакия, като постанови следното: 1. За расистко поведение в трибуната на гостуващия отбор: - Частично затваряне на стадиона за следващото домакинство на клуба от европейските турнири - затваряне на сектор/сектори с не по-малко от 3000 седящи места. - Поставяне на банер на УЕФА У#EqualGameФ на сектора/секторите, които ще бъдат затворени по време на следващото домакинство на клуба от европейските турнири. 2. За получени 5 или повече картона по време на срещата с Ружомберок на 11.07.2019 - глоба в размер на 4500 евро. Защитата на клуба пред Дисциплинарната комисия на УЕФА бе водена от изпълнителния директор на клуба Павел Колев и адвокат Ивайло Ивков. Благодарение на тяхната работа ПФК Левски получи възможно най-лекото наказание за нарушението, което е рецидив за клуба пред Европейската футболна асоциация\", съобщиха от клуба.", "date": "2019.08.23", "title": "\"Левски\" с ново наказание, УЕФА затвори частично стадион \"Георги Аспарухов\""}
{"url": "https://www.faktor.bg/bg/articles/dzholi-izprati-sas-salzi-na-ochi-sina-si-madoks-student-v-yuzhna-koreya", "text": "Със сълзи на очи Анжелина Джоли изпрати най-големият си Мадокс да учи в Южна Корея.  Той е готов да започне първата си година като студент, а актрисата го придружи, за да му помогне да се настани в учебното заведение. Най-големият син на Анджелина Джоли – Мадокс започна първата си година като студент в университет Йонсей в Южна Корея. Там той ще изучава биохимия. На актрисата й беше трудно да сдържи сълзите си и да скрие колко най-голямото й дете ще липсва на семейството. Актрисата осинови Мадокс през 2001 година от сиропиталище в Камбоджа, когато той беше едва на 7 месеца. Джоли има още пет деца с бившия си съпруг Брат Пит. Две от тях също са осиновени. А освен родителите му за него ще тъжат и братята и сестрите му, тъй като всички са изключително близки.  (източник: Канал 3)", "date": "2019.08.23", "title": "Джоли изпрати със сълзи на очи сина си Мадокс студент в Южна Корея"}
{"url": "https://www.faktor.bg/bg/articles/megz-slozhi-v-malkiya-si-dzhob-mis-silikon", "text": "Топ дизайнерката МЕГЗ  впечатли с перфектния си бюст и накара всички, които са прекалили със силикона горчиво да съжаляват, пише \"HotArena\". Каканашева не крие, че тя също като редица български красавици неотдавна легна под ножа и си сложи импланти в гърдите. Амбициозното миньонче, обаче, дори и тук успя да се различи от всички останали. Противоположно на родните силиконки МЕГЗ постъпи много умно и сложи едва 200 кубика. Така гърдите ѝ запазиха естествения си вид. Сега близо две години по-късно най-популярната риалити звезда у нас качи фотос в инстаграма си, на който позира с оскъдно потниче. Снимката предизвика редица комплименти и коментари. А по форумите побързаха да коментират дали МЕГЗ не е махнала отново силикона. \"Леле кой лекар го е правил това - изглежда точно като истинско\", \"уау ето това е силиконов бюст за пример. Такъв бюст трябва да спечели наградата Мис силикон - не разни изкуствени дини\", \"това не е реално - да не е махнала силикона\". Феновете на дизайнерката още ѝ дадоха съвет, че ей така на пук на стереотипите трябва да са яви на конкурс Мис Силикон и да го спечели и с това да даде добър пример как момичетата не трябва да прекаляват с имплантите. Самата МЕГЗ сподели в стори в инстаграма си, че вече усеща женствеността по различен начин. Че преди и тя като много млади жени е вярвала, че красотата трябва да се подобрява и е слагала импланти и филъри. Но днес смята, че точно малките несъвършенства са най-женствени.", "date": "2019.08.23", "title": "МЕГЗ сложи в малкия си джоб Мис Силикон"}
{"url": "https://www.faktor.bg/bg/articles/google-e-deaktiviral-stotitsi-kanali-v-platformata-youtube", "text": "Google е деактивирал 210 канала в платформата YouTube заради подозрения за координиарани публикации, насочени срещу протестите в Хонгконг. Според компанията, са правени опити за прикриване на вида на каналите, което обикновено е свързано с опити за масирани операции за оказване на влияние. В началото на седмицата Twitter и Facebook също обявиха, че са закрили хиляда активни акаунта, свързани с кампанията за дезинформация. От Google обаче не се ангажираха с изявление, че зад опитите за саботаж на протестите стои китайската власт. Пекин официално остави на местното правителство и полиция да уредят ситуацията във връзка с протестите в Хонконг. Месеци наред там недоволстват срещу спорен законопроект за екстрадицията въпреки уверенията на властта, че той няма да бъде приет.", "date": "2019.08.23", "title": "Google е деактивирал стотици канали в YouTube"}
{"url": "https://www.faktor.bg/bg/articles/the-times-makron-se-gotvi-za-shvatka-s-tramp-na-sreshtata-na-g-7", "text": "В навечерието на срещата на върха на лидерите на страните от Г-7, президентът на Франция Еманюел Макрон даде да се разбере, че ще използва тридневния форум в югозападния курортен град Биариц, за да очертае разделителните линии с държавния глава на САЩ Доналд Тръмп, коментират в редакцията на британския национален ежедневник The Times, съобщава \"Фокус\". Очаква се Макрон да призове световните лидери да преосмислят капитализма, както и да спасят демокрацията от националистите и популистите. Ето защо френският президент бе категоричен, че е готов да се противопостави на Тръмп по ключови точки на разминаване на позициите на Европа и Америка, включително по отношение на Иран. Макрон ще посрещне Борис Джонсън, който за първи път ще участва в среща на Г-7 в качеството си на премиер; Тръмп, германския канцлер Ангела Меркел, японския премиер Шинцо Абе, както и министър-председателите на Канада и Италия -Джъстин Трюдо и Джузепе Конте. Европейският съюз също ще бъде представен. Най-вероятно срещата ще бъде напрегната, подчертават от редакцията.", "date": "2019.08.23", "title": "The Times: Макрон се готви за схватка с Тръмп на срещата на Г-7"}
{"url": "https://www.faktor.bg/bg/articles/miniraha-doma-na-roditelite-na-volodimir-zelenski", "text": "Домът на родителите на украинския президент Володимир Зеленски ще бъде взривен през уикенда. Такъв сигнал е бил получен в полицейско управление в източния град Кривой Рог. Анонимен човек е изпратил сигнал, че в жилището на Александър и Рима Зеленски е имало заложени самоделни взривни устройства.  \"Бомбите ще бъдат активирани на 24 или 25 август\", е заявил подателят. Според бюлетина на Министерството на вътрешните работи в Киев информация за \"минирани\" обекти е била получена в още няколко града на източноевропейската страна, написа газета.ру, цитирана от Novini.bg.", "date": "2019.08.23", "title": "\"Минираха\" дома на родителите на Володимир Зеленски"}
{"url": "https://www.faktor.bg/bg/articles/ruskiyat-sad-shte-zadarzhi-obyaveniya-v-shpionazh-pol-uilan-do-kraya-na-oktomvri", "text": "Московски съд удължи досъдебното задържане на бившия американски морски пехотинец Пол Уилън, когото Русия обвинява в шпионаж, до края на октомври, съобщава Reuters като се позовава на информация на агенция „Interfax”. Уилън, който беше задържан в Москва миналата година, отрече обвиненията и заяви, че делото срещу него е политически мотивирано. Ако бъде признат за виновен, той може да получи присъда от до 20 години в затвора. По-рано Уилън заяви, че докато е бил в ареста е бил малтретиран от властите.", "date": "2019.08.23", "title": "Руският съд удължи задържането на американския морски пехотинец Пол Уилън"}
{"url": "https://www.faktor.bg/bg/articles/posolstvoto-na-sasht-privetstva-razpuskaneto-na-parlamenta-na-kosovo", "text": "Посолството на САЩ в Прищина изрази задоволството си от разпускането на косовския парламент и очакваното насрочване на нови избори, пише електронното издание на прищинското издание Gazeta Express. Посолството на САЩ излезе с изявление, че парламентът е направил важна стъпка към създаването на ново правителство. „Кампания, в която кандидатите ще предложат свежи идея за преговорите със Сърбия, върховенството на закона и икономическото развитие ще гарантира, че Косово няма да загуби още време в изграждането на фундамент за бъдещето“, се отбелязва в „туийт“ на дипломатическото представителство на САЩ, посочва \"Фокус\".", "date": "2019.08.23", "title": "Посолството на САЩ в Прищина приветства разпускането на парламента на Косово"}
{"url": "https://www.faktor.bg/bg/articles/zhalti-zhiletki-i-anarhisti-zaplashvat-sreshtata-na-g-7-vav-frantsiya", "text": "Френската полиция започна засилване на мерките за сигурност в курортния град Биариц, който ще бъде домакин на срещата от високо равнище на Г-7, предава AFP. Повече от 10 хил. въоръжени полицаи се очаква да пазят лидерите на страните от формата. Биариц е популярна туристическа дестинация в Югозападна Франция, който по принцип е пълен с туристи по това време на годината. Вместо това историческият център на града сега е отцепен в очакване на президента на САЩ Доналд Тръмп и другите лидери на седемте най-развити икономически страни, които ще проведат поредица от срещи в курортния град.  „Целта е да осигурим максимална безопасност, като причиним възможно най-малко пречки. Няма да толерираме никакви размирици. Ако това се случи, ще реагираме“, заяви вътрешният министър на Франция Кристоф Кастанер.  Въпреки, че френските власти забраниха демонстрациите в Биариц, все още има притеснения от страна на противоправителствената организация „Жълтите жилетки“ и от страна на местни анархисти.  По-рано тази седмица петима души бяха арестувани за публикуване на съобщения в интернет, които окуражават нападения срещу полицията по време на срещата от високо равнище. Протести, разрешени от правителството все пак ще има, но в тях ще вземат участие благотворителни организации, природозащитници и леви групи, и те ще се проведат на 30 километра от Биариц, където лидерите ще се срещнат.  Очаква се хиляди протестиращи да излязат на митинг, който ще се придвижи до границата с Испания, като те ще бъдат придружавани от 3 хил. полицаи.  Въпреки това няколко групи на „Жълтите жилетки“ обещаха също да протестират на няколко места, а други протестни групи заявиха, че ще има актове на \"гражданско неподчинение\" преди срещата. В протестите на \"Жълтите жилетки\" по-рано имаше ранени, а използваните от полицията гумени куршуми и шокови гранати бяха критикувани от правозащитни организации.  Еманюел Макрон заяви тази седмица, че иска да „премисли някои от методите за намеса“, които френската полиция използва.", "date": "2019.08.23", "title": "Хиляди срещу Г-7, протестиращите ще се придвижат до границата с Испания, придружавани от 3 хил. полицаи"}
{"url": "https://www.faktor.bg/bg/articles/putin-i-erdogan-obsadiha-sazdavaneto-na-konstitutsionnata-komisiya-na-siriya", "text": "Държавните глави на Руската федерация и Турция Владимир Путин и Реждеп Тайип Ердоган са обсъдили създаването и стартирането на работата на Конституционната комисия на Сирия, предава TACC, като се позовава на пресслужбата на Кремъл. Съгласно разпространената информация, лидерите са обсъдили борбата срещу тероризма в Сирия. „С оглед на предстоящата пета среща на върха на страните-гаранти на Астанинския процес през септември, бяха разгледани и други аспекти на уреждането на сирийския конфликт, включително работата, осъществявана от Русия, Турция и Иран за формиране и стартиране на Конституционната комисия“, се казва в съобщението. Путин и Ердоган са засегнали и въпроси, свързани в Близкия изток и по-нататъшното развитие на двустранното сътрудничество.", "date": "2019.08.23", "title": "Путин и Ердоган обсъдиха създаването на Конституционната комисия на Сирия"}
{"url": "https://www.faktor.bg/bg/articles/putin-i-erdogan-obsadiha-po-telefona-situatsiyata-v-siriya", "text": "Тези дни руските държавни медии и хилядите платени тролове в социалните мрежи имат доста работа. По повод 80-годишнината от Пакта между Хитлер и Сталин и от началото на Втората световна война руската държава поде масивна медийна кампания (включително чрез профилите в социалните медии на своите дипломатически представителства) в стила на старата съветска традиция „А вие защо биете негрите?\". Тази традиция се пробужда за нов живот под управлението на Владимир Путин. Кампанията се опитва да убеди руснаците, че всичките злощастия през 1939 година са дело на Запада, че поляците и балтийците, които тогава станаха жертва на агресия, всъщност са точно толкова лоши, колкото и окупаторите, защото са играели свои собствени игрички с нацистите. Навремето съветската пропагандна теза гласеше: „Сталин беше принуден от обстоятелствата да сключи сделка с Хитлер\". Днес на нейно място се настанява една едва ли не бурна радост от резултатите от този пакт, най-вече окупацията на Полша, извършена заедно с Германия през септември 1939 година, и последвалата съветска окупация на Литва, Латвия и Естония през лятото на 1940 година. Путин отлично знае, че това са изключително деликатни и болезнени въпроси за хората в Средна Европа и в балтийските държави. И въпреки това продължава в същия стил, като допълнително оскърбява тези хора и довежда до точката на замръзване и без това хладните междудържавни отношения. Освен всичко друго, той ревизира политиката на своите предшественици Михаил Горбачов и Борис Елцин, които за пръв път предпазливо заговориха за отговорността на СССР и осъдиха действията на Сталин. Една финансирана от Кремъл пропагандна институция - Институтът за външнополитически проучвания и инициативи, издаде неотдавна книга под заглавие „Антихитлеровата коалиция: формулата на провала\", в която вината за избухването на Втората световна война се приписва на Франция и Великобритания. В книгата за пръв път - и в ярки цветове - се публикува и снимка на тайния протокол към Пакта, гарнирана с обилни благодарности към Архива на руското външно министерство. Нека да припомним, че в продължение на десетилетия Кремъл отричаше да притежава този протокол. Тъй че такава публикация явно е възможна единствено по изричното нареждане на Путин. Откакто Русия анексира Крим и нахлу в Източна Украйна, действията на Путин редовно биват сравнявани с тези на Сталин. А той явно е решил да поддържа този свой имидж. Което понякога изглежда като същинска гротеска. За това негово решение има три причини. Първо, той продължава да облъчва руснаците със собствената си версия за руската история и идентичност. В тази патриотична версия държавната власт винаги е права, независимо дали се въплъщава от царя, от Генералния секретар или от президента. И най-свят дълг на всеки поданик е без никакви уговорки да приема всички решения на този авторитет и с готовност да изпълнява всички негови заповеди. Втората световна война, в която хората от Съветския съюз дадоха огромни и героични жертви, през последните пет години служи като грандиозно пропагандно оправдание за новата политика на Путин да изолира „крепостта Русия\". Цинизмът и агресията на Сталин се възпяват като „прагматична защита на националните интереси\", а това обслужва същата цел, особено във времена, в които - според допитванията - руската публика вече се тревожи повече от икономическите и социалните проблеми, отколкото от задграничните авантюри. Второ, решението на Путин има за цел да плаши Запада. „Казвате, че съм лош, а? Е добре, аз съм дори по-лош от това, което си представяте!\". Това е типичното послание на един изолиран авторитарен управник, чиято главна грижа е да не изглежда „слаб\", независимо дали в очите на домашната публика или пред чужденците. Путин се стреми да контролира наратива и да изглежда като човек, който не следва ничии други правила, освен своите собствени. И трето, Владимир Путин вече мисли за 2024 година, когато възнамерява да остане еднолично начело на Русия - независимо че официално трябва да сдаде поста като президент. Разбира се, не е изключено конституцията да бъде променена и да се премахнат ограниченията за преизбиране на президента, но такава стъпка няма да изглежда никак добре. Руският лидер обича неочакваните и сензационни решения като „Кримското чудо\" през 2014 година - тоест, анексирането на полуострова. Тъй че новият му план може би е насочен към основаването на „нова\" държава, в която да влязат създадените и финансирани от Москва сепаратистки „републики\" в Източна Украйна - план, който активно се обмисля в Москва. Това ще позволи на силния човек в Кремъл да предложи нова конституция и да превърти часовника на президентските мандати. Напомняйки на своите съграждани, че и Сталин е сторил същото, той може да ги подготви за аналогични свои действия в бъдеще. Лично за мен посланието на Путин е съвсем еднозначно: „Правили сме го и преди, можем пак да го направим\". Дали наистина ще го направи?", "date": "2019.08.23", "title": "Путин иска да основе нова държава..."}
{"url": "https://www.faktor.bg/bg/articles/sds-nyama-da-izdiga-svoy-kandidat-za-kmet-na-sofiya-shte-igrae-zaedno-s-gerb", "text": "СДС няма да издига свой кандидат за кмет на София, но ще подкрепи достойна дясна кандидатура. Това коментира за БНР лидерът на сините Румен Христов. Първите разговори с ГЕРБ вече започват. Христов припомни, че с решение на Националния изпълнителен съвет СДС дава право на всяка общинска структура да определи с кои политически партии да участва в местните избори. БСП, ДПС и \"Атака\" са партиите, с които СДС е невъзможно да разговаря, подчерта Румен Христов. Виждаме, че вървим отново към блоково гласуване, ляво-дясно. Няма начин Съюзът на демократичните сили да бъде извън десните обединения и да търси дяснодемократични кметове и общински съветници. СДС ще подкрепи достойна дясна кандидатура, но ще имаме и кандидати за общински съветници, както и сега имахме\", каза той. Румен Христов участва в отбелязването пред мемориала край НДК в София на Деня почитане на паметта на жертвите на всички тоталитарни и авторитарни режими.", "date": "2019.08.23", "title": "СДС няма да издига свой кандидат за кмет на София, предпочита да играе заедно с ГЕРБ"}
{"url": "https://www.faktor.bg/bg/articles/kak-frantsiya-reagira-sled-kato-boris-dzhondan-slozhi-krak-na-masata-pred-makron", "text": "Снимката как Борис Джонсън си е поставил крака на маса в Елисейския дворец в Париж на разговорите с френския президент Еманюел Макрон предизвика критични коментари в социалните медии. Но потребителите от двете страни на Ламанша, които видяха обида в действията на британския премиер, може би са прибързали със заключенията, посочва Би Би Си. Видеозапис показа, че сякаш Джонсън е реагирал така на шега на своя домакин. Макрон изглежда намекнал, че масата може да бъде използвана и като табуретка за крака, преди британският премиер да вдигне десния си крак. Един британски потребител обвини Джонсън в лоши маниери, като написа: „Представете си възмущението на британските таблоиди, ако чужд премиер направи това в Бъкингамския дворец!“. „Наистина в Итън не преподават добри маниери“, написа друг, визирайки престижния колеж, в който са учили 19 премиери на Великобритания, включително Борис Джонсън. Във Франция един от коментарите бе: „Британска класа в стил БоДжо“, а друг: „Чудя се какво мисли кралицата за това.“ Бившият говорител на експремиера Тони Блейр Алистър Кембъл не видя забавната страна на случилото се. „Смущаващо е, че на новоизбрания премиер на Великобритания му отне толкова дълго време да отиде да се види с германския канцлер и френския президент и след това да си сложи крака на президентската маса“, заяви той пред агенция Прес асосиейшън. „Може да звучи тривиално, но това показва арогантност и неуважение“, добави той. Но политическият наблюдател на „Скай нюз“ Том Рейнър предложи различен поглед към инцидента, като каза, че той е бил част от размяна на добродушен хумор. Френските медии също не подминаха станалото. „Не. Борис Джонсън не обиди Франция, като си сложи крака на масата пред Еманюел Макрон“, гласи заглавие във в. „Паризиен“, който след това описва веселяшката размяна на реплики между двамата. „Интернет бързо реагира – и понякога реагира прибързано“. Сайтовете на седмичника „Нувел обсерватьор“ и на радио Франс енфо също видяха забавната страна на случката. По време на срещата френският президент предупреди, че до 31 октомври няма достатъчно време за цялостното предоговаряне на сделката за Брекзит. А по-късно Елисейският дворец отбеляза, че разговорите са били конструктивни и пълноценни.", "date": "2019.08.23", "title": "Как реагира Франция, след като Борис Джонсън сложи крак на масата пред Макрон?"}
{"url": "https://www.faktor.bg/bg/articles/nasa-uvekovechi-britanskata-banda-roling-stouns", "text": "Американското космическо ведомство реши да окаже чест на легендарната британска група \"Ролинг стоунс\", като кръсти марсианска канара на тяхно име пише в. \"Дейли мейл\".  Когато космическият апарат на НАСА \"ИнСайт\" кацна на повърхността на Червената планета миналата година, той размести голям камък, който се изтъркаля настрани. Сега на учените им хрумна да го кръстят на името на бандата на Мик Джагър, което в буквален превод гласи \"търкалящи се камъни\".  От НАСА съобщиха, че марсианската \"Скала Ролинг стоунс\" е чудесно попадение. Американското космическо ведомство винаги е целяло разширяването на аудиторията си, а бандата на Мик е любима на няколко поколения фенове.  \"Ролинг стоунс\" благодариха на учените за оказаната им чест, като заявиха, че това ще бъде нов жалон в тяхната богата кариера.", "date": "2019.08.23", "title": "НАСА увековечи британската банда \"Ролинг стоунс\""}
{"url": "https://www.faktor.bg/bg/articles/rabotodateli-alarmirat-premiera-che-normi-v-zakona-za-zashtita-ot-shuma-sa-predpostavki-za-kopurtsiya", "text": "Асоциацията на организациите на българските работодатели (АОБР) изпрати писмо до премиера Бойко Борисов за постъпи оплаквания от строителни фирми за Закона за защита от шума. \"Искането ни е свързано с отстраняването на норми от законодателството, които биха създали предпоставки за корупция\", пише в писмото от АОБР, подписано от Цветан Симеонов, председател на БТПП и ротационен ръководител на АОБР. Асоциацията посочват оплаквания на фирми от нововъведената разпоредба в Закона за защита от шума в околната среда: \"Забранява се излъчването на шум по време на строителство за времето от 14:00 до 16:00 ч. и от 23:00 до 08:00 ч.\" Според АОБР тази норма няма да постигне поставената в закона цел, а именно баланс между опазването на общественото здраве и нормалното функциониране на икономиката. Също така, те твърдят, че  ще се създадат предпоставки за корупция, защото \"няма законова сигурност, че ще бъдат санкционирани само нарушители, които не спазват нормите за ограничаване на вредния шум при проектирането и изпълнението на строежите.\". \"Друго наше притеснение е, че ще се ограничи работния процес и ще се създадат организационни проблеми при изпълнението на строителните дейности\", пише още в писмото на АОБР. Работодателската асоциация предлага да се промени въпросната разпоредба от Закона за защита от шума в околната среда и да се разширят правомощията на кмета на съответната община, който със заповед да определя зони с пълна забрана за шум от строителство между 14:00 и 16:00 ч. Това да важи за курортни комплекси, райони около болници, училища, детски ясли и градини, социални домове, а за други жилищни райони да се определи ниво на допустимост на шум между 14:00 и 16:00 ч. от строителни дейности.", "date": "2019.08.23", "title": "Работодатели алармират премиера, че норми в Закона за защита от шума са предпоставка за копурция"}
{"url": "https://www.faktor.bg/bg/articles/borisov-obeshta-2-700-lv-sredna-zaplata-na-minyorite-ot-rudnik-ada-tepe-prez-2020", "text": "Пожелавам ви още по-големи заплати, защото работниците са нашето бъдеще. Това заяви премиерът Бойко Борисов при откриването на първият новоразработен рудник за добив на злато през последните 40 години в България. На официалната церемония по откриването му в местността Ада тепе над Крумовград присъстваха още председателят на Народното събрание Цвета Караянчева, финансовия министър Владислав Горанов, Рик Хаус, президент и главен изпълнителен директор на фирмата инвеститор \"Дънди Прешъс Металс\" и Джонатан Гедман, председател на борда на директорите. Министър-председателят допълни, че през 2020 година средната работна заплата в новоткрития рудник ще бъде 2 700 лева. Борисов говори още за благоустрояването на градовете и привличането на повече инвеститори у нас. Премиерът каза, че изпълнението на редица програми на правителството, които допринасят за по-добрия облик на населените места. Като пример Борисов посочи ремонитте на пътя от Кърджали до Момчилград и до Крумовград. Вложените средства в инфраструктурата в региона са причина да дойдат големи инвестиции. Рик Хаус благодари на Бойко Борисов за подкрепата, която \"Дънди Прешъс Металс\" е получила при реализирането на проекта в Крумовград. \"Ние работим в страни в целия свят и можем да познаем кога от страна на правителството има усилия за подкрепа на нашата дейност. Смятаме, че България е една чудесна страна за инвестиции и това се дължи на благоприятния инвестиционен климат и на квалифицираните работници. Доказателство за моите думи е успехът, който бележим с нашата мина в Челопеч и открития рудник на Ада тепе\", заяви Рик Хаус. Той допълни, че проектът в Крумовград е бил припознат от Европейската комисия като случай на най-добра практика в биологично чувствителни райони.", "date": "2019.08.23", "title": "Борисов обеща 2 700 лв. средна заплата на миньорите от рудник\" Ада тепе\" през 2020"}
{"url": "https://www.faktor.bg/bg/articles/obyaviha-likvidatsiyata-na-pechalno-izvestnata-zastrahovatelna-kompaniya-olimpik", "text": "Решението за откриване на производство по ликвидация на \"Olympic Insurance Co. Ltd“, кипърското дружество, което извършваше дейност на територията на Република България чрез \"Застрахователна компания Олимпик - клон България”, е публикувано в официалния вестник на Република Кипър, съобщават от Комисията за финансов надзор /КФН/. Миналата година през август около 200 хиляди български клиенти на фалиралия застраховател останаха без \"Гражданска отговорност\", а 9 350 000 лева бе стойността на прекратените полици, припомня Канал 3. Казусът \"Олимпик\" засегна и болнични заведения - \"ужилени\" от фалита на кипърския застраховател се оказаха УМБАЛСМ \"Пирогов\", както и три общински болници в Пловдив. В официалния вестник на Република Кипър вече е публикувано решението на Районния съд на Никозия, с което се открива производството по ликвидация на застрахователна компания \"Олимпик“. Дружеството е лицензирано по законите на Република Кипър да извършва застрахователна дейност, като за надзора на дейността му отговорна институция е Надзорният орган върху застраховането на Република Кипър. По силата на правото на Европейския съюз, дружеството извършваше застрахователна дейност посредством \"свободата на установяване“ на територията на Република България чрез своя клон \"Застрахователна компания Олимпик - клон България” КЧТ. Като неразделна част от фирмата този клон също така подлежи на надзор от надзорния орган на държавата, в която е седалището на фирмата, тоест в конкретния случай - в Кипър. Като процедура производството по ликвидация на застрахователна компания \"Олимпик“ се урежда изцяло съгласно националното право на Република Кипър и е в изключителните правомощия на назначените ликвидатори от кипърския съд. Надзорните органи на другите държави членки в Европейския съюз, каквато е и България, нямат правомощия или друга правна възможност за пряка намеса в производството по ликвидацията на кипърския застраховател. Комисията за финансов надзор се ангажира да поддържа активна комуникация с Кипърския надзор, за да може да съдейства за разрешаване на възникващите въпроси, относно защитата на засегнатите лица в България. Това включва и своевременното публично оповестяване на всяка важна информация, свързана с действията, които надзорният орган върху застраховането на Република Кипър или назначените ликвидатори на „Olympic Insurance Co. Ltd“ предприемат, както и произтичащите от това последствия за българските граждани, кредитори на застрахователното дружество. За тази цел, от името на председателя на Комисията за финансов надзор Бойко Атанасов, миналата седмица бе изпратено писмо до кипърския надзорен орган, отговорен за застраховането, с копие до Министерство на финансите на Република Кипър и до българския посланик в Република Кипър. В писмото се поставят въпроси, касаещи интереса и правата на българските потребители като: - какъв ще бъде срокът, в който съгласно кипърското право лицата, които имат претенции, трябва да ги предявят пред ликвидаторите; - как ще бъдат обработвани претенциите по-нататък и в частност как ще бъдат информирани кредиторите дали техните претенции са били приети или оспорени от ликвидаторите; - каква правна защита е налице за кредитор в случай че ликвидаторите оспорят претенцията му и др.", "date": "2019.08.23", "title": "Обявиха ликвидацията на печално известната Застрахователна компания \"Олимпик\""}
{"url": "https://www.faktor.bg/bg/articles/dandi-preshas-shte-dobie-21-tona-zlato-ot-minata-na-ada-tepe-kray-krumovgrad", "text": "\"Дънди Прешъс\" ще добие 21 тона злато от рудника \"Ада тепе\" край Крумовград през следващите 8 години, съобщиха от компанията при откриването на съоръжението в петък. През последните седем години \"Дънди Прешъс Металс\" е вложила 280 млн. лв. в Крумовград. Около 300 души работят в компанията в града. Това доведе до завръщане на част от гурбетчиите и раздвижване на местната икономика, каза Себихан Мехмед. Очакванията на канадската компания са да бъде добито над 21 тона злато от рудник \"Ада тепе\" в следващите 8 години. При подписването на договора за 30-годишната концесия през 2012 г. оценката беше за близо 37 тона злато и над 34 тона сребро. Причината за разминаването е, че само на теория може да се извлече 100% от ценното съдържание на метала, разясниха от компанията. Тъй като на \"Ада тепе\" не се прилага цианидна технология, а класическата технология на флотация (обогатяване), добивът на полезен компонент ще e 85-87%. Планираните производствени мощности за преработката на рудата са в размер на около 800 000 тона руда годишно. Рудник \"Ада тепе\" е само добивно предприятие и тук няма да се произвежда метал като краен продукт. Преработката на концентрата и извличането на златото ще става в две български и няколко чужди предприятия. За целта продукцията се транспортира в специални чували с обем 1 кубик. Във всеки от тях има най-малко 350 грама злато. Плановете на \"Дънди Прешъс Металс Крумовград\" са да добие 700 000 унции злато, както и сребро. След изчерпването на запасите им терените ще бъдат рекултивирани. Тъй като находището се намира в екомрежата \"Натура 2000\", при разработването на рудника са били преместени 2000 костенурки в нови за тях обитания. Грижата за природата е от важно значение за компанията, декларират от \"Дънди Прешъс Металс\". Компанията ще плаща на държавата концесионно възнаграждение от 1. 44% от борсовата цена на добитите през годината злато и сребро. Част от средствата ще отиват и за община Крумовград. Дейността на \"Дънди Прешъс Металс\" в България започва преди 15 години със златното находище край Челопеч, като вложените там средства са над 860 млн. лв. досега. Благодарение на канадската компания най-високата средна заплата в българските общини за 2017 г. беше регистрирана в община Челопеч - 2178 лв.", "date": "2019.08.23", "title": "\"Дънди Прешъс\" ще добие 21 тона злато от мината на \"Ада тепе\" край Крумовград"}
{"url": "https://www.faktor.bg/bg/articles/revista-patronatelor-balgariya-zasluzhava-neshto-po-dobro-ot-senchesti-sdelki-v-gazoviya-sektor", "text": "Историята около търга за изграждане на българския участък от „Турски поток“ изглежда полукриминална и много разрушителна за международния имидж на България като страна, благоприятна за инвеститорите, ръководена от европейските принципи на правовата държава, се казва в статия, публикувана от румънския специализиран англоезичен сайт Revista Patronatelor, посветен на казуса със строежа на разширението на газопровода и ефектите от забавянето на процеса.  Българският участък от „Турски поток“ е изключително важен за енергийната сигурност на Европейския съюз, но за страната ни е дори още по-важен, защото би привлякъл инвестиции, инфраструктура и нови работни места. Той също така засилва ролята на страната като надежден транзитен партньор и, потенциално, като един от енергийните центрове в региона. Конкуренцията за ролята на голяма транзитна страна е наистина сериозна. От Гърция до Сърбия и Северна Македония - много държави на Балканите се борят газопроводът, който трябва да стигне до сърцето на Европа, да минава и през тяхна територия, тъй като с него идва и голямото геополитическо значение. Изглежда обаче България губи шанса си да повиши своя икономически потенциал и статута си в ЕС...Причината за това е забавянето, породено от правен спор около въпроса за тръбопровода и неясна позиция на „Булгартрансгаз“, гласи коментарът в статията.  Известно е, че италианско-саудитският „Консорциум Аркад“ спечели търга, като предложи доста по-ниска цена от конкурентите си. „Булгартрансгаз“ и „Консорциум Аркад“, воден от саудитската ARKAD Engineering and Construction, обаче не успяха да подпишат договор и да започнат работа по тръбопровода, тъй като според ръководството на държавната компания саудитската фирма не е предоставила всички документи, изисквани по закон. „Булгартрансгаз“ заяви, че на няколко пъти е удължавал сроковете за документите, но отново не са били предоставени всички. В резултат „Булгартрансгаз“промени първоначалното си решение и възложи договора за строителство на втория в класирането - ДЗЗД „Консорциум–Газово развитие и разширение в България“ (ГРРБ). „Аркад“ подаде жалба срещу решението на „Булгартрансгаз“ до Комисията за защита на конкуренцията (КЗК), която блокира изпълнението на договора. След това ГРРБ обжалва решението на антимонополния регулатор пред Върховния административен съд и в момента проектът на практика е блокиран и чака решението на Върховния административен съд (ВАС), което на практика забавя процеса на строителството. „Международните анализатори са озадачени защо консорциумът ГРРБ, чийто участници са завършили множество други проекти за тръбопроводи по света, е загубил първоначално търга от „Аркад“, отбелязва Revista Patronatelor. „Консорциум–Газово развитие и разширение в България“ вече е гарантирал споразумение за осигуряване на суровина за пренос през тръбата, в пълно съответствие с европейските енергийни разпоредби. Той също така вече е доставил част от тръбите, необходими за изграждането на проекта, за да бъде завършен до края на 2020 г. Те са на пристанището в Бургас, заемат място за съхранение и създават безпокойство у пристанищните служители, както и у хилядите български строителни работници, които трябваше да участват в изграждането на българския сегмент на „Турски поток“. „Някои местни анализатори определят „Консорциум Аркад“ като „съмнителна компания\". Нейният ключов партньор, базираната в Саудитска Арабия ARKAD Engineering and Construction, е бизнес субект, който изглежда, че няма необходимите компетенции за изграждането на основен газопровод в Европа“, твърди медията. „Така че има много въпросителни относно вероятните причини за победата на „Аркад“, което в крайна сметка доведе до голямо забавяне в процеса на изграждане на тръбопровода“, се казва още в статията, като се загатва за последиците от забавянето за енергийния сектор в страната.  „Българският участък от „Турски поток“ трябваше да гарантира енергийната сигурност на ЕС и на Балканите, както и да намали зависимостта му от Украйна“, се припомня в текста, като се прави паралел между страната и Украйна, що се отнася до въпроса с транзита на природен газ за страните от ЕС.  „Балканските страни ще бъдат най-силно засегнати от потенциалния недостиг на газ в случай на сериозни проблеми с украинския транзит, което ще доведе до катастрофални смущения при отоплението на домакинствата и снабдяването на обществените съоръжения“, продължава текстът. Препоръката: „Наистина е време българското правителство и обществото да възстановят контрола над този важен въпрос и да се уверят, че българският участък от „Турски поток“ е завършен навреме. България има какво да губи, в случай че този проект се провали или изграждането му се забави...“.  (Агенция „Фокус“ представя превод на материала с малки съкращения.)", "date": "2019.08.23", "title": "Revista Patronatelor: България заслужава нещо по-добро от сенчести сделки в газовия сектор"}
{"url": "https://www.faktor.bg/bg/articles/shte-uspee-li-balgariya-da-pretsaka-turtsiya-za-folksvagen", "text": "Имa ли шaнcoвe Бългaрия дa бъдe избрaнa прeд Турция зa зaвoд нa Vоlkswаgеn c гaрaнтирaнa инвecтиция oт нaд 3 милиaрдa eврo? Cпoрeд изтoчник oт виcoкитe eтaжи нa влacттa, цитирaн oт Lupа.bg, прeгoвoритe ce вoдят чрeз диплoмaтичecки прийoми, кaтo имa oкoлo 50% шaнc нeмцитe дa пocтрoят зaвoдa cи в рaйoнa нa Крeмикoвци. Тaйният кoз нa Бългaрия в прeгoвoритe c Гeрмaния e в oбщecтвeнa пoръчкa зa пoкупкa нa мoдeрни брoнирaни вoeнни мaшини пo cтaндaртитe нa НAТO нa cтoйнocт 1,5 милиaрдa лeвa. Caмo прeди дни oт Миниcтeрcтвoтo нa oтбрaнaтa cпeшнo ca зaдвижили прoцeдурaтa зa пoкупкa нa 90 бoйни и 60 cпoмaгaтeлни брoнирaни вoeнни cухoпътни мaшини, кaтo ca изпрaтили иcкaния c oбвързвaщи oфeрти дo 4 мeждунaрoдни кoмпaнии. Ceлeктирaнитe oт Крacимир Кaрaкaчaнoв кoнcoрциуми ca \"Нeкcтeр груп“ (Фрaнция), \"Мoуaг“ (Швeйцaрия), \"Пaтриa“ (Финлaндия) и гeрмaнcкaтa \"Aртeк“. \"Нeoфициaлният пoбeдитeл e извecтeн – тoвa щe ca нeмцитe oт \"Aртeк“, нo caмo при уcлoвиe, чe Бългaрия пoлучи зaвoдa нa Vоlkswаgеn. Рaзбирa ce, тoвa нямa кaк дa бъдe пoтвърдeнo oфициaлнo, нo e тoчнo тaкa – oфeртaтa нa Бългaрия e дa дaдe бoнуc нa нeмcкaтa икoнoмикa чрeз пoкупкaтa нa тeхни вoeнни брoнирaни мaшини, нo cрeщу aвтoмoбилeн зaвoд, твърди изтoчникът oт виcoкитe eтaжи нa влacттa. Бългaрия e длъжнa дa рaзпoлaгa c брoнирaни вoeнни мaшини зa cухoпътни oпeрaции нa НAТO, нo oт 15 гoдини пoкупкaтa им ce oтлaгa зaрaди липca нa cрeдcтвa. Eдинcтвeният прeпъникaмък прeд тaзи cхeмa мoжe дa дoйдe oт Aмeрикa, кoятo вeчe cи урeди cдeлкa c прoдaжбaтa нa caмoлeти F-16. Aмeрикaнцитe oбaчe нacтoявaли и дa въoръжaт cухoпътнитe ни cили пo cтaндaртитe нa НAТO и били бecни, чe нe ca пoлучили oбвързвaщa oфeртa oт Миниcтeрcтвoтo нa oтбрaнaтa.", "date": "2019.08.23", "title": "Ще успее ли България да прецака Турция за \"Фолксваген\"?"}
{"url": "https://www.faktor.bg/bg/articles/rusnak-se-udavi-na-yuzhnoto-ni-chernomorie", "text": "Руcки грaждaнин ce e удaвил във вoдитe нa Чeрнo мoрe крaй ceлo Лoзeнeц, cъoбщи МВР. Вчeрa oкoлo 18.20 ч. в Рaйoннo упрaвлeниe - Цaрeвo билo пoлучeнo cъoбщeниe зa инцидeнт c удaвeн мъж в рaйoнa нa мecтнocттa \"Диньoв гьoл“ крaй Лoзeнeц. Уcтaнoвeнo билo, чe тялoтo e нa 69-гoдишeн руcки грaждaнин, чиятo cмърт e кoнcтaтирaнa oт eкип нa \"Cпeшнa мeдицинcкa пoмoщ“ в Coзoпoл. Пo cлучaя e oбрaзувaнo дocъдeбнo прoизвoдcтвo.", "date": "2019.08.23", "title": "Руснак се удави на Южното ни Черноморие"}
{"url": "https://www.faktor.bg/bg/articles/bsp-se-obyavi-protiv-barz-protses-pri-tezhki-preestapleniya", "text": "БСП ще предложи законови промени, чрез които да отпадне съкратеното съдебно следствие при извършване на тежки престъпления. По този начин ще се премахне възможността обвиняемият да признае вина и присъдата му да бъде намалена. Предложението идва след убийството на седемгодишно момиченце в сливенското село Сотиря. Заради него бе арестуван 21-годишният Мартин Трифонов. Той бе задържан след няколкочасово преследване от МВР. Полицаите стреляха по него, защото отказваше да изпълни разпорежданията им. В момента Трифонов е в болницата в Сливен под засилена охрана. \"БСП винаги е имала позиция. Тя е изразявана от предишни наши колеги. Янаки Стоилов е човекът, който написа между 2009-2010 г. закон и той беше приет – съкратеното съдебно следствие да не се прилага при престъпления, довели до умишлено причиняване на смърт и тежки телесни повреди. Това беше променено през 2010 г. с нови редакции. Ние трябва да върнем състоянието там, където му е мястото\", заяви депутатът от левицата Крум Зарков, цитиран от lex.bg. БСП не са единствените, които настояват за такава промяна. От ВМРО също поискаха съкратеното следствие в такива случаи да отпадне. От партията дори предложиха въвеждането на химическа кастрация за осъдени за подобни престъпления. Отпадането на съкратеното следствие бе подкрепено и от зам.-министъра на правосъдието Николай Проданов. Той обаче подчерта, че такава промяна няма да реши проблемите изцяло. Проданов заяви, че в момента държавата не може да гарантира сигурността на гражданите си не само по отношение на тежките престъпления. \"И това не е проблем само на такива изключително тежки посегателства върху човешкия живот и чест. Вие чувствате ли се спокойно като пътувате по някоя от магистралите в страната, защото аз не се чувствам сигурен. Има големи проблеми, свързани със сферата на обществен ред и сигурност, която трябва да бъдат решавани\", заяви той пред БНР.", "date": "2019.08.23", "title": "БСП се обяви против съкратен съдебен процес при тежки преестъпления"}
{"url": "https://www.faktor.bg/bg/articles/gdbop-arestuva-italianski-fermer-za-izmami-s-evrofondove", "text": "Един от най-известните фермери в Южна България – италианецът Фабрицио Фрески, е бил задържан при акция на ГДБОП в Шишманци, предаде БНР.  Дон Домат, както е известен в региона, е бил уличен за финансови измами и за източване на еврофондове. Заедно с него са задържани още 5-има души от офиса му.  Бизнесменът е освободен днес с парична гаранция.  Фабрицио Фрески е италиански фермер, който отглежда домати у нас от 15 години. Към днешна дата обработваната от него площ е близо 30 000 дка, което го прави един от най-големите производители на домати в България.", "date": "2019.08.23", "title": "ГДБОП арестува \"Дон Домат\" за измами с еврофондове"}
{"url": "https://www.faktor.bg/bg/articles/edin-ot-kilarite-poluchi-obeshtetenie-500-lv-ot-prokuraturata", "text": "Според решение на Окръжен съд - Ловеч, от 16 юли т.г., Георги Вълев, осъден на доживотен затвор без право на замяна по делото \"Килърите\", трябва да получи обезщетение от 500 лева (при поискани близо 500 000 лева) за претърпени неимуществени вреди. Това съобщават от пресцентъра на съда. Искът е заради приложената му мярка за неотклонение \"задържане под стража\", във връзка с повдигнатото му обвинение за палеж, за което впоследствие е оправдан. Мярката му за неотклонение обаче е била наложена общо за седемте престъпления, по които е обвинен. По шест от тях е осъден с влязла в сила присъда \"доживотен затвор без право на замяна\". В мотивите за присъденото обезщетение съдът посочва, че макар и да има разгласяване чрез медиите на обвиненията срещу Вълев, то е касаело цялата престъпна дейност, а не само конкретното престъпление. Липсват обективни данни, от които да се направи разграничение за отражението на отделните обвинения върху психиката на ищеца и здравословното му състояние, допълват от съда в Ловеч. Решението на Окръжния съд може да се обжалва в 14-дневен срок пред Апелативен съд - Велико Търново. Срокът обаче спира да тече, тъй като ищецът обжалва отказ на Окръжен съд - Ловеч, за предоставяне на правна помощ за подаване на въззивна жалба срещу решението. Въззивната му частна жалба /срещу отказа за правна помощ/ е в процес на администриране.", "date": "2019.08.23", "title": "Един от \"Килърите\" с доживотна присъда получи обезщетение 500 лв. от прокуратурата"}
{"url": "https://www.faktor.bg/bg/articles/septemvri-shte-ni-zaradva-s-dva-dalgi-uikenda", "text": "Два по-дълги уикенда ни очакват през септември. Първият от тях е още в края на първата седмица на месеца.     Денят на Съединението - 6 септември, се пада в петък и се слива със събота и неделя.   Вторият тридневен уикенд ще бъде две седмици по-късно, когато ще отбележим Деня на независимостта - 22 септември. Тъй като празникът е в неделя, първият ден от следващата седмица също е обявен за почивен.    Източник: Нова тв", "date": "2019.08.23", "title": "Септември ще ни зарадва с два дълги уикенда"}
{"url": "https://www.faktor.bg/bg/articles/zatvaryat-tunela-na-lyulin-v-stolitsata-tazi-nosht", "text": "В събота през нощта ще бъде извършено миене на транспортния тунел на „Люлин“ и той ще бъде затворен, съобщиха от Столична община. От 24.00 часа на 24.08.2019 г. до 05.00 часа на 25.08.2019 г. се забранява влизането на пътни превозни средства по бул. „Царица Йоана“ в участъка от бул. „Д-р Петър Дартлиев“ и бул. „Вардар“. Ще бъде направена организация във връзка с миенето на транспортния тунел. Дейностите се изпълняват през нощта с цел да не се пречи на движението.", "date": "2019.08.23", "title": "Затварят тунела на \"Люлин\" в столицата в събота през нощта"}
{"url": "https://www.faktor.bg/bg/articles/pusnaha-dvizhenieto-v-ednoto-platno-na-am-struma", "text": "Движението на леките коли за Кулата в едното платно на АМ \"Струма\" край Дупница се пуска от 16.00 ч. в петъчния ден, съобщиха от Агенция \"Пътна инфраструктура\". В крайна сметка добрата новина се оказа подранила и автомобилите тръгнаха едва час по-късно, предаде БТВ. На разклона за Бобов дол хората се включваха към стария път – по Е-79, но вече цялото движение е по магистрала \"Струма\".  На две места колите се пренасочваха в насрещното – един път заради фуга, а друг път заради моста в района на Дупница.  Преди 11 дни пожар на вторични суровини под моста на магистралата стана причина движението в участъка да бъде спряно.  Извършените днес тестове на съоръжението при 62 км потвърдиха, че е възможно пускане на трафика в платното за София, което е по-слабо засегнато от пожара в депото за отпадъци.  Днес и утре в участъка от АМ \"Струма\" ще преминават леките автомобили, пътуващи към Кулата, а идващите от Кулата към София ще пътуват по Е-79.  В неделя и понеделник, когато трафикът от Гърция към столицата е по-интензивен, по автомагистралата ще преминават леките коли за София, а тези за Кулата ще бъдат по Е-79. Целта е максимално улеснение на шофьорите в края на работната седмица и през почивните дни.  През следващата седмица в делничните дни за преминаването на леките автомобили в платното за София на АМ \"Струма\" край Дупница ще бъде направена допълнителна временна организация на движението в зависимост от интензивността на трафика.  Превозните средства над 12 тона, пътуващи към Кулата, се пренасочват от АМ \"Струма\" към Е-79 при пътен възел \"Долна Диканя\". При пътен възел \"Бобошево\" тежкотоварните камиони отново ще продължават пътуването си по автомагистралата.  През 2003 г. теренът около магистралата, където горя пожарът, е даден под наем на фирмата на Кольо Илиев. През 2012 г. община Дупница прекратява договора, но вторичните суровини остават на мястото. През цялото това време до днес са правени десетки проверки и предписания до фирмата \"Феникс ресурс\" и до РИОСВ-Перник. Те са молени за съдействие да помогнат да накарат Кольо Илиев да си изчисти тези терени, но това така и не се случва.  Теренът под моста, както и по два метра от ръба му, е собственост на АПИ. Но те не са видели тоновете боклуци, въпреки отчетите, които правили всеки месец. След като за няколко дни изчистихме тонове боклуци, значи може да бъдат натрупани. АПИ не може да носи отговорност за всички недобросъвестни действия, безотговорни действия на лица, хора, организации за затова, че някъде се появява незаконно сметище, обясни Георги Терзийски от АПИ. Разчистването е ударно - от района под моста отпадъците се избутват край него. В момента не се извозват, а се преместват с булдозери в имота, временно стопансиван от община Дупница, посочи заместник кметът Крум Милев.  На територията на Област Кюстендил обаче няма нито едно депо, където може да се депонират отпадъците, каза още Георги Терзийски.", "date": "2019.08.23", "title": "Пуснаха движението в едното платно на АМ \"Струма\""}
{"url": "https://www.faktor.bg/bg/articles/novini/balgariya/atlantitsi-simvolite-na-prestapniya-komunisticheski-rezhim-nyamat-myasto-v-evroatlanticheska-balgariyariya", "text": "Днес, 23 август , Европа отдава почит на жертвите на тоталитарните режими на ХХ век – националсоциалистическия, фашисткия и комунистическия. Това е ден със символно значение за свободна и Обединена Европа. Този ден е дълбоко символен и за нас! Днес почитаме паметта на хилядите убити и репресирани от престъпната комунистическа власт достойни синове и дъщери на Майка България!  Само през първите месеци след 9 септември незаконната и престъпна комунистическа власт избива между 25 000 и 30 000 българи. Стотици хиляди са репресирани под една или друга форма през времето на кървавия комунистически режим. Затова този тоталитарен режим е обявен от българския парламент със закон за престъпен режим. ( ) В приетия от 38-то Народно събрание на 26 април 2000 г. и обнародван в Държавен вестник, брой № 37 от 5 май 2000 г., Закон за обявяване комунистическия режим в България за престъпен, се казва, че Българската комунистическа партия, която идва на власт на 9 септември 1944 г. с помощта на чужда сила, обявила война на България, и в нарушение на действащата Търновска конституция, е отговорна за управлението на държавата във времето от 9 септември 1944 г. до 10 ноември 1989 г., довело страната до национална катастрофа. Въз основа на това и предвид изброените в закона основни престъпни деяния на комунистическата власт, комунистическият режим в България от 9 септември 1944 г. до 10 ноември 1989 г. е обявен за престъпен.  „Българската комунистическа партия е била престъпна организация, подобно на други организации, основаващи се на нейната идеология, които в дейността си са били насочени към потъпкване на човешките права и демократичната система“. Затова \"всички действия на лица, които през посочения период са били насочени към съпротива и отхвърляне на комунистическия режим и неговата идеология“, са определени като „справедливи, морално оправдани и достойни за почит“. Предвид престъпленията на комунистическия режим и факта, че той идва на власт с помощта на чужда държава - СССР, който след като обявява война на държавата ни я окупира, премахването на главния символ на съветската окупация на България – паметника на съветската армия в София стана безусловна необходимост. Наложително е час по скоро паметникът на съветската армия да бъде премахнат от София. Не консервиран на мястото си под каквато и да е форма, а демонтиран! Само демонтажа на този паметник ще премахне символа на окупацията от сърцето на нашата столица София! Само така този паметник ще престане да накърнява чувството за независимост и национално достойнство на нашия изстрадал от тоталитарния режим народ. Запазването, под каквато и да е форма, на този паметник в София, означава, че се избира пътят на консервиране и увековечаване на символа на окупацията и потисничеството. При това тридесет години след демократичните промени, 15 години след присъединяването ни към НАТО и 12 години след постигането на членството в ЕС. Запазването на този паметник на мястото му е не само исторически анахронизъм. Това е пряко предизвикателство срещу националното ни достойнство като свободна, независима и достойна европейска нация, част от семейството на европейските народи. Затова този символ на чуждата окупация, на унижението и потисничество повече няма място в София и трябва възможно най-скоро да бъде изпратен безусловно и завинаги в историята! Предстоят местни избори в страната. Атлантическият съвет на България като граждански гарант за евроатлантическия избор на България следи отблизо дебатите по темата и идеите на кандидатите за кметове и общински съветници, свързани с паметниците на съветската армия в столицата и страната. Очакваме национално отговорните политически сили да заявят ясно своята позиция за възможно най-бързото тяхно премахване като символ на окупацията на държавата ни от чужда сила, както и премахването на останалите все още в столицата и страната символи на престъпната комунистическа власт - паметници, възпоменателни плочи, наименования на населени места, улици, площади и др. Докато символите на съветската окупационна армия и на престъпния комунистически режим стоят непокътнати в България, нашата страна трудно ще се възприема от европейските граждани и институции като истински демократична и правова държава.", "date": "2019.08.23", "title": "Атлантици: Символите на престъпния комунистически режим нямат място в евроатлантическа България"}
{"url": "https://www.faktor.bg/bg/articles/polititsi-aktyori-blizki-i-priyateli-se-pokloniha-pred-zhorzh-ganchev", "text": "Десетки близки и приятели се сбогуват днес с една от емблемите на прехода - Жорж Ганчев. Поклонението е в столичната църква \"Св. София\". Сред хората, които дойдоха да се сбогуват с Жорж бяха бившият царски министър Николай Василев, Александър Томов, агент Иван Тенев, Петър Берон, Славчо Пеев и още много приятели, които няма да забравят Ганчев. Той бе сред основателите на СДС, лидер на Българския бизнес блок, депутат в 37-о и 38-о Народно събрание и четири пъти кандидат за президент.  Жорж Ганчев почина на 79-години, 10 дни преди да навърши 80 г. В последните му дни до него бяха двете му дъщери Силвана и Джулия, които се върнаха от САЩ, както и съпругата му Валентина Шишкова, която той галено наричаше \"Шуши\".", "date": "2019.08.23", "title": "Политици, актьори, близки и приятели се сбогуват с Жорж Ганчев"}
{"url": "https://www.faktor.bg/bg/articles/the-washington-post-zashto-otnosheniyata-na-rusiya-s-g-7-ruhnaha", "text": "Тази седмица държавният глава на САЩ Доналд Тръмп ще посети Франция, за да присъства на срещата на върха на Г-7. Въпреки това, вместо да планира срещите си със световните лидери в югозападния френски курорт Биариц, американският лидер се съсредоточи върху страна, която няма да бъде представена на форума. „Считам, че би било много по-удачно да се върнат руснаците [в Г-7]“, цитира изданието The Washington Post думите на Тръмп в навечерието на годишната среща на „голямата седморка“. Авторът Адам Тейлър е категоричен – не Москва, а Вашингтон е най-голямата заплаха за Г-7. Участието на Русия в срещите на лидерите на най-големите икономики в света бе прекратено, след като присъедини Крим през 2014 г. В резултат на това от Г-8, форматът стана Г-7. В него влизат Обединеното кралство, Канада, Франция, Германия, Италия, Япония и САЩ. Сега Тръмп вярва, че Русия трябва отново да бъде включена в тази група. „Както знаете, през повечето време имаше „голяма осморка\". Русия беше част от нея. Президентът Обама не искаше Русия да бъде част от тази група, защото го беше надхитрила. Но всичко трябва да работи по различен начин\". Това не е първият път, в който Тръмп прави подобно предложение. Миналата година, в навечерието на пътуването си за срещата на върха в Квебек, Тръмп каза, че от негова гледна точка Русия трябва да бъде върната в този клуб. „Може би това е политически некоректно, но трябва да управляваме делата в света“, припомня изданието думите му. Президентът на САЩ отдавна разговаря приятелски с руския си колега Владимир Путин, въпреки че администрацията му все още не може да намери общ език с Кремъл. Колкото и абсурдно да е, идеята Русия да се върне в този клуб вероятно набира все по-голяма скорост. Сега вече е късно Москва да бъде поканена в Биариц, но догодина срещата на лидерите трябва да се проведе в САЩ, т.е. последната дума за това как ще се проведе това събитие ще бъде на Тръмп. Както CNN съобщи тази седмица, позовавайки се на високопоставен служител на администрацията, Тръмп е изразил желание да покани Русия на срещата на следващата година по време на телефонен разговор с Еманюел Макрон, а френският президент е одобрил идеята. Надеждите на Тръмп, че Русия ще може да се присъедини към Г-7, се основават на неразбиране на същността на този клуб и на природата на съвременна Русия. Ако обаче Русия все пак се върне във формата, това ще бъде поредният удар върху обединения фронт на държавите, създаден за решаване на най-важните световни проблеми. Никълъс Бърнс, американски дипломат, публикува на страницата си в социалната мрежа „Туитър“: „Би било огромна грешка да се позволи на Русия да се върне към Г-7. Помислете за сигнала: Путин може да нахлуе и анексира територията на съседна държава, и всичко е наред. Това противоречи на всичко, за което се бориха НАТО и Западът\". В разгара на Студената война САЩ ръководеха процеса на създаване на това, което сега е известно като Г-7. През 1973 г. Джордж Шулц, тогавашен секретар в Министерството на финансите на Ричард Никсън, проведе среща с финансовите министри на Великобритания, Франция и Западна Германия в Библиотеката на Белия дом. Когато Япония се присъедини към тях, те станаха известни като Групата на петте държави, но скоро броят на членовете на клуба отново се увеличи. Теоретично само най-големите „развити икономики“ в света може да станат членове на този клуб, както отбелязва Международният валутен фонд. На практика обаче изборът на членове се основаваше повече на общ характер на идеалите на капитализма и демокрацията, отколкото на обективни икономически показатели. Ето защо през 1997 г. президентът Бил Клинтън заяви, че Русия също трябва да бъде приета в този клуб. На следващата година Москва става част от групата. Аргументът в полза на приемането на Русия бе не нейната икономика, която до този момент все още не се беше възстановила след разпадането на Съветския съюз, а фактът, че тя вече не е противник на Запада и присъединяването й към формата можеше да помогне за облекчаване на напрежението между Москва й нейните съседи. „Ще ги приемем в Г-7 и те ще напуснат Балтийския регион. Ако станат членове на клуба за възрастни момчета, те ще имат по-малко причини да бият малките\", аргументира се Клинтън, както пише бившият заместник-държавен секретар Стробе Талбот в спомените си. Точно същата логика бе в основата на решението от 2001 г. да се позволи на Китай да се присъедини към Световната търговска организация - и резултатите бяха също толкова тъжни. Докато Борис Елцин беше президент на Русия, всичко вървеше добре, но след наследяването на поста от Владимир Путин всичко се промени. Членството на Русия в Г-8 бе прекратено през 2014 г., когато Русия присъедини Кримския полуостров и подкрепи бунтовниците в Източна Украйна. Оттогава Русия не е променила поведението си. След като прекрати членството си в Г-8, тя се намеси в конфликта в Сирия, за да помогне на Башар Асад да остане на власт, а след това и в президентските избори през 2016 г. в САЩ. Москва не положи никакви усилия да запази отношенията си с членовете на Г-7, да не говорим за връщането на Крим и възстановяването на отношенията с Украйна. Коментирайки предложението на Тръмп за повторното включане на Русия в клуба на най-големите икономики, кореспондентът на The Wall Street Journal Ярослав Трофимов написа в „Туитър“: „Сериозен въпрос: защо Русия, а не Бразилия? Бразилия има по-голяма икономика, подобен доход на глава от населението и за разлика от Русия, тя е в състояние да произвежда граждански самолети (Embraer), които отговарят на международните стандарти. Освен това Бразилия е демократична страна\". Поглеждайки назад, можем да кажем, че членството на Русия в Г-8 никога не е имало много смисъл. Дори и днес по отношение на БВП Русия стои по-долу от страни, които не са членове на този клуб, като Индия и Бразилия и само леко изпреварва Южна Корея и Австралия. В своя годишен доклад Freedom House определя Русия като „не свободна“, поставяйки я наравно с друга много по-голяма икономика, която не е част от Г-7, Китай. Междувременно възходът на Г-20, много по-голяма група от тази на най-големите икономики, включваща Китай, Индия и Бразилия, доведе до намаляване на значението на Г-7. В пика на своето съществуване през 80-те години на миналия век общият БВП на страните от Г-7 достигаше почти 70% от световната икономика, но през последните години той падна до под 50%. При Тръмп политическото значение на формата също намаля значително. Тази група е силна, само когато всички нейни членове се придържат към обща позиция - както например, когато всичките седем членове единодушно подкрепиха идеята за прекратяване на членството на Русия в Г-8 през 2014 г. От това единство обаче нямаше и следа. На предишната среща в Квебек Тръмп открито се скара с Джъстин Трюдо, след като канадският премиер разкритикува търговската политика на САЩ. Президентът на САЩ напусна Канада по-рано от планираното, пропускайки дискусиите за изменението на климата, а след това отказа да подпише съвместното комюнике, което подкрепяше няколко часа по-рано. Тръмп напусна Канада първи, за да се срещне със севернокорейския лидер Ким Чен-ун в Сингапур. И тази тенденция да се дава предпочитание на противниците, игнорирайки съюзниците, продължава: в същия ден, когато Тръмп предложи да върне Русия в Г-7, той отмени планираното си посещение в Дания, защото датският премиер Мете Фредериксен нарече идеята му относно закупуването на Гренландия „абсурдно“. Въпреки желанието на Тръмп и очевидното одобрение на Макрон, Русия може да не стане отново член на Г-8. Миналата година руските власти осмиваха предложението на Тръмп. „Г-8 се нуждае от Русия много повече, отколкото Русия се нуждае от Г-8“, каза Константин Косачев, председател на комисията по външни работи в горната камара на руския парламент. Въпреки това, ако Путин не се върне в този клуб, членовете му едва ли може да се надяват на спокоен живот. Днес основната заплаха за Г-7 не е Москва, а Вашингтон.", "date": "2019.08.23", "title": "The Washington Post: Защо отношенията на Русия с Г-7 рухнаха"}
{"url": "https://www.faktor.bg/bg/articles/borisov-v-krumovgradsko-vladi-tuk-e-balgariya-ne-samo-na-zhaltite-paveta", "text": "Бойко Борисов инспектира пътя Момчилград-Крумовград-Ивайловград. Премиерът попита за джамия на пътя, за която стана ясно, че се възстановява. Според областния управител на Кърджали Никола Чанев от двете вероизповедания се възприема добре, че всички получават държавни заплати. \"Преди заплатите на ходжите са били доста по-малки. С отпуснатите пари сега спокойно могат да живеят, а не да работят на няколко места\", разкри Чанев. \"Парите са отпуснати от българската държава, а не от турската\", напомни Борисов. “Районният мюфтия Бейхам Мехмед е изключително доволен, че за тях се грижи българската държава, а не чужда”, каза още областният управител на Кърджали. \"В село Карамфил пътят е ремонтиран със средства от републиканския бюджет. Пътят беше в ужасно състояние. Един голям проблем беше решен”, коментира Чанев. Борисов припомни, че са отпуснати пари и за свлачище в района. \"Влади, тук е България, не само на жълтите павета\", обърна се премиерът към министъра на финансите Владислав Горанов. \"Крумовград има и нова автогара\", заяви Никола Чанев на влизане в града. “Виждам, че има паркчета, базари. Стадионът също добре е станал”, допълни Борисов и поздрави граждани. \"В крайна сметка когато има работа и развитие, няма етническо разделение и хората са усмихнати\", коментира Бойко Борисов.", "date": "2019.08.23", "title": "Борисов към Горанов в Крумовградско: Влади, тук е България, не само на жълтите павета"}
{"url": "https://www.faktor.bg/bg/articles/putin-se-zakani-sas-simetrichen-otgovor-na-raketnite-izpitaniya-na-sasht", "text": "Държавният глава на Руската федерация Владимир Путин разпореди да се направи анализ на степента на заплахата във връзка с изпитанията, които САЩ проведоха на модифицирана крилата ракета, и да се предприемат мерки за подготовката на симетричен отговор. Съответното руският президент е заявил на съвещание с постоянните членове на Съвета за сигурност на на страната, предава TACC, като се позовава на съобщение от пресслужбата на Кремъл. „Като се имат предвид новите обстоятелства, възлагам на Министерството на отбраната, Министерството на външните работи и други ведомства да анализират нивото на заплаха, породено от действията на САЩ за нашата страна и да предприемат всеобхватни мерки за подготовка на симетричен отговор\", цитира агенцията думите на Путин. САЩ режисираха кампания, в която обвиняват Руската федерация в нарушаване на Договора за ракети със среден и малък обсег (ДРСМО), опитвайки се да прикрият плановете си за разпадане на договора, допълни Путин.", "date": "2019.08.23", "title": "Путин се закани със симетричен отговор на ракетните изпитания на САЩ"}
{"url": "https://www.faktor.bg/bg/articles/premierat-izmishlyotini-iskame-moderni-resori-v-ek-a-ne-zemedelie", "text": "Бойко Борисов коментира появилата се информация на \"Политико\", че на Мария Габриел ще бъде даден ресор \"Земеделие\" в Европейската комисия. Премиерът опроверга твърденията на изданието и ги нарече \"измишльотини\" по време на посещението си в Крумовград и откриването на златната мина \"Ада Тепе\".  \"Ще се научите да питате по същество, а не измишльотините на някого. Искаме модерни ресори - киберсигурност, управление на IT технологии. Това сме го заявили преди месец и половина в мое лице пред ЕК. Какво ще направиш с ресор земеделие - там парите са разпределени. Омръзнаха ми жълтите ви новини. Ясно и точно ви казвам - ресорът, който е сега, плюс разширение към него искаме, отсече премиерът.", "date": "2019.08.23", "title": "Премиерът за \"новия пост на Гарбиел\": Измишльотини, искаме модерни ресори в ЕК, а не земеделие"}
{"url": "https://www.faktor.bg/bg/articles/novini/svyat/v-gartsiya-zategnaha-usloviyata-za-lechenie-na-chuzhdentsite", "text": "Не е задължително, но ще ви спести средства, ако си носите европейската здравна карта в Гърция. Министерството на здравеопазването затегна условията за медицинска помощ за чужденците. В същото време министерството на труда започва истинска война срещу недобросъвестни работодатели, които не осигуряват работниците. Най-чести са случаите при наемане на чужденци, предава БНР. Носете си европейските здравни карти, когато идвате в Гърция. Дано да не ви се наложи, но все пак човек трябва да помисли и за случаи, когато е необходима лекарска помощ. По нареждане на министъра на здравеопазването Василис Кикиляс услугата в държавна болница за чужденците е платена, като сметката ще се изпраща на застрахователната агенция. Тази наредба е в сила от години, но често не се прилагаше, което доведе до дефицит на средства в държавните болнични заведения. „На никого няма да се откаже лекарска помощ“, подчерта министър Кикиляс, но без здравна осигуровка, която се доказва с карта, пациентите ще плащат на място след приключване на лечението. От здравното министерство в Атина допълват, че при липса на здравна карта след като плати, пациентът ще получи всички необходими документи, за да възстанови средствата от здравната каса в страната си. Безплатна остава здравната услуга само за бежанци и мигранти, които пребивават легално в страната.", "date": "2019.08.23", "title": "В Гърция затегнаха условията за лечение на чужденците"}
{"url": "https://www.faktor.bg/bg/articles/nap-plashta-globata-za-iztichaneto-na-danni-bez-da-rezhe-zaplati-i-bonusi", "text": "Министърът на финансите Владислав Горанов обяви, че Националната агенция за приходите (НАП) има достатъчно средства в бюджета си, за да плати глобата, която ѝ беше наложена от Комисията за защита на личните данни (КЗЛД). Тази седмица се разбра, че проверката на комисията по случая с изтеклите данни на над 5 млн. българи от базите на НАП е приключила и данъчните ще бъдат глобени с милиони. Максималната санкция за подобно нарушение е 20 млн. лв., обясни председателят на КЗЛД Венцислав Караджов пред \"Дневник\". В профила си във \"Фейсбук\" премиерът Бойко Борисов публикува видео от посещението си в базата на компанията \"Дънди прешъс металс\" край Крумовград. На въпрос на журналист дали НАП разполага с пари за глобата Горанов отговори положително. \"Няма да се наложи дофинансиране на бюджета. Няма да има и орязване на бонуси и заплати. Това представлява нетна операция. Няма да се отрази на бюджета, ще се отрази на съдбата на тези терористи, които атакуваха системата\", каза Горанов. Той каза, че достатъчно кадрови промени са направен в НАП след изтичането на личните данни на милиони българи и не се предвиждат нови. До момента за пробива в системата бяха отстранени двама IT специалисти от агенцията. Председателят ѝ Галя Димитрова пък така и не прекъсна отпуската си, докато течеше скандалът, като оправда решението си с това, че е имала много важни лични дела без да уточни какви.", "date": "2019.08.23", "title": "НАП плаща глобата за изтичането на данни без да реже заплати и бонуси"}
{"url": "https://www.faktor.bg/bg/articles/novini/balgariya/dani-kanazireva-sayuz-plovdiv-nastoyava-georgi-gergov-da-varne-na-grazhdanite-panaira-i-imotite-v-stariya-grad", "text": "На 20 август във Faktor.bg бе публикувана статия със заглавие  , в която името ми е споменато няколко пъти. Текстът съдържа и неверни твърдения по мой адрес. Едното е, че „адвокатската кантора, с която е свързана, е обслужвала много сделки на Георги Гергов, казват запознати\". Това не отговаря на истината. Като адвокат не съм обслужвала нито една сделка на Георги Гергов. Второто невярно твърдение е, че „от 12 години неизменно участва в управлението на града с всеки нов кмет\".  „Съюз за Пловдив\"  винаги досега е бил в опозиция, гласува против предложенията за бюджет и не е участвал във взимането на решение за изразходването дори на един лев. Но понеже темата за Георги Гергов ви интересува, предлагам на вниманието ви интересни факти за последователното политическо поведение на „Съюз за Пловдив\" за защита на интересите на града, включително и от свързани с Гергов сделки. Ние сме за връщане на Панаира Само ние предлагаме вече няколко пъти в Общинския съвет и включваме неизменно в предизборната си програма настояване Пловдив да си върне обратно недвижимите имоти, апортирани в „Пълдин туринвест\", чрез която Гергов пое контрола и над Международен панаир Пловдив, и над десетки сгради в Стария град. Всичко започна през 2006 г., когато Общинският съвет учреди смесеното дружество „Пълдин туринвест\". Договорката бе между основните партии -  БСП, СДС, ДПС и ВМРО – БНД. „Пълдин туринвест\" поглълна 22 общински имота с обща площ близо 400 декара и на стойност почти 43 млн. лева. Първоначално е утвърдено съотношение на акциите в „Пълдин туринвест\" - 75% за общината и 25% за Георги Гергов, но още през 2007 г. нещата се обръщат на 180 градуса, след масираното увеличение на капитала от страна на съдружника. В момента община Пловдив притежава 23,89 % в „Пълдин туринвест\" и е напълно безгласна буква както в тази фирма, така и в „Международен панаир Пловдив\" АД. В „Пълдин туринвест\" са 12 къщи и терени в Стария град, паркингът пред Панаира и целият бряг на Марица на едноименния булевард до Панаира, още терени на Гребния канал, 36 декара оранжерии на Цариградско шосе и 263 декара разсадник на „Градини и паркове\" на Рогошко шосе. Нашето предложение е държавата да увеличи капитала на Панаира, да придобие контрол над него и тогава да го дари на община Пловдив. Съгласие винаги може да бъде постигнато между акционерите, ако държавата реши да застане реално, а не проформа зад обществения интерес. „Съюз за Пловдив\" се обяви против аферата „Опера в Панаира\", която трябваше да прикрие капитулацията пред частните интереси на реалния лидер на БСП – Пловдив. Ние не подкрепихме предложението за безвъзмездно придобиване от община Пловдив на 20,63 % от акциите в „Международен панаир Пловдив\" АД, защото няма нормален човек, търговец или компания, които веднъж излъгани от свой партньор и имотите им са били отнети, втори път да поискат да влезнат отново в съдружие със същия партньор. Мнозинството в Общинския съвет обаче гласува това предложение.  Припомняме кой как гласува за това предложение: ГЕРБ – „за\" БСП - „за\" Съюз за Пловдив – „против\" Патриоти – „въздаржали се\" ДСБ – „против\" Кауза Пловдив - „за\" Местна коалиция „Здравко Димитров\" – „за\" Земеделски съюз „Ал. Стамболийски\" - „за\" ДБГ - „за\" Ние сме за връщане на Стария град „Съюз за Пловдив\" предлага план за връщане на контрола над 22 къщи в Стария Пловдив, в момента владение на Гергов. Първо -  общината трябва да прегледа състоянието на апортираните имоти, цялата документация, всички срокове и изпълнени ли са задълженията на частния собственик. Второ - общината трябва да приеме наредба с ясни и конкретни правила как трябва да се опазват частните имоти-паметници на културата, и какви са задълженията на техните собственици. Трябва да предвидим и възможността за принудителен ремонт, сериозни санкции при неизпълнение на задължения, вписване на ипотека върху имота и съответно може да се стигне до отнемане на къщите в Стария град от сегашния им собственик.", "date": "2019.08.23", "title": "Дани Каназирева: „Съюз Пловдив” настоява Георги Гергов да върне на гражданите Панаира и имотите в Стария град"}
{"url": "https://www.faktor.bg/bg/articles/peskov-za-zhelanieto-na-sasht-da-kupyat-grenlandiya-rusiya-ne-se-zanimava-mezhdunaroden-shoping", "text": "Говорителят на Кремъл Дмитрий Песков окачестви като \"международен шопинг\" изказаното от САЩ намерение да купят датския остров Гренландия, предаде ТАСС и БТА. Датската премиерка отказа да се впуска в словесна война с Тръмп за Гренландия. Песков отказа да отговори на въпроса дали според Москва тези планове на Вашингтон са част от борбата за контрол върху ресурсите в Арктика. Той каза само, че Русия работи в рамките на ООН за придобиване на права върху арктическия шелф и е постигнала \"известни успехи\" в тази насока. По думите на говорителя въпросът за придобиването на Гренландия стои между Дания и САЩ и Русия няма да се намесва. \"Това не е наша работа. Ние с такъв международен шопинг не се занимаваме\", каза Дмитрий Песков. Той отбеляза, че през датско-американските отношения \"е притичала някаква черна котка\".", "date": "2019.08.23", "title": "Песков злорадства за намерението на САЩ да купят Гренландия: Русия не се занимава \"международен шопинг\""}
{"url": "https://www.faktor.bg/bg/articles/koshmar-na-dunav-most-2", "text": "Увеличава се опашката от автомобили на ГКПП „Дунав мост 2“ на изход от страната, съобщиха за Радио „Фокус“ – Видин от предприятието за управление на моста. Опашката достига вече 9 километра. Над 8 часа отнема преминаването през граничния пункт. Причината е в монтирането на датчици за контролиране на радиоактивността от румънската страна. Датчиците се поставят по европейска директива на всички гранични пунктове в Румъния, като срокът е до 19 октомври.  На граничния пункт има много леки автомобили на изход от страната, които заемат две трасета. Другите две трасета са за тежкотоварни автомобили и там натоварването е голямо. Заради монтирането на датчици румънските служители затварят по едно от действащите трасета. Очаква се до края на деня да се увеличи и опашката на вход на граничния пункт от румънска страна. Институцията в областта търсят възможност за решение на проблема с нова организация на движението.", "date": "2019.08.23", "title": "Кошмар на \"Дунав мост 2\""}
{"url": "https://www.faktor.bg/bg/articles/zaporiraha-pensiite-na-4794-pensioneri", "text": "Над половин милион лева пенсии - под запор. По данни на НОИ пенсиите на 4794 пенсионери за над 620 хил. лв. са били запорирани заради неплатени сметки за ток, вода и парно, дългове към данъчните или банки, предаде Нова телевизия. Най-много са запорираните пенсии в София, на второ място по възрастни длъжници се нарежда Перник. Следват длъжниците в Пловдив. Защита от запори върху пенсиите ползват около 1,8 млн.души. По закон не могат да бъдат запорирани доходи под размера на минималната работна заплата. А минималната заплата е 560 лв., т.е. ако пенсионер получава 561 лева и е осъден от частен съдебен изпълнител, ще му бъдат удържани до 185 лв. На близо 5000 мъже и жени в страната пенсиите им са със запор. \"Пенсията с размер до минималната работна заплата, т.е. до 560 лева по настоящем е абсолютно защитена от закона, т.е. върху нея не могат да се правят запори и не могат да се правят удръжки\", обясни Красимира Атанасова, началник на отдел „Правно обслужване\" в НОИ. Но има и изключение. Няма прошка за тези пенсионери, които имат да плащат издръжка. Ако обаче взимате двойна на минималната работна заплата пенсия, то 1/3 от нея може да бъде спряна. \"Тогава, когато размера на пенсията е от двукратния до четирикратния размер на минималната работна заплата, върху 1/2 част не може да се посегне\", поясни Красимира Атанасова. Вдигането на запора на пенсията става само тогава, когато е изплатен дългът.", "date": "2019.08.23", "title": "Запорираха пенсиите на 4794 пенсионери"}
{"url": "https://www.faktor.bg/bg/articles/politika/hlyab-i-pasti/u-nas-zloto-oshte-ne-spi-pod-kamak-rusiya-tryabva-da-se-izvini-na-balgarite-za-zlinite-ot-savetskiya-sayuz", "text": "На 23 август  европейските граждани отдават почит на жертвите на тоталитарните режими през ХХ век. Ние, българите, познахме в своята история единствено ужаса на комунистическия тоталитарен режим. Затова и само той у нас със закон е обявен за престъпен, а организацията, която го осъществява – Българската комунистическа партия, е обявена в същия закон, приет през 2000 г., за „престъпна организация”.  На 18 септември 2008 г. 40-то Народно събрание прие т.нар. Декларация за европейската съвест и комунизма, известна още като Пражката декларация. С нейното приемане народните представители ясно изразиха волята на българския народ комунистическите режими по света да се осъждат със същата категоричност, с която се осъждат нацистките и фашистките режими. Против това решение гласуваха единствено наследниците на престъпната организация, които все още се гордеят с нейната терористична дейност – депутатите от БСП. Народното ни събрание тогава настоя да се коригират учебниците по история така, че престъпленията на комунизма да се изучават така, както се изучават престъпленията на нацизма. Трябваше да изминат десет години, за да стане това възможно.  На 27 ноември 2009 г. по предложение на народния представител от СДС Лъчезар Тошев 41-то Народно събрание прие решение, с което обяви 23 август за Ден на памет за престъпленията на националсоциалистическите, комунистическите и другите тоталитарни режими и за почитане паметта на жертвите им. На 23 август 2010 г. този ден е честван в България за първи път. Изборът на датата 23 август за Ден на почит и памет за жертвите на тоталитарните режими, не е избрана случайно. Тя е предложена от чешкия президент Вацлав Хавел през 2008 г. с аргумент, който не търпи възражение. Защото на този ден, през 1939 г. Съветският съюз и Германия сключват Договор за ненападение помежду си, известен още като „Пакт Молотов–Рибентроп”.  Вячеслав Молотов и Йоахим фон Рибентроп са външните министри на двете държави, които формално подписват договора, но  както и висшите ръководства на управляващите в СССР и Германия партии – комунистическата и националсоциалистическата. Възгледите на комунисти и нацисти съвпадат по редица въпроси, което проличава и от приетите към договора секретни протоколи, чието съществуване стана известно много по-късно. В тях те документират волята си да завладеят и да си разпределят територията на европейския коинтинент. Това е договор за взаимопомощ, за братство и сътрудничество между два антихуманни режима.  През 1939 г. в Европа няма други по близки една до друга и по-братски държави от болшевишкия Съветски съюз и националсоциалитическа Германия. По-късно народите ще ги нарекат „съюзници–разбойници”, но това става наистина трагично по-късно, когато жертвите на тяхното безумно приятелство са вече десетки милиони.  Само седмица след подписването на този позорен договор той влиза в действие. На 1 септември 1939 г. германската армия нахлува в Полша, а след още две седмици – на 17 септември, това прави и съветската армия. Така започва Втората световна война. Нейни подпалвачи са съветските комунисти и германските националсоциалисти.  На този ден, когато руснаците бързат да изпълнят съюзническите си задължения,  марксисткият „философ“ и бъдещ регент на Царство България, „беззаветно верният на партията“ бъдещ академик Тодор Павлов пише брошура озаглавена „Против объркване на понятията“. Пише я, защото е факт, че в комунистическите среди у нас тогава настъпва известно объркване. Има комунисти, които не могат да схванат смисъла на съюзничеството между болшевики и нацисти, между Сталин и Хитлер. И Павлов решава да обясни и на най-простите от тях, за какво става дума. А става дума за това, пише Павлов,  че „не фашизма е най-страшния враг на комунизма, а... английския империализъм“. Някои партийни кадри са ошашавени от това „прозрение“, но приемат новата партийна линия, защото тя, както посочва Тодор Павлов, идва от Москва. И следва знаменателната мисъл: „И народите в СССР, и германският посрещнаха сключването на пакта с особена радост и в цяла Германия неведнъж вече се носи викът:  Дружбата между народите на Германия и СССР, закрепена с кръв, има всички основания да бъде продължителна и здрава“.  Тодор Павлов си беше късоглед учен и политик, цензор и мракобесник, който си остана такъв до края на живота. Защото е факт, че болшевишко-нацистката дружба изтрая по-малко от две години. На 22 юни 1941 г., когато започва междусъюзническата германо-съветска война като част от Втората световна война, споменатият съветски външен министър Вячеслав Молотов чете обръщение по Московското радио, в което заявява следното:  „Нападението срещу нашата страна е осъществено независимо от това, че между Съветския съюз и Германия има сключен договор за ненападение и съветското правителство абсолютно добросъвестно изпълняваше всички условия на този договор.”   Именно тази „добросъвестност“ на Съветския съюз към нацистка Германия издава пълното разбирателство между „съюзниците разбойници“. Тя оборва и пропагандните клишета на българските комунисти. Особено странно в това обръщение  звучат думите на Молотов, че Германия се управлява  от „кръвожадна фашистка клика”. Но нима, когато първият дипломат на СССР си поставя подписа, заедно със своя немски колега Йоахим фон Рибентроп на 23 август 1939 г. под договора за ненападение между двете държави, когато двамата си стискат дружески ръцете и вдигат чаши с шампанско за успеха на тайните си замисли, той не е забелязал с кого подписва договор? Що за късогледство? Но ще кажете – минало, заминало. Не е така.  Защото именно в наши дни руският президент Владимир   от 1939 г., твърдейки, че той е гарантирал сигурност на СССР. Точните му думи бяха: „аз споделям мнението на нашия министър на културата, че смисъл „осигуряване на сигурност“ в този пакт е съществувал.“ Чудно „осигуряване“, няма що. Европа е в пламъците на войната, народите са в ужас, навсякъде смърт и страдание, а видите ли – Путин споделял „мнението“!? Не прави чест на руския народ, че 70 години крепеше болшевишкият тоталитарен режим и участваше в окупацията на чужди родини. Затова и поляци, естонци, латвийци, литовци, чехи, словаци, унгарци, румънци не „приветстват“ съветската си окупация. Тези народи разбират, че докато нацизмът е победен, болшевизмът остава още дълго време жив.  Победата над фашизма и нацизма във Втората световна война не донесе свобода за българския народ. Нашата трагедия започна след нея.  Затова и ние, българите, не само не трябва да приветстваме съветската окупация на страната ни през 1944 г., не само не трябва да търпим върху земята ни да има паметници на окупаторите, но и отдавна трябваше да настояваме руският президент Владимир    за тази окупация. И този въпрос – за изчистването на просъветските и комунистическите паметници от земята ни, както и въпросът за извинението, което трябва да изискаме от Русия, като условие за развитие на добри  и равнопоставени отношения, не е въпрос за дискусия и референдум, каквато мисъл минава през нечии компромисни глави. Това е въпрос на национално себеуважение, на дълг и памет към жертвите на комунистическия режим у нас.  В последните дни на месец юли, преди парламентарната ваканция на Европейския парламент, взех участие заедно с литовски депутати – Раса Юкневичене, Андрюс Кубилиус – бивш премиер на Литва и др., в изготвянето на предложение за Резолюция от името на Европейската народна партия, относно значението на Деня на европейското възпоменание за жертвите на тоталитарните режими за бъдещето на Европа. В Резолюцията изтъкваме, че подписаният преди 80 години Пакт „Молотов-Рибентроп” и тайните протоколи към него проправят пътя към избухването на Втората световна война и към последвалите страдания на милиони европейци.  Подчертаваме, че нацисткият и съветският режим, както и комунистическите режими наложени след войната в редица европейски държави,  довеждат до масови убийства, геноцид, депортиране и   СССР използва Пакта „Молотов-Рибентроп” за започване на агресия срещу няколко независими съседни държави, за започване на агресивна война срещу Финландия и присъединяване чрез сила през 1940 г. на независимите републики Литва, Латвия и Естония. В Резолюцията подчертаваме също така, че след разгрома на нацисткия режим и края на Втората световна война, една част от европейските държави започват своето възстановяване и помирение, докато други, остават под съветската окупация в продължение на половин век, лишени от свобода, суверенитет, достойнство, човешки права и нормално социално-икономическо развитие. Затова и настояваме, че продължава да съществува необходимост от пълна морална и правна оценка на престъпленията на комунистическите режими. Нашият призив е държавите членки на ЕС да повишават осведомеността на младото поколение за престъпния характер на тоталитарните режими, а Европейската комисия да осигури ефективна подкрепа за проекти, посветени на  историческата памет в държавите-членки.   В проекта за Резолюция се отбелязва още, че Русия остава най-голямата жертва на съветския режим и че нейното развитие към демократична държава ще бъде възпрепятствано, докато правителството, политическият елит и пропагандата в нея продължават да представят превратно съветските престъпления и да прославят миналото на съветския тоталитарен режим.   Важен момент в Резолюцията е пункт 13, който се отнася до продължаващото използване на символите на съветския тоталитарен режим в в публичното пространство, както и за търговски цели. Към този текст си позволих да направя предложение , с което подчертавам, че „продължаващото съществуване в някои държави членки на паметници и паметни плочи на публични места ( паркове, площади, улици и др.) прославящи съветската армия, която в тези държави се явява окупатор, създава условия за   и за пропаганда на тоталитарната политическа система”. Разчитам, че Резолюцията ще бъде подкрепена най-напред от депутатите от Европейската народна партия, а след това и от Европейския парламент. Но вътрешното ми убеждение е, че само с декларации и резолюции памет не се съхранява. Необходимо е в законодателството на страните членки да присъстват ясни текстове, които да преследват наказателно всички опити да се представят в положителна светлина тоталитарните режими. В България,например, не бе осъществена реална декомунизация чрез лустрация на кадрите на БКП и Държавна сигурност. Нещо повече. Позволи им се те да се завърнат отново на „сцената” като овладеят огромен финансов и материален ресурс. Позволява се на държавата наследник на Съветския съюз да продължава да се намесва във вътрешните ни работи, да контролира цели отрасли на българската икономика, да източва финансов ресурс, да осъществява инвазия чрез заселнически „проекти”.  У нас има партии и политици, които   И те ежедневно предават нашата държава.  Затова и на този ден, 23 август, почитайки паметта на жертвите на тоталитарните режими, не трябва да забравяме, че у нас злото все още не спи под камък.  И всичките ни усилия трябва да бъдат насочени не само към почит на жертвите, но и към активно противодействие на опитите да се възстановяват практики от времето на комунистическия режим. Паметниците на окупаторите трябва веднъж и завинаги да бъдат изхвърлени от земята на България. Отношенията ни с Руската федерация трябва да се постави в зависимост от нейната готовност да се извини на българския народ за причинените злини от Съветския съюз. И това трябва да бъде отговорна държавна политика, а не спорадични призиви на отделни граждани или организации. В 21 век България трябва да бъде такава, за каквато са мечтали жертвите на комунизма – държава с достойнство, с национална гордост и чест.", "date": "2019.08.23", "title": "У нас злото още не спи под камък - Русия трябва да се извини на българите за злините от Съветския съюз"}
{"url": "https://www.faktor.bg/bg/articles/tsveta-markova-darzhavata-ne-gubi-pari-ot-globata-na-nap-parite-otivat-v-drug-byudzhet", "text": "Очаква се днес Националната агенция за приходите (НАП) да получи акта си за извършеното нарушение при изтичане на личните данни след хакерската атака. Комисията за защита на личните данни обяви вече, че се готви да наложи санкция. В рамките на три работни дни НАП има възможност да отговори и след това ще стане ясен размерът на глобата. Цвета Маркова, бивш председател на Държавната агенция за сигурността на информацията, обяви пред БНР, че през всички години се наблюдава неглижиране и подценяване на киберсигурността у нас, за което са необходими спешни мерки: \"Първо политическото ръководство действително да инвестира в киберсигурност и една от тези инвестиции, един от аспектите на тези инвестиции да подготви добри специалисти, които, ако може след това обаче да не напуснат и да не избягат някъде\". Тя коментира още какви са очакванията й за санкцията, наложена на НАП: \"Считам, че нарушението е изключително сериозно, но размерът тук няма значение. Даже допускам, че дори да би бил наложен най-високият размер, за да се успокои обществото, че нещо се прави, най-вероятно при евентуално обжалване съдът ще намали този размер. Абсолютно съм съгласна, че тук тази сума буквално ще бъде преместена виртуално от едно място на друго, т.е., от един бюджет в друг и това няма да гарантира по-голяма сигурност в бъдеще\". Ивайло Мирчев от инициативния комитет \"Гласуване без граници\" коментира в интервю за предаването \"Преди всички\" дали очаква снизходителност към нарушителя: \"Не мисля, че това е важен въпрос. Първо, самата Комисия за защита на личните данни в самия момент на създаването е било ясно, че се очакват подобни проблеми, които могат да се случат в бъдеще. Второ, в момента тази комисия се използва като средство, за да може да се успокои обществото, да се види че нещо се прави, че някой се глобява, но от това няма да произтече абсолютно нищо... \". \"Тук големият проблем е много, много различен и това е, че държавните институции в България са една пробита каца, от която щом един 20-годишен начинаещ експерт по Ай Ти сигурност може да изнесе цялата база с данни на населението на страната, представете си една чужда държава, едно чуждо разузнаване или пък една престъпна група какви поразии могат да направят\", каза Ивайло Мирчев.", "date": "2019.08.23", "title": "Цвета Маркова: Парите от глобата на НАП ще се преместят от един бюджет в друг"}
{"url": "https://www.faktor.bg/bg/articles/novini/balgariya/feysbuk-ideyata-za-referendum-za-pametnika-na-savetskata-armiya-ne-e-satira-a-politicheski-zapek", "text": "„Как я родихте тази глупост за референдум? Разбирате ли, че има решение на ОС от началото на 90-те години за демонтирането на МОЧА?! Референдум за отмяна на това решение ли искате? Какъв референдум? Стига вече!” „Идеята за референдум за т.нар. Паметник на съветската армия е малко вероятно да е подкрепена от ДСБ. Зелените по-скоро нямат официална позиция, която да ми е известна. Няма-ляво-няма-дясно е “позиция” на една партия в коалицията - тази, на Христо Иванов. Те са известни с “плуващото” си мнение за лустрацията, декомунизацията и всички “поляризиращи” антикомунистически тези. Идеята за референдум за събаряне на ПСА е стъпка назад и вляво, към ГЕРБ и БСП. Подобна е и позицията на спасителите на София. Мека като слабително при политически запек.” „За референдум се обявяват само тези, чиито баби и дядовци, майки и бащи, са приветствали някога съветската окупаторска армия.” „Проверката, която иска арх. Игнатов, е направена в много отдавнашни вече времена! Преди да започне да дава различни идеи – една от друга по-забавни, да не кажа кичозни и направо нелепи, трябваше да се запознае със статута на паметника на съветската армия!” „Идеята за референдум за премахването на паметника на Съветската армия не е просто евтин предизборен популизъм, но тя е изключително вредна, защото обслужва противниците на демонтажа му. За премахването на паметника на Съветската армия има решение на Столичния общински съвет още от 1993 г., което е в сила и следва да бъде изпълнено. Независимо, че никой от управляващите досега не е събрал куража да изпълни това решение, никой не е посмял и да постави въпроса за неговата отмяна, докато с предложението за референдум относно демонтажа на паметника решението на Столичния общински съвет се обезсилва и въпросът за демонтажа на паметника се вкарва в глуха линия.” „Сега пък ново 20 - Референдум за съдбата на МОЧА!? Правоверните от ДБ успяха да ме ядосат!  Знам, че се повтарям, но ще се и потретя след третата им идея за запазване на МОЧА.:  \"... Игнатов определи предложенията си паметникът да бъде засипан с пръст и превърнат в могила, както и на постамента му да бъде сложен българският герб с камбанка-часовник като \"архитектурна сатира\"...\" НЕ, господа от ДБ, НЕ, г-н Игнатов, сатира е, но политическа, да искате референдум за промяна на Решенията на СОС от 1992 и 1993 г. за демонтаж на \"паметника\" на окупационната Червена армия! Ай, стига плъзгави  номера! Извинявайте, но прекалихте!  Вземете си сменете PR-те или ръководителите, на които майките им ги чакат с точилките зад вратата (както много сполучливо отбеляза преди време Георги Боздуганов) ако случайно се спомене нещо срещу Русия или комунизма. Много тъпо и прозрачно сте измислили да промотирате кандидата си за кмет.  Как се стигна до идеята с \"референдума\"?...: Преди месец един уважаван архитект \"случайно\" заговаря за префасониране на МОЧА. \"Хитро\" и \"креативно\" измислено... Та нали арх. Борислав Игнатов е председател на Камарата на архитектите - авторитетно някак си звучи предложението, значи. Хем да се впечатли твърдият електорат, хем да не се ядоса и (п)Резидентът за когото гласувате. Но това не им стига, та зарибяват и \"патриотите\" с \"България над всичко\"!?  После идеята се префасонира така, че да се хареса и на \"зелените\", и се появява обраслата в зеленина могила... И двете неща са много тъпи! Ама много!!! После пък се оказва, че арх. Игнатов е кандидата на ДБ ( когото трябваше да обявят още в началото на годината или веднага след \"успеха\" на изборите за ЕП) ако имаха капка политически усет.  Убеден съм, че архитект Игнатов, който има и кариера в Ню Йорк, не може да измисли това чудо с Герба и още повече лозунга на ГЕРБ и \"патриотите\" - \"България над всичко\". Пък и камбанка с часовник в герба!? Само го накиснаха да се черви от безвкусицата на \"криейтивите\" на ДСБ.  Сменете PR-те си докато е време и не са провалили с розовите си мозъци и тази кампания! Искрено съчувствам на архитект Игнатов - какво ли има още да изтърпи до края на кампанията... Сега, виждайки реакцията на хората умниците измислиха плъзгавата идея за референдум, защото предишните идеи били \"архитектурна сатира.  Архитектурна сатира?  Не, това е продължение на политическата сатира на ДБ.  А МОЧА трябва да се ДЕМОНТИРА и вкара в музея на КОМУНИЗМА!” „Премахването на един паметник има най-вече символично значение, ето защо, трябва да се запитаме, какво символизира Паметникът на съветската армия? Референдуми се правят по спорни въпроси. В случая кой е спорният въпрос? Дали СССР обявява война на Царство България на 5 септември 1944 г.? Дали съветската окупация на практика продължава до 1990 г., когато комунистическият режим се срути, именно защото същата тази съветска армия вече не можеше да го защитава от морален и икономически фалит? Дали режимът, който окупационната армия донесе със себе си, превърна една европейска държава в концентрационен лагер за 45 години?  Във Виена има Паметник на чумата издигнат през 1693 г., като благодарност за избавлението от чумната епидемия през 1679 г., която взима 75 000 жертви. Предлагам на виенчани да направят референдум дали е имало чумна епидемия през 1679 г. и 1713 г.”", "date": "2019.08.23", "title": "Фейсбук: Идеята за референдум за Паметника на съветската армия не е сатира, а политически запек"}
{"url": "https://www.faktor.bg/bg/articles/novini/balgariya/dva-mesetsa-e-optimistichniyat-variant-za-vazstanovyavaneto-na-mosta-na-am-struma-v-posoka-kulata", "text": "Днес се обявяват резултатите от експертизата на състоянието на АМ “Струма“ след подпалването на отпадъците, които бяха незаконно струпани под виадукта до Дупница.  “Аз не бих опровергал прогнозата на проф. Назърски, че са необходими два месеца (за пускането на движението в посока “Кулата“), но смятам, че това е оптимистичният вариант. Защото, ако се наложи да се подменя носеща греда, защото има увредени греди в крайните полета, за които тепърва изследванията ще покажат колко са увредени. Доколкото знам, се предвижда да се направи едно пробно натоварване на моста, което ще докаже степента на носимоспособност на съоръжението“, каза пред БНР инж. Павел Диковски, член на УС на Браншова камара “Пътища“. “Направата на прогнози, преди да сме прочели текста на експертизата, е боравене с доста неизвестни. Трябва да са ясни резултатите от експертизата, защото до този момент в България не сме имали такъв прецедент. Такъв пожар под транспортно съоръжение не сме имали. Изобщо пожар от този порядък, толкова дълговременен и с развитието на такава висока температура. Всичко, което знаем за деградацията на стоманобетоновите елементи в пожарни условия до момента, е малко теоретично“, коментира още Диковски. Защо според него АПИ не е действала своевременно, след като е имало сигнали от страна на местната община, че има неправомерно складиране на материали: “За мен там отговорността се носи от Областно пътно управление – Кюстендил, което е собственик на пътната мрежа в областта. Областно пътно управление е стопанинът на пътната мрежа, а пътно поддържащото предприятие, което е отговорно, също е във взаимовръзка. След като са установили, че има такива материали, е трябвало да направят всичко възможно да бъдат елиминирани и изнесени от това място“.", "date": "2019.08.23", "title": "Два месеца е оптимистичният вариант за възстановяването на моста на АМ \"Струма\" в посока \"Кулата\""}
{"url": "https://www.faktor.bg/bg/articles/novini/svyat/shefkata-na-spetsprokuraturata-v-severna-makedoniya-ostava-v-aresta", "text": "Наказателният съд в Скопие отхвърли жалбата на ръководителя на Специалната прокуратура в Северна Македония Катица Янева срещу нейното задържане, съобщи БНР. Тя ще остане в ареста 30 дни. Преди два дни Янева беше задържана по искане на Прокуратурата за борба срещу организираната престъпност и борба срещу корупцията. Тримата съдии от Наказателния съд са били единодушни срещу жалбата на Катица Янева. Ако нейната вина бъде доказана, тя може да получи най-малко три години затвор. В момента тя се намира в ареста на затвора в „Шутка“. Главният прокурор на Република Северна Македония Любомир Йовевски съобщи, че има достатъчно данни, че „Катица Янева е извършила злоупотреба с власт“ при аферата „Рекет“ с цел облагодетелстване. Йовевски съобщи, че Катица Янева е влияела върху освобождаването и връщането на паспорта на обвиняем, а след това е предложила смекчаващи обстоятелства на обвиняемия по делото „Империя“ и превръщането му в свидетел.", "date": "2019.08.23", "title": "Шефката на спецпрокуратурата в Северна Македония остава в ареста"}
{"url": "https://www.faktor.bg/bg/articles/erdogan-plashi-evropeyskite-sanktsii-sreshtu-turtsiya-zaradi-gazovite-sondazhi-vredyat-na-es", "text": "Tурският президент Реджеп Тайип Ердоган разкритикува неотдавнашните санкции на Европейския съюз заради турските сондажни дейности край Кипър и обеща, че сондажите в този район ще продължат, предаде \"Франс прес\", цитирана от БТА. Според турския лидер обявените мерки от ЕС срещу Анкара не вредят на Турция, а на самия ЕС. \"Ние ще продължим нашите сондажни дейности и ще го правим с непроменена решимост\", допълни той. В средата на юли Брюксел прие серия от политически и финансови мерки, целящи да санкционират Анкара заради сондажните дейности, извършвани незаконно от Турция в кипърски териториални води въпреки предупрежденията. Най-сериозната наказателна мярка е съкращаване с 145.8 милиона евро на европейските фондове за Турция за 2020 г. Анкара изпрати няколко защитавани от армията сондажни кораби в източното Средиземноморие и твърди, че ресурсите там трябва да бъдат справедливо разделени между Турция и Кипър, а Кипър категорично отхвърля тази хипотеза и я определя като неприемлива.", "date": "2019.08.23", "title": "Ердоган плаши: Eвропейските санкции срещу Турция вредят на ЕС, а не на Анкара"}
{"url": "https://www.faktor.bg/bg/articles/novini/svyat/le-parisien-kremal-tsenzurira-makron-napalno-izopachi-kazanoto-ot-frenskiya-prezident", "text": "\"Това, което руснаците чуха като цитат на Еманюел Макрон за \"жълтите жилетки\" беше пълна противоположност на това, което всъщност каза президентът на Франция\", пише кореспондентът на Le Parisien в Москва Емануюл Гриншпан. \"За пръв път руските власти използваха превода, за да манипулират толкова драстично думите на държавния глава на друга държава\", коментира журналистът. \"Преводът\" публикуван на сайта на Кремъл приписва на френския президент следните думи: \"Но вие знаете, че всички тези хора, които искаха да издигнат кандидатурите си в хода на европейската избирателна кампания, не можаха да го направят, не можаха да го направят свободно, без каквито и да било препятствия\". Всъщност Макрон казва:  \"Във Франция, казвам го ясно и сравнението (с протестите в Москва-бел. ред.) тези, които протестираха, свободно представиха своите кандидатури на евроизборите. Тези, които наричат \"жълти жилетки\", свободно се явиха на европейските избори и свободно ще участват на местните избори\". \"Цендзурираната версия служи на Кремъл, който представя западните страни като \"показни\" демокрации, в които свободата е някаква илюзия\", резюмира Гриншпан.", "date": "2019.08.23", "title": "Le Parisien: Кремъл цензурира Макрон, напълно изопачи казаното от френския президент"}
{"url": "https://www.faktor.bg/bg/articles/novini/svyat/aleksey-navalni-izleze-na-svoboda-sled-poredniya-30-dneven-arest", "text": "Опозиционерът Алексей Навални беше освободен тази сутрин от ареста, където излежаваше поредното административно наказание от 30 дни, съобщи newsru.com. Пред вратата на ареста са се намирали полицаи, но за разлика от предишния път, те не опитали да задържат опозиционера. Припомняме, че Навални беше осъден на 30 дни административен арест за нарушаване на реда на организация на масови мероприятия. Според съда, вината на Навални е в това, че на 20 юли е призовал за протест срещу забраната опозиционни кандидати да участват в местните избори. Докато беше в ареста Навални получи остър алергичен шок, който породи подозрения, че е направен опит той да бъде отровен.", "date": "2019.08.23", "title": "Алексей Навални излезе на свобода след поредния 30-дневен арест"}
{"url": "https://www.faktor.bg/bg/articles/evpopa-gotvi-100-miliapden-fond-za-bopba-c-amepi-anc-i-i-itayc-i-giganti-ato-google-i-al-baba", "text": "Eвpoпeйcĸитe влacти иcĸaт дa cъздaдaт фoнд oт 100 милиapдa eвpo, ĸoйтo дa пoдĸpeпи \"eвpoпeйcĸитe шaмпиoни\" в ĸoнĸypeнтнaтa им бopбa c aмepиĸaнcĸи и ĸитaйcĸи гигaнти ĸaтo Gооglе, Аррlе и Аlіbаbа. Πpeдлoжeниeтo зa т.нap. \"Eвpoпeйcĸи фoнд нa бъдeщeтo\" cъдъpжa нeoбичaйнo paдиĸaлни мepĸи, ĸoитo чинoвницитe oт Eвpoпeйcĸaтa ĸoмиcия иcĸaт дa пocтaвят в днeвния peд нa нoвия пpeдceдaтeл Уpcyлa фoн дep Лaйeн вeднaгa cлeд cтъпвaнeтo й нa 1 нoeмвpи, пишe Роlіtісо в eĸcĸлyзивeн мaтepиaл, цитиран от money.bg. Дoĸyмeнтът oт 173 cтpaници, c ĸoйтo paзпoлaтa издaниeтo, вĸлючвa peдицa тъpгoвcĸи мepĸи cpeщy Πeĸин и Baшингтoн, ĸoитo дa ocигypят пo-дoбpa зaщитa нa Eвpoпa, вĸлючитeлнo и чpeз пoмпaнeтo c пyблични cpeдcтвa нa мecтни бизнec гигaнти. \"Πoявaтa нa чacтни ĸoнĸypeнти извън EC, ĸoитo paзпoлaгaт c бeзпpeцeдeнтни финaнcoви cpeдcтвa, имa пoтeнциaлa дa зaличи cъщecтвyвaщaтa инoвaциoннa динaмиĸa и индycтpиaлни пoзиции нa EC в cъoтвeтнитe ceĸтopи\", ce ĸaвa в дoĸyмeнтa. Eвpoпeйcĸитe eĸcпepти идeтифициpaт Gооglе, Аррlе, Fасеbооk, Аmаzоn, Місrоѕоft, Ваіdu, Аlіbаbа и Теnсеnt ĸaтo ĸoмпaнии, c ĸoитo Eвpoпa тpябвa дa ce ĸoнĸypиpa. \"Eвpoпa нямa тaĸивa ĸoмпaнии\", ce ĸoнcтaтиpa в дoĸyмeнтa. Фoндът щe изпoлзвa пapи oт eвpoпeйcĸия бюджeт дo дocтигaнeтo нa пoнe 100 милиapдa eвpo пyблични и чacтни инвecтиции. Зa paзлиĸa oт дpyги фoндoвe дoceгa, тoзи щe инвecтиpa диpeĸтнo в aĸтиви - знaĸ, чe Бpюĸceл мoжe би плaниpa дaлeч пo-paзxлaбeнa пoлитиĸa зa пyбличнo финaнcиpaнe зa бизнeca, cтpeмeйĸи ce дa изгpaди мecтни гигaнти. Ocвeн нaливaнeтo нa oгpoмни финaнcoви cpeдcтвa Eвpoпeйcĸaтa ĸoмиcия плaниpa и дa зaлoжи нoвa paмĸa нa тъpгoвcĸитe oтнoшeния и тapифи мeждy Eвpoпa oт eднa cтpaнa и CAЩ, и Kитaй oт дpyгa.", "date": "2019.08.23", "title": "Eвpoпa гoтви 100-милиapдeн фoнд зa бopбa c aмepиĸaнcĸи и ĸитaйcĸи гигaнти ĸaтo Gооglе и Аlіbаbа"}
{"url": "https://www.faktor.bg/bg/articles/rusiya-puska-parvata-plavashta-aets-svetat-e-na-nokti-ot-porednite-eksperimenti-na-kremal", "text": "Русия пуска днес първия в света плаващ ядрен реактор, който поема на пътуване в Северния ледовит океан въпреки предупрежденията на природозащитници, че това носи сериозен риск за региона, предаде АФП, цитирана от БНР. Зареденият с ядрено гориво „Академик Ломоносов“ ще потегли от арктическото пристанище Мурманск за плаване от 5000 км към Североизточен Сибир. Руската агенция „Росатом“ обясни, че реакторът просто е алтернатива на изграждането на стационарен АЕЦ на сушата, която е замръзнала през по-голямата част от годината, както и че планира да продава такива реактори в чужбина. Пътуването на реактора се очаква да продължи 4-6 седмици, като продължителността ще зависи от метеорологичните условия и количеството лед по маршрута. Работата по 144-метровия плавателен съд „Академик Ломоносов“ започва през 2006 г. в Санкт Петербург. Когато той пристигне в Певек – град с 5000 души население в Чукотка, той ще замени местен АЕЦ и затворен ТЕЦ на въглища. Планирано е да започне да произвежда електричество към края на годината, което да доставя основно на петролните платформи в региона. „Академик Ломоносов“ е с водоизместимост 21 000 тона, на него са монтирани два 35-мегавотови реактора, приличащи на тези, използвани в атомните ледоразбивачи. Екипажът му е от 69 души, като може да плава със скорост 3,5-4,5 възела. Русия се хвали с иновациите, които предлага, но светът е на нокти от съмнителните руски технологии, които застрашават човешки животи. Природозащитни групи вече предупредиха, че проектът носи опасности, като го нарекоха потенциален „Чернобил на лед“ и „ядрен „Титаник“. Припомняме, че по-рано този месец в Руския север край Северодвинск при военен тест беше причинен временен скок на радиоактивността. Руската федерация се опита да покрие случая, като върна спомените от кошмара \"Чернобил\".", "date": "2019.08.23", "title": "Русия пуска първата плаваща АЕЦ, светът е на нокти от експеримента на Кремъл"}
{"url": "https://www.faktor.bg/bg/articles/borisov-inspektira-stadiona-v-kardzhali-iskam-da-pomogna-a-ne-da-vlizam-v-sporove", "text": "Премиерът Бойко Борисов, министърът на младежта и спорта Красен Кралев и финансовият министър Владислав Горанов са на посещение на стадион “Арена Арда” в футболен клуб „Арда“ в Кърджали. \"Искам само да помогна. Не искам да влизам в междуградски, вътрешни спорове\", каза министър-председателят. \"Аз мисля, че трябва да вървим в тази посока\", заяви Кралев. Той има среща с ръководството на клуба, както и с проектантите, изготвили проекта за допълнително модернизиране на стадиона. След разговор с премиера Бойко Борисов в началото на месец август ръководството на клуба пое ангажимент да бъдат представени подробно плановете за подобряване на спортното съоръжение, за да няма спекулации относно отпускането на финансови средства. Срещата в Кърджали има за цел да се намери справедливо решение за финансиране на клуба, каквото получават всички останали клубове от Първа професионална лига, като разходите по реновирането ще бъдат оптимизирани максимално.", "date": "2019.08.23", "title": "Борисов инспектира стадиона в Кърджали: Искам само да помогна, а не да влизам в спорове"}
{"url": "https://www.faktor.bg/bg/articles/spipaha-v-plovdiv-krupen-narkoplasyor-s-koka-za-120-bona", "text": "Полицията арестува мъж, снабдявал с дрога задържаната група в циганския квартал „Столипиново\" в Пловдив. У наркопласьора са открити 4,5 кг хероин и 1 кг кокаин. Той е бил задържан в дома си в габровското село Гергини. Стойността на кокаина е около 120 хил. лева, а хероинът все още не е оценен. До снабдителя на дрога полицията стига след показанията на задържаните на 19 август в „Столипиново\" Ибрахим Юзил, Селвет Хюсеин и Елена Тодорова, у които бяха открити 260 грама хероин. Оказва се, че 63-годишният пласьор има излежана 5-годишна присъда в Турция за разпространение на наркотици - съобщиха от прокуратурата. Вероятно зад решетките той се запознава с Ибрахим Юзил, на когото сега пласира дрогата. Наркопласьорът и Юзил са с мерки „задържане под стража\", а Хюсеин и Тодорова са с парични гаранции от 3000 лева. Юзил, Хюсеин и Тодорова са с обвинение за опит да придобият наркотици и наказанието за това е от 2 до 8 години затвор. Между 5 и 15 години може да лежи зад решетките наркопласьорът от габровското село. Все още не е установено откъде той е доставял дрогата, но вероятно каналът е от Турция.", "date": "2019.08.23", "title": "Спипаха в Пловдив крупен наркопласьор с дрога за 120 бона"}
{"url": "https://www.faktor.bg/bg/articles/prokuraturata-s-novi-dokazatelstva-sreshtu-tad-grup", "text": "Прокуратурата разпространи още доказателства по делото за кибератаката срещу приходната агенция. Те са публикувани на сайта на спецобвинението с коментар, че  в публичното пространство продължават да се разпространяват манипулативни твърдения, целящи персонално злепоставяне на конкретни магистрати и цялостно компрометиране дейността на прокуратурата.  В публикуваните нови доказателства има експертна справка, дешифриран запис от видео от камерите на ТАД ГРУП и разпити на свидетели. Експертната справка удостоверява, че електронните писма, изпратени до \"Капитал\", Нова и БТВ, с които те се уведомяват за пробива в системата на НАП, са изпратени от компютъра на първия обвиняем за аферата – Кристиян Бойков. На видеозаписа се вижда вторият обвиняем – търговският директор на ТАД Груп Георги Янков, който разговаря със служител с инициали З.М. ...часове след ареста на Кристиян. Двамата се питат как разследващите са стигнали до младежа и дали той е успял да изтрие разговорите си чрез криптираното приложение \"Телеграм\". Разпитите са на собственици на фирми, данни за служителите и клиентите, на които разследващите са открили на компютрите на ТАД Груп. Всички те отричат да са имали отношения с фирмата и смятат, че става дума за нерегламентиран достъп.  От прокуратурата обещават да продължат да информират гражданите по делото и изразяват тревогата си от подхода на \"определени лица, политически партии и медии да поставят собствените си амбиции над интереса на повече от пет милиона българи\".", "date": "2019.08.23", "title": "Прокуратурата пуска нови доказателства срещу „Тад груп“"}
{"url": "https://www.faktor.bg/bg/articles/otkriha-dva-novi-sluchaya-na-zapadnonilska-treska-u-nas", "text": "Два нови случая на западнонилска треска са регистрирани у нас. Заразата беше потвърдена след изследвания от Центъра по заразни и паразитни болести, съобщи Нова телевизия. Болните са 2-годишно дете от Бургас и 64-годишен мъж от Монтана. Те имат възпаление на мозъка.", "date": "2019.08.23", "title": "Нови случаи на западнонилска треска у нас"}
{"url": "https://www.faktor.bg/bg/articles/marin-markovski-ot-darzhavata-na-rozite-balgariya-se-prevarna-v-stranata-na-vampira", "text": "„Никой не може да не изпълни законово решение. Когато един сериен убиец си признае престъпленията, доживотната присъда отпада и получава от 20 до 30 г. България се превърна от държавата на розите в държавата на вампира. Имаме прекалено много жестоки убийства и хората с основание казват, че те трябва да се спрат. Има голямо значение, дали престъпникът ще получи 30 г., или доживотен затвор. Ако не може да бъде превъзпитан, какво ще прави после навън този човек?“. Това заяви пред БТВ адвокат Марин Марковски. „Когато един човек е обладан от силите на злото, се вижда колко е опасен по делата му. Трябва да се променят текстове и съкратеното съдебно следствие да съществува, но само при определени случаи“, каза още Марковски.    „Има европейски принцип – равенство на оръжията – каквото има прокуратурата, такова да притежава и защитата. В момента съдебните ни процеси са инквизационни. Прокуратурата няма функция да решава делата и да казва кой ще остане завинаги в затвора и кой не\", допълни юристът.", "date": "2019.08.23", "title": "Марин Марковски: От страната на розите, България се превърна в държавата на вампира"}
{"url": "https://www.faktor.bg/bg/articles/balgarskite-pensioneri-v-turtsiya-tryabva-da-deklarirat-che-sa-zhivi-do-27-avgust", "text": "Националният осигурителен институт (НОИ) напомня, че българските граждани, получаващи пенсии на базата на споразумението между правителствата на Република България и на Република Турция за изплащане на български пенсии в Турция, са задължени по силата на това споразумение два пъти в годината да декларират пред българските власти, че са живи. Получателите на такива пенсии трябва през месеците януари и юли на съответната календарна година да се явяват лично пред официален орган в Република Турция за заверка на декларацията за живот. След заверката оригиналът на документа се изпраща до Националния осигурителен институт (НОИ), дирекция „Европейски регламенти и международни договори“ на адрес: 1303, София, бул. „Ал. Стамболийски“ № 62-64. За да не се спират пенсиите на лицата, документът трябва да е получен в срок до 10 февруари, когато той се отнася за първото полугодие. Срокът за подаване на декларациите за живот за второто полугодие на 2019 г. от лицата, получаващи пенсии в Република Турция, бе до 10 август, сега се удължава до 27 август т.г. В случай на спиране на пенсията изплащането се възобновява след получаване в НОИ на въпросната надлежно заверена декларация за живот. Официални органи за заверка на декларациите са посланиците и консулите на Република България в Република Турция, турският Институт за социално осигуряване или други длъжностни лица, определени от турското вътрешно законодателство - община, кметство, областна управа, нотариус и т.н. Образец на декларацията за живот е достъпна на интернет страницата на НОИ в рубрика „За потребителя“/„Формуляри“/„Формуляри и образци по регламенти“/ „Образци на декларация за продължаване изплащането на български пенсии на лица, живеещи в други държави“.", "date": "2019.08.23", "title": "НОИ напомня: Българските пенсионери в Турция да декларират, че са живи до 27 август"}
{"url": "https://www.faktor.bg/bg/articles/yordanka-fandakova-za-10-godini-izgradihme-nad-200-km-kanalizatsiya-i-vodoprovod", "text": "\"За 10 години изградихме над 200 км канализация и водопровод\". Това каза кметът на София Йорданка Фандъкова след проверка на работите по асфалтиране на улици в ж.к.“Люлин“ 9, където е изградена нова ВиК мрежа. \"Изпълняваме трети етап от изграждането на канализация и водопровод в този район на \"Люлин\", каза Фандъкова и добави, че първите два етапа са изградени през 2012 и 2015 г. По думите й това е заключителният етап за тази част на града. \"Това са над 1,6 км канализация и вовопровод заедно с цялостно изграждане на улиците\", каза още тя. Кметът заяви, че е било много важно да бъдат осигурени средствата, за да бъдт възстановени или изградени изцяло улиците. \"Специално на ул. \"Беравица\" има възможност да се изгради едно пространство за градинка и паркинг. Възложих на кмета да направи идеен проект\", коментира една от ремонтираните улици Фандъкова. Тя добави, че ще бъдат осигурени средства, за да може проектът да бъде завършен изцяло. \"Това са най-тежките проекти\", категорична бе Йорданка Фандъкова.", "date": "2019.08.23", "title": "Йорданка Фандъкова: За 10 години изградихме над 200 км канализация и водопровод"}
{"url": "https://www.faktor.bg/bg/articles/kmetat-na-rayon-severen-v-plovdiv-pusna-otpuska-ot-aresta", "text": "Кметът на район \"Северен\" инж. Ральо Ралев, арестуван по обвинение за подкуп, взима още 30 дни неплатен отпуск. Уведомление е изпратено и до Общинския съвет, потвърди председателят на местния парламент Савина Петкова, съобщава \"Марица\". Със своя заповед, издадена отново зад решетките, той назначи заместничката си Лариса Кътова да изпълнява длъжността \"кмет\". Тя е третата на тази позиция, откакто той беше закопчан на 30 май по сигнал на бизнесмена Здравко Ангелов до премиера Бойко Борисов. Специализираният съд в София уважи молбата на инж. Ральо Ралев да бъде пуснат на свобода срещу гаранция от 3000 лева. Прокуратурата обаче обжалва и във вторник се очаква решение на Апелативния съд. Припомняме, че районният кмет е арестуван, без да са намерени у него пари за подкуп. Юристи коментират, че без това веществено доказателство обвинението може да падне в съда.", "date": "2019.08.23", "title": "Кметът на район \"Северен\" в Пловдив си пусна отпуска от ареста"}
{"url": "https://www.faktor.bg/bg/articles/afrikanskata-chuma-stigna-do-varna-zabranyavat-turisticheskata-deynost-v-priroden-park-zlatni-pyasatsi", "text": "Потвърдена е положителната проба за африканска чума по свинете на намереното вчера диво прасе край село Осеново, община Аксаково. Това съобщиха днес след заседание на епизоотичната комисия областният управител на Варненска област Стоян Пасев и д-р Златина Димова, директор на Областната дирекция за безопасност на храните, предаде БНР.  Заради това се налага забрана за лов, както и за събиране на билки, гъби и дърводобив в 8-километровата зона в община Аксаково. В този район попада и природен парк „Златни пясъци“, където ще се забранят излетите и туристическата дейност.  Забраната ще важи поне до 21 октомври. За момента не се налагат допълнителни мерки за биосигурност в четирите свинекомплекса на територията на областта. Направена е пълна ревизия и преброяване на нерегистрираните прасета, които все още се отглеждат в „заден двор“ – те са 563. Част от тях ще бъде регистрирани, а останалите евтаназирани, съобщи д-р Димова.", "date": "2019.08.23", "title": "Африканската чума стигна до Варна, забраняват лова и излетите в природен парк \"Златни пясъци\""}
{"url": "https://www.faktor.bg/bg/articles/novini/svyat/guterish-da-eliminirame-antisemitskata-i-antimyusyulmanskata-nenavist-i-presledvaneto-na-hristiyani", "text": "Генералният секретар на ООН Антониу Гутериш призова света да елиминира антисемитската и антимюсюлманската ненавист и преследването на християните и на други религиозни групи. Призивът Гутериш отправи по повод първия международен ден в памет на хората, взети на прицел заради религията и вярванията, предаде Асошиейтед прес. Гутериш припомни, че: \"евреи са избивани в синагоги, а техните надгробни паметници са обезобразявани със свастики, мюсюлмани са застрелвани в джамии, а техните религиозни обекти са вандализирани, християни са убивани по време на молитви, а техните църкви са опожарявани\". Според генералния секретар международният ден в памет на жертвите на насилие заради религията и вярванията дава възможност да се засвидетелства подкрепа, като се направи всичко необходимо, за да се предотвратят такива атаки и да се потърси сметка на отговорните. Гутериш призова още да се отхвърлят онези, които злонамерено и невярно се позовават на религията, за да сеят страх и ненавист.", "date": "2019.08.23", "title": "Гутериш: Да елиминираме антисемитската и антимюсюлманската ненавист и преследването на християни"}
{"url": "https://www.faktor.bg/bg/articles/novini/balgariya/opasnost-ot-martvi-techeniya-po-moreto", "text": "За сериозна опасност от пожари в следващите дни, предупреждават синоптиците. А по морето ще има вълнение с височина на вълната до 3 метра. Издадено е предупреждение за вятър и вълнение, предаде Нова. Вечерта вълните утихват и в събота-неделя може да има мъртвите течения и дънните ями", "date": "2019.08.23", "title": "Опасност от мъртви течения по морето"}
{"url": "https://www.faktor.bg/bg/articles/novini/svyat/petima-zaginali-po-vreme-na-blaskanitsa-na-rap-kontsert-v-alzhir", "text": "Най-малко петима души са загинали по време на блъсканица на препълнен със зрители рап концерт в алжирската столица, предадоха световните агенции. Хиляди хора са се били събрали на концерта на стадион в Алжир на местния рапър Абдеррауф Дераджи, известен с прозвището Сулкинг. Загиналите са три момчета и две момичета. Двадесет и един души са били ранени. Блъсканицата станала на един от входовете на стадиона. Една от песните на рапъра Сулкинг, наречена \"Свобода\", се превърна в химн на алжирските футболни фенове и бе посветена на протестното движение, свалило от власт президента Абделазиз Бутефлика.", "date": "2019.08.23", "title": "Петима загинали по време на блъсканица на рап концерт в Алжир"}
{"url": "https://www.faktor.bg/bg/articles/novini/svyat/vvs-sas-zarazenite-s-radiatsiya-v-severodvinsk-sa-vlezli-v-kontakt-90-dushi", "text": "На 8 август на военен полигон до Северодвинск, Архангелска област на Русия, при изпитания на реактивна установка избухна взрив. Пресслужбата на администрацията на града съобщи за кратковременно повишаване на радиационния фон. Но на лекарите, при които са докарани пострадалите във взрива, не било казано, че пациентите са източник на радиоактивно излъчване. Общо със заразените с радиация са влезли в контакт 90 души, а хората, оказали се в зоната на риска, може да бъдат повече. Това заявиха пред руската служба на ВВС двама служители на Архангелската областна клинична болница, които знаят как се е оказвала помощ на пострадалите. Анонимните медици заявили, че се опасяват за здравето си и че не искат подобна ситуация да се повтори. „Не искаме да бъдем инициатори на оранжева революция, но най-вече не искаме, да не дава Бог, следващия път да ни докарат не трима, а десет души, и пак да скрият информацията“, каза единият от медиците. Според тях около час, след като пострадали от взрива са били приети в болница, станало ясно, че те имат лъчева болест, което означава облъчване с голяма доза радиация.", "date": "2019.08.23", "title": "ВВС: Със заразените с радиация в Северодвинск са влезли в контакт 90 души"}
{"url": "https://www.faktor.bg/bg/articles/novini/svyat/makron-pozharite-v-amazoniya-sa-mezhdunarodna-kriza", "text": "Френският президент Еманюел Макрон заяви, че рекордният брой пожари в амазонските дъждовни гори е „международна криза“, която трябва да бъде начело на дневния ред на срещата на Г-7, започваща утре в курорта Биариц, предаде Би Би Си. „Нашата къща гори“, написа той в Туитър. Бразилският му колега Жаир Болсонаро, който вини за пожарите неправителствени организации, обвини Макрон, че използва ситуацията, за да получи „политическа облага“. И подчерта, че да се обсъждат пожарите на среща на Г-7, в която Бразилия не участва, напомня на „неуместно колониално мислене“. Сателитни данни на Националния институт за космически изследвания показват увеличение с 85% на пожарите тази година в Бразилия, мнозинството от тях в региона на Амазония. Екоактивисти обвиняват правителството за тежката ситуация в Амазония и смятат, че Болсонаро е насърчил разчистване на земя от дървари и фермери, което ускорява обезлесяването на дъждовните гори.", "date": "2019.08.23", "title": "Макрон: Пожарите в Амазония са международна криза"}
{"url": "https://www.faktor.bg/bg/articles/novini/svyat/izrael-e-bombardiral-orazheen-sklad-v-irak", "text": "Израел е извършил поне един въздушен удар по оръжеен склад в Ирак, твърди „Ню Йорк таймс“, предаде АФП. През изминалия месец имаше серия от взривове в Ирак в лагери за обучение и оръжейни складове, използвани от полувоенната сили „Хашед аш Шааби“, съставени предимно от проирански милиции. Израел редовно нанасяше удари по ирански мишени в своята съседка Сирия, но разширението на кампанията в Ирак, където еврейската държава бомбардира ядрения реактор „Озирак“ през 1981 г., рискува да влоши отношенията между Вашингтон и Багдад. Пред „Ню Йорк таймс“ висш представител на разузнаване в близкоизточна страна заявил, че миналия месец Израел ударил база северно от иракската столица Багдад, а двама американски представители казали, че еврейската държава извършила серия от удари в Ирак през последните дни. Зам-командирът на „Хашед аш Шааби“ Абу Мехди ал Мухандис, чийто антиамериканизъм му донесе включване в терористичния списък на САЩ, недвусмислено обвини Вашингтон за атаките. Но лидерът на организацията Фалех ал Фаяд заяви само, че разследването продължава. „Предварителното разследване“ показа, че инцидентите са „външен предумишлен акт“, каза той. „Разследването ще продължи, докато отговорните бъдат точно идентифицирани, за да се вземе съответната позиция“.", "date": "2019.08.23", "title": "Израел е бомбардирал оръжеен склад в Ирак"}
{"url": "https://www.faktor.bg/bg/articles/novini/svyat/moravetski-nato-tryabva-da-ukrepi-prisastvieto-si-na-iztochniya-flang", "text": "НАТО трябва да укрепи присъствието си на източния фланг с разполагане на постоянна база в Полша, заяви в интервю полският премиер Матеуш Моравецки. В същото време той се изказа против големи прехвърляния на военнослужещи на Съединените щати на полска територия от Германия, предаде ДПА. „Нуждаем се от военната база на НАТО в Рамщайн и се нуждаем от нова постоянна военна база в Полша“, казва Моравецки в интервюто пред френския вестник „Уест-Франс“ и вестниците от германската медийна група „Функе“.", "date": "2019.08.23", "title": "Моравецки: НАТО трябва да укрепи присъствието си на източния фланг"}
{"url": "https://www.faktor.bg/bg/articles/borisov-shte-prisastva-na-otkrivaneto-na-mina-ada-tepe", "text": "Премиерът Бойко Борисов и председателят Народното събрание Цвета Караянчева ще присъстват на откриването на златната мина \"Ада тепе\" край Крумовград. Концесионер е канадската компания, която стопанисва и най-голямата работеща златна мина в Европа - тази в Челопеч, съобщи БНТ. Златната мина край Крумовград има срок на експлоатация от 8 години. След това терените ще бъдат рекултивирани. През това време компаниата ще добие 700 хиляди унции злато, а също и сребро.", "date": "2019.08.23", "title": "Борисов ще присъства на откриването на златната мина \"Ада Тепе\""}
{"url": "https://www.faktor.bg/bg/articles/novini/svyat/brazilskiyat-prezident-nyamame-dostatachno-resursi-da-se-spravim-s-gorskite-pozhari-v-amazoniya", "text": "Бразилският президент Жаир Болсонаро заяви, че правителството не разполага с достатъчно ресурси да се справи с горските пожари в Амазония, след като сателитни снимки показаха рекорден брой огнища тази година, предаде Ройтерс. Според него обаче правителството разследва обстоятелствата около пожарите. В четвъртък бразилският президент разгневи екоактивистите с необоснованите си твърдения, че неправителствени организации са подпалили горите в Амазония, за да го злепоставят, след като спря финансирането им.", "date": "2019.08.23", "title": "Бразилският президент: Нямаме достатъчно ресурси да се справим с горските пожари в Амазония"}
{"url": "https://www.faktor.bg/bg/articles/dva-mesetsa-e-optimistichniyat-variant-za-vazstanovyavaneto-na-mosta-na-am-struma", "text": "След малко ще бъде направено изпитване на натовареността на АМ \"Струма\". Изчакваме да се потвърдят резултатите и до края на деня хората ще могат да пътуват за Гърция. Това заяви пред камерата на бТВ председателят на Управителния съвет на Агенция\"Пътна инфраструктура\" Георги Терзийски. Той поясни още, че са поискали от Община Дупница да им каже къде да депонират отпадъците от сервитута на АПИ, който е под \"Струма\".  По думите му под магистралата вече няма отпадъци.", "date": "2019.08.23", "title": "До края на деня ще може да се пътува по АМ \"Струма\" за Гърция"}
{"url": "https://www.faktor.bg/bg/articles/nad-550-ucheni-obviniha-kremal-v-kampaniya-na-represii-sreshtu-aktivisti-organizirali-protesti", "text": "Над 550 руски учени и академици обвиниха Кремъл, че води кампания на репресии срещу активисти, организирали някои от най-големите антиправителствени и антипрезидентски протести в Русия от години насам, предаде Ройтерс. В отворено писмо учените искат да се прекратят делата срещу повече от дузина активисти, които могат да получат до осем години затвор заради, както твърди полицията, масови размирици по време на неотдавнашен протест срещу отказа да се допуснат опозиционни кандидати до участие в местните избори в Москва. Призоваваме хората, които управляват държавния апарат, да спрат това юридическо произволие, да сложат край на политическата репресия и да започнат да спазват стриктно конституционните норми, се казва в отвореното писмо на учените, публикувано онлайн от научното издание \"Троицки\". С безпокойство гледаме как отхвърлянето на лъжите в Русия се превръща в наказуемо криминално деяние и как политическите репресии са придружени от повдигане на абсурдни обвинения, особено тези касаещи масови размирици и външна намеса, се допълва в отвореното писмо. На митингите на опозицията за кратко бяха задържани над 2000 души. Почти целият антураж на опозиционния лидер Алексей Навални получи кратки присъди. Руският президент Владимир Путин защити забраната, наложена на опозиционни кандидати да участват в изборите, като каза, че те са фалшифицирали подписи в подкрепа на кандидатурите си. Той каза също, че онези, които нарушават руските закони за протестите трябва да бъдат държани отговорни.", "date": "2019.08.23", "title": "Над 550 учени обвиниха Кремъл в репресии срещу активисти, организирали протести срещу Путин"}
{"url": "https://www.faktor.bg/bg/articles/novini/balgariya/slanchevo-temperaturi-do-33-gradusa", "text": "Ще бъде слънчево, след обяд, главно над планинските райони с незначителна купеста облачност. Максималните температури ще бъдат 32-37 градуса. Над Черноморието ще духа предимно умерен североизточен вятър. Максималните температури на въздуха ще бъдат 29-33 градуса. Температурата на морската вода ще бъде 26-27 градуса. Вълнението на морето ще е 3-4 бала. Над планините ще е слънчево, след обяд с незначителна купеста облачност. Само на отделни места в Рила е възможен краткотраен валеж. Ще духа слаб до умерен североизточен вятър. Максималната температура на височина 1200 м ще бъде около 26 градуса, на 2000 м - около 16 градуса.", "date": "2019.08.23", "title": "Слънчево, температури до 33 градуса"}
{"url": "https://www.faktor.bg/bg/articles/30-godini-ot-provezhdaneto-na-edna-ot-nay-mashtabnite-antisavetski-demonstratsii", "text": "Естония, Латвия и Литва отбелязват 30 години от провеждането на една от най-мащабните антисъветски демонстрации, проведени още докато Съветският съюз съществуваше. Близо 2 млн. души тогава участваха в над 600-километрова жива верига. Балтийският път, или Балтийската верига, преминава на 23 август 1989 г. през трите столици - Талин, Рига и Вилнюс, на все още прибалтийските съветски републики. Демонстрацията съвпада с навършването тогава на половин век, днес 80 години, на пакта \"Молотов-Рибентроп\", с който Сталин и Хитлер си поделят Източна Европа и по-късно Естония, Латвия и Литва са анексирани от Съветския съюз. Днес годишнините се отбелязват и в трите страни членки на Евросъюза и НАТО. Във Вилнюс беше издигната гигантска стена от над 1500 стари радиоприемници. Тази верига е ключово събитие в Пеещата революция, която доведе 2 години по-късно до възвръщането на независимостта на балтийските републики. В наше време тя вдъхновява подобни демонстрации. Такава - 400-километрова, имаше преди 6 години в Каталуния, а днес поредната демонстрация в Хонконг в защита на автономията от Пекин се изрази в жива верига, която организаторите кръстиха \"Хонконгски път\".", "date": "2019.08.23", "title": "\"Балтийската верига\": Една от най-мащабните антисъветски демонстрации"}
{"url": "https://www.faktor.bg/bg/articles/poveche-ot-90-filma-vav-festivala-lyubovta-e-ludost", "text": "Във Варна тази вечер беше открит 27-мият международен филмов фестивал \"Любовта е лудост\". Повече от 90 филма, произведени през последните 2 години с водеща тема любов, са включени в тазгодишната програма. Много от тях са отличени на престижни световни кинофоруми. Тази година фестивалът ще продължи до 1 септември. Старт на форума даде прожекцията на \"Двойствен живот\", включен в официалната селекция на фестивала във Венеция миналата година. Режисьор на френската романтична комедия е Оливие Асаяс, а в главните роли са Жулиет Бинош и Гийом Кане. В конкурсната програма са включени 12 филма, сред които е и българският \"Пътуващо кино\" със сценарист и режисьор Илия Костов. Останалите заглавия идват от Аржентина, Испания, Канада, Унгария, Полша, Германия, Румъния, Португалия, Индонезия, Русия и Финландия. От тази година \"Любовта е лудост\" има втора състезателна програма за дебютни филми, която ще бъде оценявана от младежко жури, а програмата за документално кино ще представи 7 заглавия. Илия Костов определя \"Пътуващо кино\" като трагикомична сатира за киното. Във филма възрастни кинотворци пътуват с кемпер, спомняйки си за своята младост. В лентата участват Катерина Евро, Любен Чаталов, Юри Ангелов. Председател на журито на \"Любовта е лудост\" е Виктор Чучков. Останалите членове са британският актьор Александър Перкинс, Чийдем Сезгин от Турция, Илеана Даналаче от Румъния и Ирина Линдт от Казахстан. Цялостната награда за принос към българското кино тази година ще бъде дадена на актьора Михаил Мутафов. Носителят на голямата награда \"Златна Афродита\" ще стане известен на 30 август 2019 г. \"", "date": "2019.08.23", "title": "Повече от 90 филма във фестивала \"Любовта е лудост\""}
