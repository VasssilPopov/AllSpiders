{"url": "https://www.faktor.bg/bg/articles/novini/balgariya/balgarskite-evrodeputati-bez-barekov-ep-e-razdelen-za-plana-makron", "text": "Български евродепутати излязоха с декларация за пакета „Мобилност”. В нея те твърдят, че ЕП продължава да бъде разделен относно текстовете по спорния закон. Единствено Николай Бареков не е сложил подписа си под общата за българските евродепутати декларация.  16 от общо 17 български представители в Европарламента сложиха подписите си под декларация за пакета за „Мобилност“. Единствено Николай Бареков се разграничи от своите колеги.  Според голямата част от българските евродепутати ЕП продължава да бъде разделен относно текстовете по пакета „Мобилност“. В декларацията е записано: „Изминалата седмица показа, че Европейският парламент продължава да бъде дълбоко разделен по пакет „Мобилност 1“. В мотивите си евродепутатите изтъкват двата гласа, които не достигнаха преди няколко дни за да може предложението за отпадането на пакета да бъде факт. Към доводите посочени в декларацията акцент е поставен и на дебатите в пленарната зала, които според евродепутатите са били еднозначно аргументирани двете противоположни гледни точки. Едната – че с „пакета“ се осигуряват ясни европейски правила за международния транспорт и защита на правата на шофьорите. И другата – че на практика се получава точно обратното. „За нас, членовете на ЕП от България, остава под въпрос, дали връщането на спорните текстове в Транспортната комисия за обсъждане през първата седмица на април с оглед на евентуално пристъпване към гласуване в сесията на 3-4 април, ще може да създаде реални възможности за постигане на взаимноприемливи и трайни компромисни решения“, се казва в декларацията. Нашите представители в ЕП са категорични, че пакетът „Мобилност“ не трябва да бъде подлаган на гласуване в пленарна зала, докато не се постигне широк консенсус.", "date": "2019.03.28", "title": "Българските евродепутати (без Бареков): ЕП е разделен за плана \"Макрон\""}
{"url": "https://www.faktor.bg/bg/articles/tramp-iska-glavata-na-shefa-na-komisiyata-po-razuznavane-koyto-prodalzhava-da-rovi-v-ruskata-vrazka", "text": "Президентът на Съединените щати Доналд Тръмп заяви, че председателят на комисията по разузнаване към Камарата на представителите Адам Шиф трябва да бъде принуден да подаде оставка от Конгреса, съобщава електронното издание на американския вестник The Hill. Адам Шиф, който в продължение на две години съзнателно и незаконно изричаше лъжи и изнасяше информация, трябва да бъде принуден да напусне Конгреса!“, написа президентът в Twitter. Постът в социалната мрежа се появи, след като Шиф каза пред Washington Post, че вярва, че съществуват доказателства за тайни споразумения между кампанията на Тръмп и Русия „без съмнение“ и могат да бъдат намерени от неговия комитет, въпреки че резюмето на разследването на специалния адвокат Робърт Мълър показва, че няма доказателства в подкрепа на това заключение. Шиф каза, че следователите на специалния прокурор не са разглеждали дали Тръмп е подложен на влиянието на чуждестранни сили, добавяйки, че неговата комисия ще продължи да провежда разследване дали кампанията на президента е работила с Русия или други страни през 2016 г. Откакто главният прокурор Уилям Бар публикува резюме на доклада на Мълър, няколко други републиканци също призоваха Шиф да се оттегли. Шиф отхвърли призивите за оставка. „Аз съм повече от свикнал на атаките от моите колеги от Републиканската партия и не очаквам нищо по-малко“, каза той. Тръмп често критикува конгресмена и по-рано този месец го нарече „малък лъжлив Шиф“, след като демократите настояха да разследват финансите на президента.", "date": "2019.03.28", "title": "Тръмп иска главата на шефа на Комисията по разузнаване, който  продължава да рови в \"руската връзка\""}
{"url": "https://www.faktor.bg/bg/articles/novini/balgariya/uchenitsi-shte-hodyat-bezplatno-na-teatar-shte-poseshtavat-galerii-i-kontsertni-zali", "text": "Учениците от първи до десети клас ще ходят безплатно на театър, ще посещават галерии и концертни зали, а творци от различните изкуства ще влизат в учебните часове. До 2500 лв. годишно ще се отпускат на всяко училище за тези дейности, които ще са свързани с учебното съдържание. За това са отделени 250 000 лв., но при по-голям интерес ще се осигури дофинансиране. Това става възможно по силата на споразумение за сътрудничество между министерствата на образованието и на културата, което беше подписано днес в Народния театър. \"Искаме да провеждаме последователна политика на разширяване на образователната среда на учениците. Миналата година като част от националната програма\"съвременна образователна среда\" модула \"Музеите като образователна среда\". Над 5000 ученици са посетили музеи\", отчете просветният министър Красимир Вълчев.   \"Образованието на 21 в. не е само знания , но и изграждането на умения и отношения. Много важна част са изкуствата в тази политика. Подготвяме и програма с Българска академия на науките (БАН) - повече ученици да посетят институтите и музеите на БАН\", съобщи още Вълчев. \"Само позитиви носи това споразумение, ние създаваме нов вид публика. Едни образователни програми на нашите културни институти., които ще разширят техните възможности и ще обогатят и техния репертоар\", заяви зам.-министърът на културата Румен Димитров след подписването.   \"За такъв вид образование се говори много години. Едва сега то вече е факт\", допълни той.", "date": "2019.03.28", "title": "Ученици ще ходят безплатно на театър, ще посещават галерии и концертни зали"}
{"url": "https://www.faktor.bg/bg/articles/novini/svyat/ep-predupredi-za-rastyashta-zaplaha-sreshtu-zhurnalistite-v-es", "text": "Европейският парламент прие резолюция, в която се потвърждават пропуските в законността в Малта и Словакия. Документът, приет с 398 гласа \"за\", 85 \"против\" и 69 въздържали се, е свързан с убийствата на разследващите журналисти Дафне Галиция в Малта и Ян Куциак в Словакия.  ЕП осъжда непрестанните усилия на все повече правителства в ЕС да отслабят върховенството на закона, разделението на властите и независимостта на правораздаването. Убийствата на журналистите Галиция и, както и убийството на журналиста Виктория Маринова в България, имаха \"смразяващо въздействие\" върху колегите им в ЕС, се посочва в резолюцията. ЕП заявява, че силна демокрация, основана на върховенството на закона, не може да действа без силни и независими медии. Евродепутатите призовават институциите и държавите в ЕС да започнат независимо международно разследване на убийството на Галиция и на предполагаемите случаи на корупция, финансови престъпления, пране на пари, измама и укриване на данъци, свързани с високопоставени малтийски настоящи и бивши обществени служители. Настоява се всички дела за клевета, заведени от представители на правителството срещу Галиция и нейното семейство, да бъдат прекратени. ЕП призовава за разследване на разкритията в т. нар. Панамски досиета и връзките между регистрираното в Дубай дружество \"17 Black\" и министъра на туризма, бившия министър на енергетиката и началника на кабинета на министър-председателя на Малта. Евродепутатите настояват схемите за предоставянето на малтийско гражданство или право на пребиваване в страната за инвеститори, да бъдат прекратени незабавно. Тези програми представляват голяма опасност за борбата срещу прането на пари и \"водят до действителна продажба на гражданство на ЕС\", се посочва в документа. Евродепутатите приветстват словашките власти, че са повдигнали обвинения срещу предполагаемия поръчител на убийствата на Ян Куциак и неговата годеница, и призовават разследването да продължи на национално и на международно равнище. Случаят трябва да бъдат изцяло разследван, включително всички възможни политически връзки с престъплението, се отбелязва в резолюцията. Изразява се загриженост от твърденията за корупция, конфликт на интереси и безнаказаност сред словашките власти. ЕП отбелязва политизирането и липсата на прозрачност в избора и назначенията, например на началника на словашката полиция.", "date": "2019.03.28", "title": "ЕП предупреди за растяща заплаха срещу журналистите в ЕС"}
{"url": "https://www.faktor.bg/bg/articles/novini/svyat/stoltenberg-ostava-nachelo-na-nato-do-2022-godina", "text": "Посланиците на държавите от НАТО са удължили за втори път мандата на генералния секретар на пакта Йенс Столтенберг с две години, до 30 септември 2022 година. Това съобщиха от  пресслужбата на алианса. Генералните секретари разполагат с първоначален мандат от четири години. Столтенберг встъпи в длъжност през 2014 г., а през 2017 г. мандатът му бе удължен до 2020 година. В съобщението се посочва, че всички съюзници изразяват подкрепа за работата на Столтенберг. Те отбелязват неговите усилия за обновяването на пакта и подготовката му за бъдещето.", "date": "2019.03.28", "title": "Столтенберг остава начело на НАТО до 2022 година"}
{"url": "https://www.faktor.bg/bg/articles/manfred-veber-idva-na-19-may-v-arena-armeets-za-da-udari-ramo-na-gerb", "text": "Националният предизборен щаб на ГЕРБ проведе днес поредното си заседание. На него акцент беше поставен върху предстоящото тази неделя представяне на листата с кандидати на ГЕРБ за членове на следващия Европейски парламент, с която партията ще се яви на европейските избори на 26 май тази година. Това съобщиха от пресцентъра на ГЕРБ.  Председателят на Националния предизборен щаб и зам.-председател на ГЕРБ Цветан Цветанов бе категоричен пред своите колеги, че в предстоящата предизборна кампания ГЕРБ ще насочи своите усилия върху това да покаже всички ползи за България от членството й в Европейския съюз и по какъв начин европейските средства са допринесли за изграждането на съвременен облик на населените места в страната. В тази връзка членовете на Щаба коментираха и хода на гражданските диалози под надслов „Европа в нашия дом“, които се провеждат в цялата страна. Присъстващите със задоволство отчетоха факта, че залите, които приемат събитията, трудно успяват да поберат стотиците желаещи да чуят за приноса на европейската солидарност за развитието на образованието, инфраструктурата и др.  Цветан Цветанов сподели, че от цяла България пристигат положителни отзиви за диалозите, които предоставят възможност на гражданите да зададат своите въпроси към представителите на местната, законодателната и изпълнителната власт. Зам.-председателят на партията съобщи, че през следващия месец ще бъде организирано събитие в София, на което ще бъде направено обобщение на резултатите от платформата за граждански диалози. В рамките на заседанието на Националния предизборен щаб на ГЕРБ стана ясно, че в момента тече финализирането на политическата платформа на партията за изборите за членове на Европейския парламент.  Зам.-председателят на ГЕРБ информира, че основните послания вече са факт, като единствено предстои заключително прецизиране на текстовете. В тази връзка всички членове на Щаба коментираха, че днешното подписване на политическото споразумение между ПП ГЕРБ и СДС за съвместно явяване на европейските избори е препотвърдило силната принадлежност на двете партии към европейското им политическо семейство – ЕНП.  „Като лоялен партньор нямаше как да не се вслушаме в призива на председателя на ЕНО Жозеф Дол и да позволим разпиляване на десни гласове в България“, подчерта Цветанов. На събитието за пореден път бе отчетена отличната кондиция на структурите на ГЕРБ и готовността им за предстоящите тази година европейски и местни избори. Стана ясно, че областните предизборни щабове на партията работят активно и дори са оформили изцяло календара си с партийни събития преди и по време на кампанията. Тема на разговора днес бе и централното събитие в предизборната кампания на ГЕРБ за европейския вот. То ще се проведе на 19 май в зала „Арена Армеец“, а специално за него в България ще пристигне настоящият председател на Групата на ЕНП в ЕП и водещ кандидат на ЕНП за председател на следващата ЕК Манфред Вебер.", "date": "2019.03.28", "title": "Манфред Вебер идва на 19 май в  „Арена Армеец“, за да удари рамо на ГЕРБ"}
{"url": "https://www.faktor.bg/bg/articles/zaharieva-e-izvikala-vav-vanshno-turskiya-poslanik", "text": "Министърът на външните работи Екатерина Захариева е извикала в Министерството турския посланик в София Хасан Улусой по повод на твърденията на турския ѝ колега, че Анкара се е намесила в поправките на Закона за вероизповеданията, предаде \"Хоризонт\" на БНР, позовавайки се на свои източници. По-рано беше съобщено, че Чавушоглу е заявил, че Анкара се е намесила в  поправките на Закона за вероизповеданията. . По думите му Турция е в контакт със София за намиране на решение за дълговете на Главното мюфтийство. Според турския външен министър предложените поправки в Закона за вероизповеданията са били срещу всички видове основни права и свободи и нарушавали правата. Той  направи коментара си в реч в Текирдаг вчера вечерта. Турският първи дипломат допълни, че „сега Главното мюфтийство има някои дългове, в замяна на тях искаха да продадат собствените му имоти“ и в опит да се намери решение, той се свързал със София. По думите на Чавушоглу за Анкара отношенията с България са съседски във всички аспекти и стремежът е те да са в интерес и на двете страни. Той допълни, че се засилва правната основа на българо-турските отношения. „Подписвайки всякакъв вид спогодби, особено в сферата на социалната сигурност, Турция прави всичко възможно хората с турски произход и турско гражданство в чужбина да не бъдат жертви,“ поясни турският външен министър. Той добави, че Анкара „ден и нощ работи за интересите на турските общности в чужбина и това е един от приоритетите на външната политика на страната“. Мевлют Чавушоглу изтъкна, че не е безразличен към въпроса за липсата на двойно гражданство на някои от живеещите в Турция преселници и проблемите, с които те се сблъскват поради това. България разрешава двойното гражданство, но някои от преселниците в Турция нямат турско гражданство.  По искане на Чавушоглу бе проведен телефонен разговор с българския ѝ колега Екатерина Захариева, съобщиха от МВнР. В рамките на разговора турският външен министър изразил притеснения, че поправките в българския Закон за вероизповеданията са насочени срещу мюсюлманската общност. Захариева информирала своя колега, че измененията в закона, които са внесени от народни представители, не са насочени срещу нито едно вероизповедание в страната, а напротив – гарантират равнопоставено третиране на всички регистрирани вероизповедания.  България не може да приеме намеса от чужда държава в законодателния си процес и такава не е била допускана, отбелязват от Външно и подчертават, че изказването на Чавушоглу е дни преди местните избори в Турция. Преди това твърденията на турския външен министър Чавушоглу бяха подложени на съмнение от Главното мюфтийство в България. Пред \"Хоризонт\" говорителят на Мюфтийството Джемал Фаик заяви:  \"Сега чувам от вас за подобно изявление от външния министър на Турция, но България е една суверенна държава и не мисля, че има външна намеса, но ако има такава, тези въпроси би трябвало да ги насочите към лицата, които кореспондират на високо държавно ниво\". От Мюфтийството приветстваха окончателните поправки, които бяха приети с гласовете на депутатите от ГЕРБ и БСП. Според решението вероизповеданията, които получават държавна субсидия, ще могат да се финансират и от чужбина и няма да са задължени да декларират даренията си пред държавата. Беше окончателно одобрена и поправката, която позволява задълженията на Главното мюфтийство към държавата да бъдат разсрочени за десет години.  Джемал Фаик коментира: \"За нас, естествено, че първият вариант беше по-удовлетворяващ - да започнем на чисто, но след като има решение на Народното събрание да се разсрочат тези задължения, не виждам никакъв проблем, ще се направи план график, погасителен, така че ще вървим по трасето, което е начертано от депутатите\". От ДПС са предпазливи по повод изнесената информация за намеса от страна на Турция при приемането на Закона за вероизповеданията у нас. Депутатът Джейхан Ибрямов коментира за \"Хоризонт\", че трябва да се запознае с казаното и припомни, че законът вече е факт. \"Нека да видим кой го е казал и тогава можем да коментираме, но така - някой нещо рекъл и така нататък, не вярвам, това може да са инсинуации. Наистина не вярвам, защото това е един закон, който беше целенасочена работа на парламентарните групи, които го подкрепиха. Не вярвам да е истина. След Консултативния съвет при президента със сигурност това е решението\".", "date": "2019.03.28", "title": "Екатерина Захариева е извикала във Външно турския посланик"}
{"url": "https://www.faktor.bg/bg/articles/valeri-simeonov-priemaneto-na-zakona-za-veroizpovedaniyata-e-natsionalno-predatelstvo", "text": "„Това е национално предателство и то ще тежи на съвестта на ГЕРБ, ДПС и „Воля”, с чиито гласове мина този противобългарски, противодържавен текст”. Така лидерът на НФСБ и съпредседател на коалиция „Обединени патриоти” Валери Симеонов коментира приемането на промените в Закона за вероизповеданията на второ четене в Народното събрание днес, съобщи пресцентърът на НФСБ. „Ние отворихме широко вратата за финансиране на всички вероизповедания отвън, от чужди държави и по този начин допуснахме намеса във вътрешно-политическия живот на България. Не можем да се правим, че не виждаме как Турция спонсорира и издържа десетки и стотици, може би, имами в джамийските настоятелства в отделните области. Да се правим, че не виждаме как религията и техните духовници се използват в предизборни кампании”, каза още Валери Симеонов. По думите му с този закон България е показала, че не е суверенна държава. „Жалко за всички, които са положили костите си в олтара на майка България, за да бъде тя свободна и независима. Ето виждате, че не е”, заключи Валери Симеонов.", "date": "2019.03.28", "title": "Валери Симеонов: Приемането на Закона за вероизповеданията е национално предателство"}
{"url": "https://www.faktor.bg/bg/articles/shefat-na-pentagona-ne-sam-siguren-che-vyarvam-na-tova-koeto-rusnatsite-kazvat", "text": "Изпълняващият длъжността министър на отбраната на САЩ Патрик Шанахан отхвърли днес пред репортери уверенията на Русия, че военните й във Венецуела не представляват никаква заплаха за сигурността, предаде Ройтерс. \"Не съм сигурен, че винаги вярвам на това, което те (руснаците - бел. ред.) казват\", заяви Шанахан пред малка група репортери във Флорида. По-рано днес Русия обясни, че е изпратила \"специалисти\" във Венецуела по силата на споразумение за военно сътрудничество, но посочи, че те не представляват никаква заплаха за регионалната стабилност. С това Москва отхвърли призива на президента на САЩ Доналд Тръмп да изтегли всички свои военни от Венецуела. Пред репортерите Шанахан не навлезе в подробности за това какво, според него, правят руските военни във Венецуела.", "date": "2019.03.28", "title": "Шефът на Пентагона: Не съм сигурен, че вярвам на това, което руснаците казват"}
{"url": "https://www.faktor.bg/bg/articles/shefat-na-kpkonpi-obvini-btv-che-mu-spretnali-aktivno-meropriyatie", "text": "Председателят на КПКОНПИ Пламен Георгиев разпространи отворено писмо до btv и медиите, с които обвинява телевизията, че е извършила груба манипулация. Снощи телевизията излъчи репортаж, в който твърдеше, че има разминаване между подадената имотна декларация и реалните владения на Георгиев. \"Напълно съм наясно, както с причините, така и с истинските автори на това активно мероприятие. През последните години ръководената от мен Комисия постигна съществени резултати в противодействието на корупцията и отнемане на незаконно придобито имущество. Бяха отнети и запорирани имоти с недоказан произход за милиарди лева, което неминуемо засегна интересите на много хора. И ответната реакция на засегнатите не закъсня. Извършената срещу мен медийна манипулация е част от тази ответна реакция, организирана от обвиняеми и подсъдими лица, чието имущество е блокирано от Комисията, но които продължават да имат силно влияние и възможности за въздействие в телевизионните медиии да контролират неправителствени организации\", написа Георгиев. \"Колкото до твърденията на т.н. „Антикорупционен“ фонд, че не съм декларирал като лична собственост плоския покрив на сградата, в която живея, както и опитът изкуствено създаденият казус с моя апартамент да бъде пришит към имотните скандали от последните дни, намирам същите за крайно тенденциозни. Представителката на фонда Лора Георгиева, коментираща осъществената от мен сделка в предаването, явно има добри математически способности, поне при изчисляването на „пазарните“ цени на имотите. Предвид твърдението й, че реалната пазарна цена на закупения и заплатен от мен апартамент не била 293 хиляди лева, а 670 хиляди лева, заявявам напълно сериозно, че съм готов веднага да й продам апартамента на тази „реална“ според нея цена. А сега някои факти за непредубедените наблюдатели: С нот.акт за покупко-продажба на недвижим имот No 193 от 26.04.2017 г. Пламен Георгиев и съпругата му са придобили собствеността върху апартамент, находящ се гр. София, ул. проф. Георги Павлов No21 за сумата 150 000 евро, равняващи се на 293 374,50 лв., от които 103 874,50 лв. заплатени по банков път след изповядване на сделката, а остатъкът от 189 500 лв. заплатена чрез кредит, отпуснат от „Първа инвестиционна банка“ АД съгласно договор за банков кредит от 24.04.2017 г. Сумата 103 874,50 лв. има за произход продажба на собствен на продавача наследствен недвижим имот, находящ се в гр. София, ж.к. Люлин с площ от 103 кв. м., продаден за сумата от 129 084 лв. Във връзка с твърденията, че сделката е сключена за цена, значително по-ниска от данъчната оценка на имота в размер на 452 785,70 лв., следва да се има предвид, че тази сума според Удостоверение за данъчна оценка изх.No 7221014673/ 08.03.2017 г. на Столична община, ДОП, отдел ОП-Слатина, включва и оценката на „тераса на второниво“ на площ от 186,57 кв. на стойност 197479,70 лв. Въпросната тераса обаче не е част от жилището, а представлява тераса-покрив, която е обща част на сградата по смисъла на чл.38 от Закона за собствеността, поради което не е обект на индивидуални собственически права и не подлежи на деклариране от страна на етажните собственици. Константна е практиката на Върховния касационен съд, че покривът на сградата, вкл. и когато може да се ползва като терасата на едно от жилищата, се включва в общите части на сградата, при което наличието на достъп до него само от един от обектите не променя тази му характеристика /Решение No 75 от 26.02.2010 г. по гр.д. No 395/ 2009 г. на 2 г.о., Решение No 220 от 18.10.2013 г. по гр.д.No 2922/ 2013 г. на 1 г.о., Решение No 54 от 18.05.2018 г. по гр.д. No 1493/ 2017 г. на 1 г.о./. На това основание е очевидно, че припадащите се на терасата-покрив 197 449,70 лв. следва да бъдат приспаднати от данъчната оценка на обекта. При това положение данъчната оценка на имота, представляваща сбора от оценките на елементите, формиращи придобитото жилище, всъщност е 255306 лв., т.е. значително по-малка от договорената и заплатена продажна цена в размер на 293374,50 лв. Това е цената, върху която са заплатени дължимите за прехвърлянето данъци и такси, съгласно чл.46, ал.2, т.1 от Закона за местните данъци и такси. Колкото до придобитите през 2012 г. недвижими имоти /апартамент с две подземни паркоместа, закупен с Нот.акт No 195 от 09.07.2012 г./ и подземно паркомясто /закупено с Нот.акт No 166 от 07.10.2014 г./, моля да се има предвид, както следва:Цената, заплатена от купувачите по първата сделка, е в размер на левовата равностойност на 106 000 евро, т.е. 207317,98 лв. Данъчната оценка на обектите е в общ размер не на 264 310,30 лв., колкото по неизвестни за мен причини е посочено в нотариалния акт, а 165 192,70 лв. /според Удостоверение за данъчна оценка ДСЛ19-ГР94-10/28.03.2019г., при което е очевидно, че уговорената и заплатена продажна цена е в размер, значително по-голям от данъчната оценка.Следва да се има предвид също така, че според законодателството към момента на сключване на сделките от 2012 г. и 2014 г. паркоместата не бяха възприети като годен обект на право на собственост, при което гражданите заплащаха за такива на собствен риск, за да обезпечат нуждата си за паркиране на собствените си моторни превозни средства. Едва с промените в Закона за устройство на територията /ДВ, бр.101 от 2015 г./ беше създадена нова ал.4 на чл.37 от ЗУТ, според която в сграда в режим на етажна собственост необходимите места за паркиране се осигуряват с инвестиционния проект, вкл. чрез предвиждане на отделни места за паркиране със статут не на самостоятелни обекти, а на принадлежност към съответните самостоятелни обекти в сградата /т.3/. Следователно, към онзи момент по принцип би било оправдано закупуване на паркоместа на цена, по-малка от данъчната им оценка, тъй като от формално правна гледна точка такива договори са имали невъзможен предмет. Както стана ясно обаче, за предмета на сделката от 2012 г., включващ апартамент и 2 бр. паркоместа, съм заплатил цена, значително надхвърляща данъчната оценка на обектите\", завършва Пламен Георгиев.", "date": "2019.03.28", "title": "Шефът на КПКОНПИ обвини  btv, че му спретнали активно мероприятие"}
{"url": "https://www.faktor.bg/bg/articles/ivan-geshev-nyama-da-uchastvam-v-sastezanieto-za-glaven-prokuror", "text": "Нямам намерение, дори да бъда издигнат да участвам, в състезанието за главен прокурор. Това каза пред журналисти зам. главният прокурор Иван Гешев, предаде „Фокус“.  „Дори да бъда предложен, имам лични основания, които към този момент ме карат да кажа категорично, че към този момент не бих участвал“, заяви той. Попитан дали решението му е само към момента, Гешев коментира:  „Животът е колело, утре може да падне комета и да ни няма“. „Нещата предвид предстоящите политически избори и избора на главен прокурор започнаха да стават кални. Може би, така е по целия свят. Започват да се атакуват всякакви магистрати“, посочи зам. главният прокурор. „Лично аз нямам желание да участвам в тези кални процеси“, подчерта той. „Наблюдавам с интерес политическото противоборство. Как определени сегменти от една партия се опитват да завладеят друга. Наблюдавам как извънпарламентарни образувания се опитват да унищожат специализираните структури и прокуратурата“, посочи Иван Гешев.  В отговор на въпрос дали прокуратурата ще разследва председателя на КПКОНПИ Пламен Георгиев заради медийни твърдения, че е допуснал нарушения при декларирането на имуществото си, Гешев коментира: „Не съм запознат с конкретната ситуация. Предполагам, че ще се запозная, ако е от компетентността на Специализираната прокуратура“.", "date": "2019.03.28", "title": "Иван Гешев: Няма да участвам, в състезанието за главен прокурор"}
{"url": "https://www.faktor.bg/bg/articles/direktorat-na-gdbop-pochti-vseki-den-izvarshvame-operatsiya", "text": "Дейността на ГДБОП се засилва с всяка изминала година. За три години служителите ни постигнаха възходящи резултати. Постигнатите резултати са изключително високи за нас. Приоритет за службата продължава да бъде противодействието на тероризма, корупцията и контрабандата и се стремим ежедневно да го показваме. Това заяви директорът на ГДБОП - главен комисар Ивайло Спиридонов, по време на представянето на годишния анализ на дейността на ГДБОП за изминалата година. Той припомни, че през 2015 г. дирекцията бе възстановена към структурата на МВР и добави, че е станало ясно, че едно неадекватно политическо решение може да доведе до това обществеността да има много по-големи претенции към една структура. „Пет дни в седмицата ние провеждаме по една операция. Това показва, че почти всеки ден служителите на ГДБОП извършват операция, която решава голям проблем в страната. Това се дължи на активизирането на криминогенните структури в целия свят“, посочи Спиридонов. Вътрешният министър Младен Маринов каза, че оценката на дейността на службата е положителна. „В ГДБОП няма по-маловажни линии, така е структурирана дирекцията, че дейността й пряко влияе върху сигурността и финансово-кредитната система на държавата. Има подобряване в качеството на дейността през последните три години по всички линии в ГДБОП. Дирекцията има изградения необходимия агентурен апарат. Развитие и все по-често прилагане на метода на служители под прикритие, както и развитието на сектор „Киберсигурност“. Това е сектор, който много бързо се развива. Важно е да има бърз и сигурен обмен на информация между партньорските служби в тази насока, както и да продължим да обменяме добри практики със САЩ“, каза той. Ивайло Спиридонов коментира и проблемите, които има ГДБОП. „Основният движещ фактор в службата е човешкият ресурс. Изключително трудно е да се намери качествен персонал, който да работи активно. В ГДБОП се обявяват рядко конкурси, тъй като ни трябват хора със специфични умения. Обикновено взимаме кадри от МВР. Кандидатите, които се явяват обаче, са на незадоволително интелектуално ниво. Има и външни хора, които правят запитвания за работа, след като са видели дадена операция в медиите“. „Условията, в които работят служителите на ГДБОП, са с една степен от условията в една областна дирекция на МВР“, подчерта Спиридонов.", "date": "2019.03.28", "title": "Всеки ден операция на ГДБОП заради активизирането на криминогенните структури в целия свят"}
{"url": "https://www.faktor.bg/bg/articles/kevr-reshava-dnes-s-kolko-shte-skacha-tsenata-na-prirodniya-gaz-ot-1-april", "text": "Комисията за енергийно и водно регулиране взима окончателно решение за цената на природния газ от 1 април. Ако комисията одобри поскъпване, то няма да се отрази на цените на парно и топла вода, тъй като увеличението ще е под 5%. \"Булгаргаз\" ЕАД поиска увеличение на цената на синьото гориво с 0,82 на сто, защото на международните пазари се е повишила цената на петрола от 62 на 67 долара за барел /един барел е близо 159 литра/, съобщиха от дружеството.", "date": "2019.03.28", "title": "КЕВР решава днес с колко ще скача цената на природния газ от 1 април"}
{"url": "https://www.faktor.bg/bg/articles/neodachnitsi-grabna-ikar-za-nay-dobar-spektakal", "text": "В Народния театър Иван Вазов\" бяха раздадени годишните награди за театрални постижения \"Икар\". За първи път Съюзът на артистите в България връчи специално отличие за изключителен принос към музиката и културата. С него беше отличена голямата българска певица Лили Иванова, която изпълни и песен, специално написана за празника. В най-дългоочакваните категории за главни роли призовете взеха Боян Арсов за ролята му на Сехизмундо в \"Животът е сън\", с което и режисьорът Дина Маркова взе награда за дебют, а Ива Тодорова взе статуетките за главна женска роля и драматургичен текст с моноспектакъла и - \"Приятно ми е, Ива\". Постановката \"NeoДачници\" на режисьора Иван Пантелеев грабна приза за спектакъл, а писателят Стефан Цанев беше отличен с награда за изключителен принос към българския театър.", "date": "2019.03.28", "title": "\"NeoДачници\" грабна \"Икар\" за най-добър спектакъл, Стефан Цанев - за изключителен принос към театъра"}
{"url": "https://www.faktor.bg/bg/articles/kultura/sar-maykal-keyn-poluchi-nagrada-za-tsyalosten-prinos-kam-kinoto", "text": "Актьорите Идрис Елба и Рупърт Евърет са сред отличниците на състоялата се в Лондон церемония за британските Национални филмови награди, съобщи Контактмюзик. Дебютът зад камера с криминалната драма \"Yardie\" по едноименния роман на Виктор Хедли донесе на Идрис Елба приза за най-добър режисьор. Продукцията беше отличена и в категорията за най-добра британска драма. Призовете за най-добър актьор и най-добра актриса бяха присъдени съответно на Рупърт Евърет за \"Щастливият принц\" и Софи Кенеди за \"Подчини се\". ​В категорията за най-добър международен филм наградата спечели \"Черната пантера\".  Отличието за най-добра анимация отиде при \"Шерлок Гномс\". На церемонията в \"Порчестър хол\" с награда за цялостен принос към игралното кино беше удостоен сър Майкъл Кейн, чиято кариера продължава близо 70 години. Кейн е познат с ролите си в продукции като \"Алфи\", \"Гамбит\", \"Италианска афера\", \"Хванете Картър\", \"Човекът, който искаше да бъде крал\", \"Батман в началото\", \"Престиж\", \"Черният рицар\", \"Генезис\", \"Черният рицар: Възраждане\", \"Зрителна измама\", \"Зрителна измама 2\". Сред многобройните му отличия са две награди Оскар за най-добър актьор в поддържаща роля - за \"Хана и нейните сестри\" и \"Правилата на дома\".", "date": "2019.03.28", "title": "Сър Майкъл Кейн получи награда за цялостен принос към киното"}
{"url": "https://www.faktor.bg/bg/articles/boyko-borisov-startira-li-interkonektorat-balgariya-gartsiya-mozhe-da-iznasyame-gaz", "text": "„В момента върви важен геостратегически процес относно средиземноморския проект за газ от Кипър, Египет Израел. Интерконекторът България-Гърция е важно да се стартира и да почне да се строи. В един момент не само, че може България да е 100% независим в доставките на газ, а да е и продавач и следващите колеги да печелят от това“, заяви премиерът Бойко Борисов на пресконференция в централата на ГЕРБ.  Той отговори на журналистически въпрос за апартамента, който съпругата на Лозан Панов си е купила на ниски цени. „Една седмица малко ли беше или сега искате да ме вкарате да коментирам дали Лозан Панов, дали кой беше“, заяви министър-председателят, който даде тон за работСта в края на пресконференцията.   Той коментира имотите на Вежди Рашидов. „Той има фирма за търговия и си купува апартаменти и си ги препродава. Това му е бизнесът. Считам, че всеки един трябва да си погледне неговата къщичка – независимо коя, всички ги обичам, но когато има подобен скандал, трябва веднага да се поеме отговорност. Ние понесохме на всички нива по най-тежкия начин. Ако си мислите, че на мен това ми е доставило удоволствие и ми е приятно, като чета ГЕРБ как щял да се цепи и как едни щели да ходят с Цветанов, други с еди какво си – никога не е стоял пред нас този въпрос. Факт е, че остана много неприятно впечатление в обществото. Отново демонстрирахме, че когато имаме проблем, носим отговорност“, коментира Борисов и добави, че винаги се е плашил от приятелите и затова винаги е казвал, че няма приятели“, каза премиерът. Владимир Кисьов от СДС, който седеше до премиера на пресконференцията, се пошегува: „Само аз“. Борисов отговори: „Затова не искаш да се кандидатираш за евродепутат, за да си запазим приятелството“.", "date": "2019.03.28", "title": "Бойко Борисов: Стартира ли интерконекторът \"България-Гърция\", може и да продаваме газ"}
{"url": "https://www.faktor.bg/bg/articles/tri-konsortsiuma-se-boryat-da-stroyat-prodalzhenieto-na-turski-potok-v-balgariya", "text": "Три консорциума се конкурират за правото да построят продължаването на \"Турския поток\" в България, съобщава  eadaily.com. Те включват компании от Италия, Германия, Унгария, Саудитска Арабия и разбира се Русия. Въпреки това, търгът бе отложен с още един месец поради пропуски на самите участници. Но шансовете почти 500-километров газопровод до границата със Сърбия да бъде изграден и пуснат в експлоатация до 1 януари 2020 г., намаляват. \"Булгартрансгаз\" публикува протокол на Тръжната комисия от търг за разширяване на инфраструктурата за транспортиране на газ до границата със Сърбия. Става дума за закупуване на необходимите материали и изграждането на 474-километров газопровод и компресорни станции, което трябва да приключи до 1 януари 2020 година. Самият търг трябваше да бъде финализиран на 6 февруари. Победителят обаче все още не е избран.  В началото бе подадена жалба от българското АД \"Атоменергоремонт\", който пожела да участва в конкурса, но Комисията за защита на конкуренцията отказа. След това бе обещано, че победителят в конкурса ще бъде обявен на 6 март. Сега състезанието беше забавено от участниците, които вече бяха допуснати до търга. Според \"Булгартрансгаз\" никой от тях не е предоставил информация за подизпълнители, които ще участват в закупуването на материали.  Затова на 14 март операторът на българската газопреносна система обяви, че участниците разполагат с 5 дни, за да представят необходимите документи. Вече са минали 11 дни, но „Булгартрансгаз“ все още мълчи. По време на подготовката на материалите операторът на българската ГТС не отговори на искането на Eadaily. Кои са консормциумите, мераклии да изграждат продължението на \"Турски поток\" на територията на България:  Първият е \"Развитие и разширяване на газа в България” (GDEB) се състои от италианската компания Bonatti SPA, немската SPA Max Max Streicher и българското дъщерно дружество на базираната в Люксембург Completions Development Sàrl. Първите две компании са големи и добре познати играчи в проектирането и изграждането на петролопроводи и газопроводи. Bonatti, например, участва в разработването на гигантското офшорно поле Zohr в Средиземно море и изграждането на газопровода Nel, който е продължение на Nord Stream. Сега италианците са заети по Транс-Адриатическия тръбопровод и в продължение на брега на Северния поток 2 в Германия, Еугал. Компанията SPA Max Max Streicher от своя страна изгражда газопроводи във Франция, Германия, Австрия и Италия. Сега участва в реализацията на междудържавния проект Гърция и България. Трета страна към консорциума GDEB - Completions Development Sàrl. Според базата данни Editus.lu, дружеството с регистриран капитал от 5 милиона евро е регистрирано през 2014 г. в Люксембург и в нега работят до 10 души. В същото време, Completions Development S. a rl, очевидно, е свързан с TMK - металургична компания на Дмитрий Пумпиянски. По-рано РБК съобщи, че \"Газпром\" торпедира строителството, а източници на агенцията заявиха, че договорът с българската страна е на стойност 1,4 млрд. евро, които ще бъдат получени от ТМК. ТМК ще снабдява проекта с тръби и твърди, че е сключил договор за строителни работи с австрийската Strabag. Представител на ТМК заяви пред РБК, че компанията няма да участва в строителния проект на българския участък на Турския поток, но обмисля възможността за участие в търга на \"Булгартрансгаз\". Данните на \"Блумбърг\" говорят за връзката SPA Max Max Streicher и ТМК: настоящият вицепрезидент на ТМК Владимир Шматович работи в Completions Development S. a rl . Освен това, според българското издание „Днес“, ръководителят на българското дъщерно дружество на Complementions Development Sаrl. е Андрю Пархомчук . През 2017 г. ТМК го споменава като заместник-генерален директор. Любопитно е, че люксембургската компания има представителство в Сърбия, където ще бъде изградено продължаването на \"Турския поток\". Конкуренти на консорциума GDEB са Асоциацията на дружествата Fovallkozo Zrt и KVV Kivitelezo Zrt., които са част от унгарската промишлена група ОТ Industries. Тя е един от ключовите играчи в петролната, газовата и химическата промишленост в Централна и Източна Европа.", "date": "2019.03.28", "title": "Три консорциума се борят да строят продължението на \"Турски поток\" през България"}
{"url": "https://www.faktor.bg/bg/articles/ikonomika/imoti/ivan-velkov-predlozheniyata-ni-sa-za-profesionalizatsiya-a-ne-za-litsenzirane-na-domoupravitelite", "text": "Лицензиране и регистър на домоуправителите - това е едно от предложенията, постъпили в рамките на общественото обсъждане за промени в Закона за управление на етажната собственост. Част от участниците в дискусията се усъмниха, че промените се правят в полза на професионалните домоуправители. Други са на мнение, че по този начин ще се подобри управлението на етажната собственост и ще се сложи край на междусъседските войни. Според хората цялата процедура по лицензиране, регистрация и обучение би отказала домоуправителите, живеещи в същия вход, а промените ще са в полза на фирмите. Пред БНР Иван Велков - зам.-председател на Столичния общински съвет и председател на УС на Българската фасилити мениджмънт асоциация, чиято дейност е насочена към професионалното управление на сгради, посочи, че над 60% от населението обитава сгради с етажна собственост. Този процент всеки месец нараства. Според него е необходима много сериозна реорганизация на взаимоотношенията на хората, които имат отношение в процеса. „Основна част от нашите предложения са по-скоро за професионализация, а не за лицензиране на конкретни хора или компании. Принципите за регулация и саморегулация не е задължително да включват някакъв абстрактен орган, който допълнително да казва „да“ или „не“. Има чисто пазарни принципи, които бихме могли да използваме. Ползата от това да изнесеш конфликтни теми, свързани със събиране на суми, плащане на комунални разходи, подобрение на сградата и околното пространство, биха могли да се правят от някой, който има и желанието, и възможностите да го прави. По начина, по който в момента законът регламентира това, този, който е избран от етажната собственост за домоуправител автоматично е натоварен със задължения и много малко права“. Според Велков лицензирането не може да реши какъвто и да било проблем. В момента законът не отговаря на въпроса какво правим със злоупотребите, категоричен е той. Затова предложенията на асоциацията са в посока на засилване на контрола на институциите в начина, по който се организира дейността. Големият проблем в България са двойните стандарти, категоричен е Велков във връзка със скандала „Апартаментгейт“. „Експертният разговор по темата отстъпи на замерянето с цифри и факти, които не винаги дават обективна картина. Начинът, по който някои хора получават по-добри условия в преговорни процеси, е част от пазарната икономика“, изказа мнение той.", "date": "2019.03.28", "title": "Как да се спрат междусъседските войни"}
{"url": "https://www.faktor.bg/bg/articles/emil-radev-nov-evropeyski-zakon-slaga-kray-na-vechnite-dlazhnitsi", "text": "По предложение на българския евродепутат от ГЕРБ/ЕНП Емил Радев, нова европейска директива препоръчва в най-кратки срокове държавите-членки да започнат да прилагат разпоредбите за опрощаване на дългове не само по отношение на предприемачите, но и на физическите лица-потребители. Това съобщиха от пресцентъра на ПП ГЕРБ. Препоръката залегна в окончателния текст на приетата от Европейския парламент директива относно повишаване на ефективността на процедурите за преструктуриране, несъстоятелност и опрощаване на задължения.  „Свръхзадлъжнялостта на потребителите е въпрос, който поражда сериозни икономически и социални тревоги. Целта на новата директива е да дадем втори шанс на предприемачите чрез опрощаването на дълговете им. Така ще се премахнат вечните длъжници, ще се намали размерът на необслужваните кредити в счетоводните баланси на банките и ще се предотврати натрупването на такива кредити в бъдеще. За да бъде постигнато това обаче, е изключително важно правилата за опрощаване на задължения да се прилагат и към потребителите”, заяви Емил Радев по време на провелите се дебати в пленарната зала на Европейския парламент. Евродепутатът работи от години за премахването на т.нар. „вечни длъжници“ и въвеждането на личния фалит в българското законодателство. В рамките на българското председателство на Съвета на ЕС той организира във Варна една от най-големите международни конференции по темата. Във форума бяха обсъдени практиките в различните държави-членки, свързани с опрощаване на дългове на физически лица, както и възможностите за въвеждане на разпоредби относно потребителската несъстоятелност в националните законодателства. „1,7 млн. души годишно губят работните си места в резултат от фалит на дружества в ЕС. С директивата ще се въведат ключови принципи относно превантивното преструктуриране, така че да се увеличат възможностите за дружествата, изпитващи финансови затруднения, да се преструктурират на ранен етап и да се предотврати обявяването на фалит и съкращаването на персонал. Новият европейски закон ще направи процедурите в целия ЕС по-ефективни и ще гарантира, че предприемачите получават втори шанс да започнат нов бизнес след обявяването на фалит”, обясни още Радев, като подчерта ползата от новите правила за малките и средни предприятия. Българският евродепутат определи директивата като значителен напредък. „От години настоявам да се въведе опрощаване на дълговете на потребителите. България остана единствената държава-членка, която няма механизъм за освобождаване от дълг на физическите лица. Вярвам, че с приемането на новото европейско законодателство това положение ще бъде променено”, коментира Радев. След като директивата бъде публикувана в Официалния вестник на ЕС, държавите-членки ще разполагат с максимум 3 години, за да въведат новите правила в националното си законодателство.", "date": "2019.03.28", "title": "Емил Радев: Нов европейски закон слага край на „вечните длъжници”"}
{"url": "https://www.faktor.bg/bg/articles/cheshka-mediya-evrohold-mozhe-da-igra-s-inerkom-v-sdelkata-za-chez", "text": "Публичният холдинг \"Еврохолд\" може да участва в сделката за активите на ЧЕЗ в България заедно с компанията на Гинка Върбакова \"Инерком\" и да използва вече подписания от нея предварителен договор за сделка. Това пише днес чешкото издание \"Лидове новини\", като то се позовава на свои източници, съобщава economic.bg. Безкрайната сага за това как ЧЕЗ ще продаде своя бизнес в България навлиза в следваща фаза, отбелязва \"Лидове новини\". Държавният чешки енергиен гигант вече обяви, че нов купувач се интересува от българските му активи. Той е третият потенциален купувач след офертата на „Инерком” и индийската \"Индиа пауър\". Сделката с \"Инерком\" обаче не бе одобрена от българските регулатори и компанията подаде жалба във Върховния административен съд (ВАС), но съдът все още не е излязъл с решение. Следващото заседание е насрочено за май - така че дружеството на Гинка Върбакова не е изхвърлено все още от надпреварата. Според три независими източника на чешкия вестник (собственост на премиера Андрей Бабиш) в Прага и София този нов трети кандидат ще е българската финансова група \"Еврохолд\". Пред Economic.bg от ЧЕЗ нито са потвърдили, нито са изключили тази възможност. \"Имаме споразумения за конфиденциалност с всички, които се интересуват от нашите български активи, така че не можем да коментираме конкретни подробности на този етап. Само след получаване на обвързващите оферти ще бъде ясно как ще продължи да се развива процесът по продажбата\", да отговорили от чешкото дружество. Един от основните въпроси е от къде и от кого \"Еврохолд\" би могла да получи пари за сделката. Първоначалният участник - \"Инерком\", предложи 355 млн. евро за българския си бизнес. Въпреки това компанията е малко известна и съмненията за финансиранете на сделката предизвикаха много смут и малко политическо напрежение в България, припомня \"Лидове\". Групата \"Еврохолд\" е по-утвърдена на българския пазар. Тя обаче няма опит в областта на енергетиката и се занимава със застраховане, финансови услуги, лизинг и продажби на автомобили. Акциите ѝ се търгуват на Българската фондова борса. В България обаче има много спекулации кой ще бъде истинският \"финансист\" на сделката. Най-често се чува името на руската банка ВТБ, която има представителство в София, управлявано от бившия финансов министър Милен Велчев. Финансовият \"вятър от Изтока\" няма да е от полза за икономиката, пише чешкият вестник. Втората по големина банка в Русия се ръководи от Андрей Костин, който е в американския санкционен списък срещу руските олигарси, тясно свързани с Кремъл. Reuters съобщи миналия април, че Костин е един от 24-те финансисти, близки до руския президент Владимир Путин. Именно руската държавна банка ВТБ беше спрягана и като източника на финансиране на дружеството на Гинка Върбакова \"Инерком\". От ЧЕЗ не са отговорили на въпросите на \"Лидове новини\" за финансирането от руската банка. Говорителят на \"Еврохолд\" Милена Стоянова не знаела за сътрудничество с ВТБ. От руската банка също не са отговорили на запитванията на вестника.", "date": "2019.03.28", "title": "Чешка медия: \"Еврохолд\" може да играе с \"Инерком\" в сделката за ЧЕЗ"}
{"url": "https://www.faktor.bg/bg/articles/bsp-pak-nedovolna-ostavkite-v-gerb-obsluzhvat-edin-chovek-i-tova-e-boyko-borisov", "text": "От \"Позитано\" 20 се обадиха с коментар по повод рокадите в ГЕРБ, след втори ден мълчание. Според социалистите оставката на Цветанов не е морален акт, а политически фалш, защото той напускал парламента, за да остане във властта, предаде Канал 3. Това заяви Крум Зарков от името на партийното ръководство. Освен това допълни, че оставките в ГЕРБ обслужват един човек и това е Бойко Борисов. Даниела Дариткова пък била верен последовател на Цветанов и затова коалиционните партньори на управляващата партия били спокойни, че линията ще се запази. \"Те знаят много добре, че нещо уж се променя, за да остане същото\", коментира Зарков. БСП отново се обяви за предсрочни избори. \"Вместо фалшиви оставки, искаме реална отговорност. Вместо завладяна държава, искаме реална парламентарна демокрация\", обясни исканията на БСП Зарков. Социалистите вече заявиха, че няма да се върнат за гласуването на ставката на Цветанов в пленарната зала.", "date": "2019.03.28", "title": "БСП пак недоволна: Оставките в ГЕРБ обслужват един човек и това е Борисов"}
{"url": "https://www.faktor.bg/bg/articles/kremal-nyama-da-pravim-voenni-bazi-vav-venetsuela", "text": "Разполагането на чуждестранни военни бази във Венецуела противоречи на законите на страната. Това заяви официалният представител на руското външно министерство Мария Захарова, коментирайки публикацията в интернет за предполагаемите планове за създаване на военна база на Руската федерация в тази страна, съобщава агенция TACC, цитирана от \"Фокус\". „Не съм виждала никакви дискусии по тази тема по отношение на нашите бази. Никога не съм чувала, че някой някъде обсъжда въпроса за отварянето на бази“, каза тя. Захарова припомни, че Русия и Венецуела развиват военно-техническо сътрудничество в рамките на съществуващите споразумения. Според нея руските специалисти „отидоха там само като част от осъществяването на военно-техническо сътрудничество“.  На 23 март вестник El Comercio съобщи за пристигането на летището в Каракас на самолети Ан-124 и Ил-62 с руски военни и 35 тона товари. Както по-късно каза представителят на опозиционния лидер на Венецуела Хуан Гуайдо Умберто Калдерон Берти, пристигането на самолети от Русия с военнослужещи и товари във Венецуела е първата стъпка към появата на руски военни бази на територията на Боливарската република.", "date": "2019.03.28", "title": "Кремъл: Няма да правим военни бази във Венецуела"}
{"url": "https://www.faktor.bg/bg/articles/rusiya-trenira-udar-po-rumanska-voenna-baza-na-50-km-ot-nas", "text": "“Руснаците симулират бомбардиране на румънската база Девеселу”, пише в. “Адевърул” по повод широкомащабно учение на руските въоръжени сили в Крим. Базата се намира в Южна Румъния на 50 км от границата с България. След като разположи в Крим ядрените бомбардировачи Ту-22, Москва продължава военните игри в Черно море, като доведе над 1500 военни, които извършват учения, пише румънският вестник. За маневрите са мобилизирани стотици самолети и военни хеликоптери, машини тип амфибия и друга техника. Според военни източници, цитирани от “Адевърул”, руската авиация провежда тренировки, целящи да ѝ осигурят възможно най-голям успех при евентуална атака срещу американския противоракетен щит, разположен в базата Девеселу в Южна Румъния. Казармата, в която е разположена американската част, била възпроизведена в реални размери от леки материали, за да може руските пилоти да се усъвършенстват при най-реални условия. Вестникът напомня, че руски официални представители “нееднократно са посочвали с пръст към Девеселу”, твърдейки, че противоракетният щит има нападателен потенциал – нещо, което многократно беше отричано от техните румънски и американски колеги. По същата тема в. “Ромъния либера” пише, че “Русия подготвя парашутисти, които да атакуват черноморските страни”, и подчертава, че най-уязвима при подобна атака би била Румъния. Изданието напомня, че членките на НАТО с излаз на Черно море са Турция, България и Румъния, но “Турция има специална връзка с Русия”, така че единствените черноморски страни, които може да бъдат визирани от подобна атака по море, остават Румъния и България. Тъй като Румъния е географски по-близо до Русия, тя е най-уязвимата в тази ситуация, сочи “Ромъния либера”. Според вестника Румъния има остарял морски флот, като почти всички военни кораби са “физически и морално амортизирани”, а планираната покупка на 4 нови мултифункционални корвети беше спряна в началото на тази година от министерството на отбраната. За осигуряването на териториалната защита на Румъния важен елемент остава присъствието на американските военни. Според съобщение на министъра на отбраната Габриел Леш над 500 военни от сухопътните сили на САЩ заедно с бойна техника са пристигнали този месец в Румъния и ще останат в страната 2 месеца. Шефът на НАТО Йенс Столтенберг заяви по време на посещение в Грузия, че пактът е засилил военното си присъствие в Черно море, включително в Румъния, като реакция срещу “агресивните” действия, предприети от Русия. (24 часа)", "date": "2019.03.28", "title": "Русия тренира удар по румънска военна база на 50 км от нас"}
{"url": "https://www.faktor.bg/bg/articles/korneliya-ninova-1-15", "text": "ГЕРБ постигнаха едно \"съвършенство\" корупцията вече да е заложена в закона. Нарушенията на правилата да са заложени в закона. Това заяви в ефира на Нова тв председателят на БСП Корнелия Нинова.   Малко по-рано в свое становище ГЕРБ атакува БСП заради Елена Йончева, като попита какъв е моралният прочит на издигането й за водач на листата за евродепутати, след като е с повдигнато обвинение за пране на пари в особено големи размери.  \"Всеки е свободен да коментира както си иска. Нашето мнение, е че законът трябва да е над всичко и да не е в услуга на една или друга партия\", коментира още Нинова.  \"Досега говорих за върховенство за закона, а това казва, че всеки е невинен до доказване на противното. Наказателната процедура нека се води. Не знам обаче дали ще се води. Елена Йончева не е била в управляващи сила, в периода, по който тя е обвиняема за едни пари. Цветанов е обвиняем за злоупотреба с власт\", коментира лидерът на БСП.  Кой е назначил проверки на фирмата \"Артекс\"? - Цветанов. Как КПКОНПИ разследва г-н Цветанов и други, след като самият председател е под съмнение за такива имотни сделки.   През 2004-та, когато придобих моя апартамент, не съм била в политиката. Много е важно дали си злоупотребяваш с власт. Оставките имат смисъл, ако променят нещо, но 10 години гледаме един и същи театър\", каза соцлидерът. \"Кога един политик ще влезе в затвора?\", попита Нинова.", "date": "2019.03.28", "title": "Корнелия Нинова като самата невинност: Когато придобих моя апартамент, не съм била в политиката"}
{"url": "https://www.faktor.bg/bg/articles/novini/balgariya/deputatite-reshiha-bez-karpi-palatki-i-karavani-varhu-dyunite", "text": "Парламентът прие на първо четене забрана за поставянето на плажни принадлежности и палатки, както и за преминаването, паркирането и престоя на пътни превозни средства върху подвижни, неподвижни и облесени дюни, освен в случаите на разрешено строителство. Промените, внесени от Министерския съвет, в Закона за устройството на Черноморското крайбрежие бяха одобрени единодушно с 97 гласа \"за\". Прецизирани са и административнонаказателните разпоредби на закона. Със законопроекта се създава възможност заповедите на министъра на туризма, с които се нарежда провеждането на търгове с тайно наддаване за отдаване под наем на обекти, изключителна държавна собственост, да подлежат на предварително изпълнение. Със законопроекта се създават два нови публични регистъра - на класифицираните морски плажове и на групираните морски плажове. В хода на дискусията беше обърнато внимание на необходимостта от прецизиране на дефинициите за пътни превозни средства и пресилената санкция за поставяне на плажни принадлежности върху дюните. Който в нарушение на закона постави плажни принадлежности или палатка върху подвижни (бели) дюни, неподвижни дюни с тревна растителност (сиви дюни) и облесени дюни, попадащи в границите на зона \"А\", зона \"Б\" или в урбанизираните територии на населените места след границите на зона \"А\", ако по друг закон не е предвидено по-тежко наказание, ще се наказва с глоба от 500 до 1000 лв. или с имуществена санкция от 1000 до 3000 лв., предвиждат измененията.  Който в нарушение на закона премине или спре пътно превозно средство за престой или за паркиране върху дюни, ще се наказва с глоба от 1000 до 3000 лв. или с имуществена санкция от 3000 до 5000 лв. Министърът на туризма Николина Ангелкова коментира, че този законопроект е бил близо две години на обществено обсъждане. Тя каза, че от ведомството ще подкрепят всички конструктивни предложения за максимално прецизиране на текстовете, така че да бъдат в интерес на обществото и предлагането на по-качествен продукт за летен туризъм.", "date": "2019.03.28", "title": "Депутатите решиха: Без кърпи, палатки и каравани върху дюните"}
{"url": "https://www.faktor.bg/bg/articles/novini/balgariya/d-daritkova-ne-znam-zashto-rakovodstovoto-na-bsp-ne-zashtitava-interesite-na-horata-glasuvali-za-tyah", "text": "\"Ще се стремя към диалогизма и консенсуса на г-н Цветанов, но в никакъв случай не мога да се меря с него\", заяви пред бТВ новият председател на ПГ на ГЕРБ Даниела Дариткова. Тя благодари на Бойко Борисов и на парламентарната група за предложението тя да ръководи ПГ на партията. \"Предизвикателствата ще са много, благодарна съм на колегите от ДПС, че се регистрираха днес в пленарна зала. Кворумът е важен и аз ще съм благодарна на всички национално отговорни колети, народни представители\", каза Дариткова. \"Всеки законопроект ще преминава през диалог с всички парламентарни групи. Смятам, че е възможно да се търси консенсус. Днес, например, представителите на всички парламентарни групи взеха отговорно решение за разсрочването на дълговете на мюфтийството. Вярвам, че и колегите от ОП разбраха, че така гарантираме да не навлизат чужди течения в нащите вероизповедания\", коментира тя. Дариткова призова БСП де върне в парламента. \"Ние търсим коректив в опозицията\", заяви Дариткова и добави, че опозицията представлява немалък процент от българските граждани и трябва да защитава интересите им. Не знам защо за ръководството на БСП това не е важно\", заяви Дариткова. \"Тази коориднирана атака не можеше да бъде оставена без реакция, въпреки, че нямаше доказателства за вина. Ние постъпихме така със съзнанието за морална отговорност. По този начин прекратихме всички инсинуации и вярвам, че ще излезем по-стабилни от тази криза\", коментира тя оставките в ГЕРБ.", "date": "2019.03.28", "title": "Д. Дариткова: Не знам защо ръководстовото на БСП не защитава интересите на хората гласували за тях"}
{"url": "https://www.faktor.bg/bg/articles/kremal-preigra-guaydo-podkopava-zakonovite-osnovi-na-venetsuelskata-darzhavnost", "text": "Русия призовава да бъде прекратена \"провокативната дейност на самозвания, така наречен временно изпълняващ длъжността президент на Венецуела Хуан Гуайдо\". \"Той подкопава законовите основи на венецуелската държавност\", заяви на редовния си брифинг говорителят на Руското министерство на външните работи Мария Захарова. Захарова беше категорична, че Русия подкрепя законната власт във Венецуела в лицето на президента Николас Мадуро. \"Във Венецуела няма никаква друга власт освен правителството на Николас Мадуро. Господин Гуайдо може да се провъзгласява за какъвто си иска. Тези случаи са описани и в историята, и в медицината. Господин Гуайдо няма никаква реална власт, независимо от това къде ходи съпругата му\", каза Захарова по повод вчерашното посещение във Вашингтон на Фабиана Розалес, която се срещна с президента на Съединените щати Доналд Тръмп и с вицепрезидента Майк Пенс. По време на срещата Тръмп заяви, че разглежда всички възможни варианти да принуди пристигналите в края на миналата седмица във Венецуела руски военни да напуснат страната. Пенс на свой ред призова Москва незабавно да прекрати подкрепата си за режима на Мадуро. Мария Захарова отговори задочно: \"Руските специалисти пристигнаха във Венецуела по силата на двустранното междуправителствено споразумение за военно-техническо сътрудничество. Никой не е отменял този документ. Русата страна нищо не е нарушила. Нито международни споразумения, нито вътрешното законодателство на Венецуела. Русия не променя баланса на силите в района. Русия не заплашва никого, за разлика от гражданите във Вашингтон, чиито заявления току-що цитирах\". ", "date": "2019.03.28", "title": "Кремъл преигра: Хуан Гуайдо подкопава законовите основи на венецуелската държавност"}
{"url": "https://www.faktor.bg/bg/articles/novini/svyat/smyanata-na-vremeto-shte-zasegne-razpisaniyata-na-29-vlaka", "text": "Предстоящата смяна на часовото време в нощта срещу неделя ще наложи промени във времепътуването на общо 29 влака. При преминаването от зимно към лятно часово време всички влакове, които се движат след 03.00 ч., ще генерират виртуално 60 минути закъснение в нощта между 30 и 31 март 2019 г., съобщиха от пресслужбата на БДЖ. Смяната на часовото време тази година ще засегне 11 бързи, един международен, 9 пътнически, както и 8 крайградски влака. Тези композиции ще се движат с коригирани разписания, тъй като при разминаването с други влакове в еднопътни участъци, се предизвикват промени и в техните разписания от порядъка на 10-15 мин. Поради тази причина няма да бъдат осъществени връзките на общо 8 влака, основно на пътуващите с нощните композиции, във възелни гари с влакове по други направления, които се движат в сутрешните часове в интервала между 05.00 ч.- 07.00 ч. Композициите, които ще се движат с коригирани разписания, пътуват по направленията основно на нощните влакове: София-Варна /през Горна Оряховица и Карлово/, Пловдив-Варна, София-Пловдив-Бургас, Повеляново-Добрич-Кардам, както и единични влакове Мездра-Видин, Самуил-Силистра, Самуил-Русе. Подробна информация за разписанията на влаковете клиентите на националния железопътен превозвач могат да получат от служителите на гишетата \"Информация\" и билетните каси в железопътните гари и бюра в страната или на националния информационен телефон 0700 10 200, посочват от БДЖ.", "date": "2019.03.28", "title": "Смяната на времето ще засегне разписанията на 29 влака"}
{"url": "https://www.faktor.bg/bg/articles/novini/svyat/protestirashti-ot-albanskata-opozitsiya-vlyazoha-v-sblasatsi-s-politsiyata", "text": "Протестиращи от албанската опозиция се опитаха да нахлуят в парламента, настоявайки за оставка на правителството и за предсрочни избори, предаде Асошиейтед прес. Хиляди демонстранти, водени от дясноцентристката Демократическа партия, използваха димни бомби и гранати. Протестиращите влязоха в сблъсъци с полицията, опитвайки да пробият кордона, охраняващ сградата на парламента, където се провежда заседание. Полицията се въздържа от използването на сълзотворен газ, какъвто използва при предишните протести. Опозиционните лидери и други представители направиха кратки изявления. Нашата най-голяма мисия е да свалим престъпното правителство, заяви лидерът на Демократическата партия Лулзим Баша, като призова всички албанци да се присъединят към протестите. На друго място в Тирана група демонстранти опитаха да осуетят плана за среща на холандски министър, намиращ се на посещение в Албания, с вътрешния министър на страната. Опозицията обвинява социалистическото правителство на премиера Еди Рама, че е корумпирано и свързано с организираната престъпност, което правителството отрича.", "date": "2019.03.28", "title": "Протестиращи от албанската опозиция влязоха в сблъсъци с полицията"}
{"url": "https://www.faktor.bg/bg/articles/novini/balgariya/d-glavchev-za-tsvetanov-da-poemesh-otgovornost-dori-kogato-nyamash-vina-vizhdayki-kakva-e-obshtestvenata-reaktsiya-e-moralen-akt", "text": "\"Спекулации са твърденията, че Даниела Дариткова ще бъде само проформа председател на парламентарната група\", заяви пред БНТ депутатът от ГЕРБ Димитър Главчев. \"При всички случаи ролята на г-н Цветанов в партията ще продължи да е голяма. Доста тежки решения бяха оставките и искам да кажа, че така постъпваме само ние в ГЕРБ и това е причината, заради, която българските граждани ни имат доверие\", коментира той. \"Да поемеш отговорност, дори когато нямаш вина, виждайки каква е обществената реакция, е морален акт\", каза още Главчев и припомни, че самият той е потсъпил по този начин. Според него, едно разследване ще покаже, че подобни случаи ще има с политици от всички политически сили, но единствено ГЕРБ поема моралната отговорност. \"Щетите са големи, но не са ни \"уцелили в сърцето. Показахме, че можем сами да лекуваме раните си\", заяви той. \"Няма конфликт, нито война на лобита в ГЕРБ\", увери Главчев.", "date": "2019.03.28", "title": "Д. Главчев за Цветанов: Да поемеш отговорност, дори когато нямаш вина, виждайки каква е обществената реакция, е морален акт"}
{"url": "https://www.faktor.bg/bg/articles/direktorkata-na-nap-sofiya-i-shefkata-na-komisiyata-po-hazarta-kandidatite-za-zam-predsedateli-na-kfn", "text": "За заместник-председатели на Комисията за финансов надзор са предложени Илияна Христова и Мария Филипова. Документите им са публикувани официално на сайта на Народното събрание. В мотивите си да предложи директора на НАП София Илияна Христова за ръководител на застрахователния надзор, новоизбраният председател на комисията Бойко Атанасов изтъква идеите й за бонус-малус системата.  Въпреки че целият трудов стаж на Илияна Христова е свързан с Националната агенция за приходите, Бойко Атанасов - бивш ръководител на приходното ведомство, я номинира за зам.-председател на Комисията за финансов надзор, отговорен за застрахователния сектор. Освен че намира за добри идеите й за комуникация по отношение на бонус-малус системата за \"Гражданска отговорност\", Атанасов посочва, че ще разчита на Христова за справяне с казуса \"Олимпик\". Мария Филипова в момента ръководи Комисията по хазарта. По образование е юрист, а опитът ѝ в различни институции - включително Българската банка за развитие и Министерството на финансите, е свързан само с административна дейност.", "date": "2019.03.28", "title": "Предлагат директорката на НАП София и шефката на Комисията по хазарта за зам.-председатели на КФН"}
{"url": "https://www.faktor.bg/bg/articles/dnsk-stroezhat-na-sgradata-zlaten-vek-e-zakonen", "text": "Строежът на сградата \"Златен век\" в столичния квартал \"Лозенец\" е законен, тъй като има издадени строителни книжа. Това заяви на брифинг началникът на Дирекцията за национален строителен контрол арх. Иван Несторов във връзка със строежа на въпросната сграда на ул. \"Златен рог\". ,,С всяко допълване на разрешението за строеж се увеличава и срокът за строеж. Това е и практиката, която защитава в такива случаи Върховният административен съд. Лично аз не мога да тълкувам закона, но именно Върховният административен съд е този, който налага практика при вземане на решения при различните казуси. Той вече се е произнесъл по няколко такива казуси'', обясни още арх. Несторов.", "date": "2019.03.28", "title": "ДНСК: Строежът на сградата \"Златен век\" е законен"}
{"url": "https://www.faktor.bg/bg/articles/kevr-reshi-tokat-parnoto-i-toplata-voda-nyama-da-poskapvat-do-kraya-na-yuni", "text": "Комисията за енергийно и водно регулиране утвърди нова цена на природния газ за второто тримесечие на годината. Тя е с 0,83% по-висока и при това положение няма да се отрази на сметките за парно, топла вода и ток, посочиха от регулатора. Утвърдената от Комисията цена на природния газ за второто тримесечие е в размер на 45,17 лв./MWh лв. (без акциз и ДДС). За битовите и за стопанските потребители, ползващи природен газ, реалното увеличение ще бъде около 0,5%, тъй като останалите компоненти, формиращи цената на услугата – цена за достъп, пренос, разпределение и снабдяване, не се променят. Тъй като промяната е под 5 на сто, тя няма да се отрази на сметките за парно и топла вода. Без промяна остават и цените на електрическата енергия за битовите и небитовите потребители на регулиран пазар. Цената на синьото гориво расте трето поредно тримесечие, като тази пролет е найниското увеличение. От октомври досега цената на природния газ е скочила общо с близо 18 на сто. Следващата корекция на цената може да дойде през лятото.", "date": "2019.03.28", "title": "КЕВР реши: Токът, парното и топлата вода няма да поскъпват до края на юни"}
{"url": "https://www.faktor.bg/bg/articles/tri-dni-lekari-si-podhvarlyat-21-godishen-patsient-s-infarkt", "text": "Младеж на 21 години с инфаркт е спасен от лекарите в областната болница във Велико Търново, след като 3 дни различни други медици си го прехвърляли един на друг. Пациентът е от Полски Тръмбеш. Първо бил приет в местната спешна помощ, откъдето е препратен към спешното във Велико Търново. Оттам е върнат към личния му лекар. Който пък го изпратил на преглед при невролог. Едва там специалистът се усъмнил, че проблемите на младежа може да са причинени от сърцето и го насочил към колегите си кардиолози, съобщава \"Монитор\". При направения обстоен преглед станало ясно, че пациентът е претърпял инфаркт и цели три дни не му е оказана навременна медицинска помощ. Според медиците причината за провокирания инфаркт бил стресът около предстоящ изпит, съчетан в комбинация с много кафета и цигари. Медиците твърдят, че подобен случай на пациент на такава възраст с инфаркт не са имали от доста години. Последният, за който си спомнят, е на младеж на 20 години.", "date": "2019.03.28", "title": "Три дни лекари си подхвърлят 21-годишен пациент с инфаркт"}
{"url": "https://www.faktor.bg/bg/articles/11-godishno-momiche-se-hvarli-ot-tretiya-etazh", "text": "11-годишно момиче скочи от 3-тия етаж на жилищна сграда в квартал „Захарна фабрика”, предаде Нова телевизия. Предполага се, че момичето се е опитало да се самоубие заради отношението на баща й. И двамата му родителите са откарани в Районно управление на полицията. Детето е транспортирано в \"Пирогов\". От лечебното заведение съобщиха, че състоянието на пострадалата е тежко. Настанена е в реанимация с множество травми.", "date": "2019.03.28", "title": "11-годишно момиче се хвърли от третия етаж"}
{"url": "https://www.faktor.bg/bg/articles/banev-pusna-zhalba-v-aresta-e-mrasno-yabalkite-sa-gnili-a-hranata-ima-gluten", "text": "Олигархът Николай Банев, който е зад решетките, пусна жалба до началника на Следствения арест. Това става ясно от пост на Банев в профила му във Фейсбук. В него той обяснява колко тежко се живее зад решетките: прозорците са оградени с вътрешна решетка, не позволяващи достъпа до тях, въздух и слънце били оскъдни в килията, страдал от алергия към праха, но големият проблем бил липсата на свежи плодове и зеленчуци, основната храна била пълна с глотен, турската тоалетна била непоносима, а карето за разходка - супер тясно. \"До Началника на Следствения Арест Жалба от Николай Йорданов Банев Ст. 04, к-я 17 Уважаеми г-н Началник, Пиша Ви по няколко повода, които съставляват сбор от нарушения на човешките ни права и са в разрез с европейските закони. 1.В килията грубо са нарушени поне няколко изисквания, свързани със здравето и живота на задържаните лица. -Прозорците са оградени с вътрешна решетка, не позволяваща достъпа до тях. Въздух и слънце са оскъдни в килията. Прозорците са с фолио и съвсем малко отваряеми. С първобитни приспособления, се извършва отварянето/ затварянето на прозорците, които често, са неработещи и са нефункционални.  Наслоената страшна мръсотия между решетките и прозорците, е предпоставка за множество болести. Мръсотията и фините прахови частици, не могат да се почистват – няма достъп до тях. Лично аз съм алергичен към мухъла и праха, наслоен зад вътрешната решетка и получавам перманентни пристъпи на давене и задух, застрашаващи живота ми.  -Пространството в килията не отговаря на изискванията на закона. Обстановката е като след апокалипсис: -Ръждиви и изпочупени рамки на леглата. -Падаща и мръсна мазилка по стените и тавана. Открита турска тоалетна, която няма нищо общо с хигиенните условия през 21-ви век. Без топла вода, без душ. Първобитни и страшни хигиени условия. -Т.нар. “престой на открито”, е подигравка с разходката на чист въздух. Карето е мръсно, тясно. Пуши се през цялото време. Няма място за движение. Покрито е с поликарбонат, който спира слънчевите лъчи. Арестантите търсят промъкващото се едва слънце между стените и поликарбоната и се нареждат като за разстрел до стените, където се отразява слънцето. -Помещенията за свиждане са тесни, мръсни и без въздух. С развалени или едва чуващи се телефони. Практически е невъзможно, когато в помещенията са трима арестанти, да се чуват ясно арестантите и техните посетители. -Храната е оскъдна, но големият проблем е абсолютната липса на свежи плодове и зеленчуци. Дори ябълките, които се получават два пъти през седмицата, са гнили. Основната храна е хляб и глутено-съдържащи ястия.  Аз многократно заявих, че съм алергичен към глутен. С пълна непоносимост към глутена. Но резултат никакъв. Вече, почти три месеца, съм лишен от хранителна пратка и практически съм на гладна диета. -Т.нар. лавка веднъж седмично предлага неполезни за здравето храни в много ограничен асортимент. И тук няма предлагане на свежи плодове и зеленчуци, което е в пълно нарушение с нормите на Световната Здравна Организация. За кратко, бяха включени сурови ядки и сушени плодове, но и те бяха спрени. Последната пратка с кисело мляко беше трагична. Млякото беше развалено и изхвърлено от всички арестанти. -Изключително опасна е практиката в килиите да има постоянна ротация на различни хора, преминали през лекарския кабинет с един, единствен въпрос: “Имаш ли някакви оплаквания?” и измерване на кръвното налягане. Какво се случва ако някой е болен от заразно заболяване като хепатит, СПИН и пр.? -Банята е два пъти седмично – крайно недостатъчно за липсата на топла вода в килиите. -Времето за телефонни разговори е ограничено до пет минути, които представляват разговори в реално време – не повече от 3-4 минути. И всичко това се случва със задържани лица, които имат нужда да менажират семейните си дела, работата си, бизнеса си. Говорим все пак за обвинени, а не за осъдени лица. Уважаеми г-н Началник, Зная, че ще оправдаете голяма част от моите констатации с “липсата на средства”. Защо тогава не разрешихте, както предложих, да закупя със свои средства, боя за килиите и други належащи пособия като пластмасови столове, маси и пр.? Предложението ми беше със собствен труд, задържаните лица да боядисат (поне да боядисат) килиите с водоразтворими бои. Или правилникът не го позволява? Едва ли правилника е адекватен на века, в който живеем. По-скоро, третира хигиенни и хуманни норми от отминали времена. Надявам се, че ще разгледате поне част от моите предложения. Лошата светлина в стаите (килиите), липсата на свеж въздух и слънце. Пространството, което е в разрез с европейските норми. Хигиенните условия, противоречащи на съвремието. Нездравословната храна. Всичко това не е сбор просто от влошаващи здравето на задържаните лица, а грубо нарушение на европейските закони и здравни норми. Надявам се, че ще разгледате моята жалба отговорно и ще предприемете необходимите мерки за привеждане на условията в следствения арест в съзвучие с изискванията на Европейския съюз\", завършва поста си бизнесменът.", "date": "2019.03.28", "title": "Банев пусна жалба: В ареста е мръсно, ябълките са гнили, в храната има глутен, към който съм алергичен"}
{"url": "https://www.faktor.bg/bg/articles/apelativniyat-sad-potvardi-8-godishnata-efektivna-prisada-na-uchenik-za-ubiystvoto-na-11-godishnata-nikol", "text": "Тричленен състав на Бургаския апелативен съд потвърди 8-годишната ефективна присъда на Иван Иванов за убийството на 11-годишната Никол Йончева, пише \"24 часа\". Две съдебни инстанции признаха 15-годишния ученик със специални образователни потребности за виновен в жестокото убийство, разтърсило цяла България. Малката Никол е заклана в асансьор на панелен блок в бургаския жк.\"Меден рудник\"  на  20 август, 2017 г. Нападайки момичето с нож, тийнейджърът забил острието в дясната част на врата му, прерязвайки сънната артерия.  Никол издъхнала в адски мъки от остра кръвозагуба. Съдебните инстанции приемат, че убийството е извършено срещу малолетно лице и по особено мъчителен за жертвата начин, като подсъдимият макар и непълнолетен е могъл да разбира свойството и значението на деянието и да ръководи постъпките си. Иван е осъден да плати 150 000 лв. кръвнина на майката на убитото момиченце. Решението на Апелативния съд може да бъде обжалвано пред ВКС.", "date": "2019.03.28", "title": "Апелативният съд потвърди 8-годишната ефективна присъда на ученик за убийството на 11-годишната Никол"}
{"url": "https://www.faktor.bg/bg/articles/ivan-geshev-s-podrobnosti-za-dneshnite-aktsii-v-kinteks-i-zavoda-na-arabadzhievi", "text": "Зам.-главният прокурор Иван Гешев даде  извънреден брифинг по повод  днешните акции на специализираната прокуратура. \"  В хода на инспекцията са констатирани нарушения и данни, които може би представляват състав на престъпление. Това беше причината за днешната акция в \"Кинтекс\". Знаете, че дружеството \"Кинтекс\" е държавно. То сключва сделки с държави като Индия, да кажем. Поръчките се изпълняват от български оръжейни производители. Те съвсем случайно изпълняват некачествено тези поръчки и съответно, да кажем Индия, иска неустойки, които се трупат на държавната фирма \"Кинтекс\". Сигурен съм, че това е съвсем случайно. Но самите оръжейни производители се възползват, защото произвеждат по-евтино всякакъв вид оръжие и така печелят. Утре ще се прецени дали ще има привлечен някой за обвиняем. Материята е сложна и не очаквайте незабавни резултати. В случая говорим за милиони. Няма да цитирам имена на тези оръжейни производители, защото не съм наблюдаващ прокурор и не съм съвсем запознат. Говорим за три фирми, които са произвеждали некачествено\", разкри Гешев. \"Последните два дена бях в съдебни заседания по делото КТБ. Не съм запознат достатъчно с данните относно Лозан Панов и не мога да коментирам неговата обвързаност с фирма \"Артекс\". Относно акцията \"Захарния комбинат\" в Пловдив говорим за претърсвания на седем адреса на лица, които са в периферията на организираната престъпна група от семейство Арабаджиеви. Иззети са много интересни документи за офшорки, иззети са и конфигурации. Към момента са привлечени като обвиняеми двама души. Техните престъпления са данъчни. Те не са членове на престъпната група, а по-скоро са изпълнявали заповеди на престъпната група организирана от Арабаджиеви. Не мога да кажа кога ще бъдат екстрадирани Арабджиеви от Испания. Говорим за държава от ЕС и предполагам, че ще отнеме 2-3 месеца. Нямам притеснения за тази процедура. Видяхте какво стана с Димитър Желязков, видяхте какво стана със семейство Баневи. Не се притеснявам\", категоричен беше Иван Гешев.", "date": "2019.03.28", "title": "Иван Гешев с подробности за днешните акции в \"Кинтекс\" и завода на Арабаджиеви"}
{"url": "https://www.faktor.bg/bg/articles/obshtestvo/ulitsata/ministerstvo-na-otbranata-vrashta-standartite-na-varshavskiya-dogovor-zapochva-zasileno-obuchenie-po-ruski", "text": "Под благовидния предлог повишаването на квалификацията на военнослужещите и цивилните служители през целия период на тяхната служба и в съответствие със задачите на въоръжените сили и \"План № 21-41-93/18.07.2018 г. за придобиване и повишаване на квалификацията във военните учебни заведения, Академия \"Г.С.Раковски\" разработи най-неочаквано курсове по руски език с намалена продължителност и различна интензивност. Това разкриха пред Faktor.bg източници от министерството на Красимир Каракачанов. Разработени са четири модула, всеки от по 120 часа за нива А1, А2, B1.1 и B1.2. В зависимост от броя на кандидатите за обучение, всички модули ще бъдат провеждани: интензивно, с продължителност четири учебни седмици (5 дена седмично по 6 учебни часа) и неинтензивно - с продължителност 10 учебни седмици, без откъсване от служебните задължения (три пъти в седмицата по 4 часа - сутрин или следобед). При сформиране на групи се предвижда пилотирането на курсовете да започне през месец април 2019 г.  Тези разяснителни подробности се съдържат в писмо на директора на дирекция \"Управление на човешките ресурси в отбраната\", което носи датата 15 март 2019 г., с рег. номер 21-41-93, и е адресирано до дирекциите на Министерството на отбраната.  Срокът за определяне на кандидатите за обучението по руски език в Министерството на отбраната е 29.03.2019 г.!  Впечатляващо е, че курсовете по руски са за служителите на Министерството на отбраната. Целта е повишаване на квалификацията на тези, които на стратегическо ниво трябва да работят за ефективното членство на България в НАТО.  Дали става въпрос само за запълване на часовете на преподаватели по руски език във Военна академия или замисълът е по-широк – част от хибридната война на Кремъл - трудно е все още да се отговори. Абсурдно и скандално е обаче натовска армия, която ще се превъоръжава със западна техника да се развива по стандартите и критериите на Варшавския договор.", "date": "2019.03.28", "title": "Министерство на отбраната връща стандартите на Варшавския договор – започва засилено обучение по руски"}
{"url": "https://www.faktor.bg/bg/articles/obshtestvo/zakon-i-red/zadarzhaha-piyan-shofyor-na-uchilishten-avtobus", "text": "Шофьор на училищен автобус, употребил алкохол и предоставил личната си карта на друг за даване на кръвна проба, е задържан в Районно управление на МВР-Етрополе. Това съобщиха от ОД на МВР-София.   Около 6.15 ч. вчера автопатрул на спрял за извършване на рутинна проверка училищен автобус, без пътници в него. Водачът бил тестван за употреба на алкохол, при което дрегерът отчел 0,86 промила. Униформените съставили акт на нарушителя и отнели свидетелството му за управление на МПС. На 52-годишния мъж бил издаден и талон за медицинско изследване на кръвта. Час по-късно в районното управление се получил сигнал от Филиала за спешна медицинска помощ в града, че при тях се е явил мъж, който дал кръвна проба по съставен акт, но при оформяне на документацията у медиците възникнало съмнение за разминаване на самоличността му с представената от него лична карта.   В момента на обаждането към полицията мъжът избягал. Полицейските служители реагирали незабавно и в рамките на броени минути установили извършителя. 38-годишният етрополец признал, че е използвал личната карта на своя съгражданин.   Водачът на автобуса е задържан с полицейска заповед за срок до 24 часа. По случая е регистрирана преписка за извършено престъпление.", "date": "2019.03.28", "title": "Задържаха пиян шофьор на училищен автобус"}
{"url": "https://www.faktor.bg/bg/articles/erdogan-kolebaniyata-na-obmenniya-kurs-sa-operatsiya-na-zapada-osobeno-na-sasht", "text": "Президентът на Турция обвини Запада, особено САЩ, че се опитват да направят нещата трудни за страната преди местните избори в неделя, съобщава турската Anadolu Agency. Колебанията на обменния курс са операция на Запада, особено на САЩ, каза Реджеп Тайип Ердоган в телевизионно интервю.  Такива опити за манипулиране на валутните курсове са политическа измама преди задаващите се местни избори, добави той.", "date": "2019.03.28", "title": "Ердоган: Колебанията на обменния курс са операция на Запада, особено на САЩ"}
{"url": "https://www.faktor.bg/bg/articles/bi-bi-si-plati-na-poroshenko-obezshtetenie-zaradi-nevyarna-informatsiya", "text": "Би Би Си съобщи днес, че е платила обезщетение на украинския президент Петро Порошенко заради статия, която некоректно твърди, че Киев платил 400 000 долара, за да осигури на държавния глава среща с американския му колега Доналд Тръмп. Порошенко, който се стреми към втори мандат на предстоящите на 31 март избори, бе завел съдебен иск срещу медията заради съобщението от миналия май. Според статията Киев платил тайно на бившия личен адвокат на Тръмп Майкъл Коен поне $400 000 за уреждане на среща в Белия дом през юни 2017 г. „Извиняваме се на г-н Порошенко за нанесени щети и се съгласихме да му изплатим обезщетение, да платим съдебните разходи и да участваме в съвместно становище в съда“, се казва в съобщението на Би Би Си. Размерът на обещаната сума не се съобщава. (БНР)", "date": "2019.03.28", "title": "Би Би Си плати на Порошенко обезщетение заради фалшива новина"}
{"url": "https://www.faktor.bg/bg/articles/novini/svyat/erdogan-kategorichen-sveta-sofiya-shte-bade-prevarnata-v-dzhamiya", "text": "Президентът на Турция Реджеп Ердоган обяви, че църквата Света София в Истанбул ще бъде превърната в джамия, съобщава турския телевизионен канал TRT World. \"Света София няма вече да бъде наричана музей, а джамия. Статутът ще бъде променен\", каза Ердоган в интервю, излъчено на живо. Турският президент отхвърли критиките към намерението му, които дойдоха от чужбина, като припомни мълчанието след атаката срещу джамията Ал-Акса в Ерусалим. \"Тези, които си мълчаха, когато Ал-Акса беше атакувана, потъпкана, със счупени прозорци, не могат да ми кажат какъв ще е статута на Света София\", каза Ердоган. Църквата Света София е определяна от историци като \"осмото чудо на света\". Тя е една от най-посещаваните забележителности. В продължение на 916 години е била християнска църква. През 1453 г. османските турци я превръщат в джамия след превземането на Константинопол. По време на Османската империя са добавени минаретата на Света София.   ЮНЕСКО предупредиха, че промяната на \"Света София“, световното културно наследство на Организацията на обединените нации за образование, култура и наука (ЮНЕСКО), ще изисква одобрение от базираната в Париж организация.", "date": "2019.03.28", "title": "Ердоган категоричен: \"Света София\" ще бъде превърната в джамия"}
{"url": "https://www.faktor.bg/bg/articles/novini/balgariya/veroizpovedaniyata-v-balgariya-shte-mogat-da-se-finansirat-i-ot-chuzhdi-darzhavi", "text": "Вероизповеданията в България да могат да се финансират и от чужди държави. Това гласува парламентът, отхвърляйки предложението религиите у нас, които получават държавна субсидия, да нямат право да получават дарения от чужди държави или чужденци. Предложението на Обединени патриоти религиите, които получават държавна субсидия, да нямат право да получават дарения от чужди държави или чужденци и да уведомяват Дирекция „Вероизповедания” към Министерски съвет за всяко дарение или наследство на имущество от български юридически лица или с източник от чужбина бяха отхвърлени в пленарна зала на второ със 112 гласа въздържали се, петима - против и 20 - „за”. Това предложение иска да гарантира ненамесата на чужди държави във вътрешната не само религиозна, но и политическа дейност, заяви от парламентарната трибуна Юлиян Ангелов от Обединени патриоти, който изрази недоумение и от факта защо Българската православна църква е срещу това предложение. \"Не сме съгласни турската държава или държави от арабския свят да финансират мюсюлманското вероизповедание в България. Защото те налагат други течения на исляма, налагат преки намеси в решенията на тази религиозна общност, включително и политически решения. На всички е ясно, че те определят и казват как да се гласува\", заяви от парламентарната трибуна Ангелов. \"Виждаме, че вероизповеданията в България се обявиха против това наше предложение. За мен не е ясно защо Българската православна църква би била против подобно нещо при положение, че помним борбата на българското духовенство за независима българска църква, за българската екзархия, за това как да защитят българския духовен живот и народа от асимилация и чужда намеса. В днешно време, с дарения и всякакви други неща, ние виждаме в църквите и манастирите в България навсякъде византийския орел, а не българския лъв, навсякъде икони на гръцки, а не на български език. Ето, държавата взе мерки, ще отпусне повече финансиране. Т.е. българската православна църква ще може всички онези неща, които не са достигали, не да разчита на чужди църкви и държави, а да го направи сама\", обърна се той към колегите си. Йордан Цонев от ДПС припомни законопроектите за вероизповеданията, гледани в края на миналата година и обясни, че текст за забрана на финансирането от чужбина е имало не само в проекта на Обединени патриоти, но и в този, подписан от Мустафа Карадайъ, Цветан Цветанов и Корнелия Нинова. Всички вероизповедания без мюсюлманското обаче са били против и затова текстът е отпаднал, обясни Цонев. \"Тук имахме консенсус, забрана за финансиране отвън. Какво се случи при обединените два законопроекта в един. Всички вероизповедания без мюсюлманското се обявиха против този текст. Възразиха много остро и много категорично. така се наложи всички ние да се съобразим с това тяхно искане  това, както и редица други текстове, да отпаднат\",  припомни Цонев. Подалият оставка народен представител Цветан Цветанов, който заедно с Мустафа Карадайъ от ДПС е вносител на законопроекта за отсрочване милионите задължения на Главното мюфтийство към държавата, също коментира предложението да се забрани финансирането на вероизповеданията от чужбина и се аргументира защо ГЕРБ няма да го подкрепят. \"Когато беше внесен първоначалният вариант за ограничаване на всякакво финансиране, когато държавата ще субсидира съответните вероизповедания, от Православната църква имаше сериозно напрежение към народните представители. Те казаха категорично, че не са съгласни да бъдат ограничени допълнителните финансови средства, които те получават като дарения. Ние ще подкрепим текстовете, които са на работната група и на комисията по вероизповедания, за да може да остане вариантът, по който имаме съгласие с Българската православна църква\", обясни Цветанов. БГНЕС Преди да бъде отхвърлено в пленарна зала, отново с гласовете на ГЕРБ, предложението вероизповеданията у нас да не могат да се финансират от чужбина беше отхвърлено и в Комисията по вероизповеданията.", "date": "2019.03.28", "title": "Вероизповеданията в България ще могат да се финансират и от чужди държави"}
{"url": "https://www.faktor.bg/bg/articles/novini/svyat/deputat-nay-veroyatniyat-stsenariy-e-brekzit-bez-sporazumenie", "text": "\"Брекзит без споразумение на 12 април за момента е най-вероятният сценарий за Великобритания\", заяви депутатът консерватор Оливър Летуин, цитиран от Ройтерс. \"Мисля, че в един или друг момент ние трябва или да предложим някакво споразумение (с ЕС), или да намерим алтернатива, ако искаме да избегнем напускане (на Евросъюза) без споразумение на 12 април. Мисля, че за момента последното изглежда най-вероятно да се случи\", каза пред Би Би Си Летуин - депутатът, който предложи поредицата от индикативни гласувания за алтернативи на сделката за Брекзит, договорена от премиерката Тереза Мей. Ако Великобритания иска референдум или (парламентарни) избори, тя ще трябва да отложи Брекзит поне с няколко месеца, но не е ясно дали парламентът би гласувал толкова дълго отлагане, посочи той. Лидерката на северноирландската Демократична юнионистка партия, която крепи правителството на Тереза Мей, каза, че нейните 10 депутати в парламента ще гласуват срещу споразумението за Брекзит и изобщо не са обсъждали възможността да се въздържат, предаде Ройтерс. \"Въздържане би било най-лошото нещо на света, защото по-този начин ти не показваш каква е позицията ти по най-важния въпрос на нашето време. Така че това изобщо не е опция\", каза Арлийн Фостър за ирландската обществена телевизия. Това решение на северноирландските юнионисти е нов сериозен удар за Тереза Мей, отбелязва Ройтерс. Един от водещите привърженици на Брекзит в партията на Мей, депутатът консерватор Джейкъб Рийс-Мог, бе заявил малко по-рано, че някои от критиците на споразумението за развода с ЕС биха могли да го подкрепят, ако партията на Фостър се съгласи да се въздържи при гласуването. Запитана дали нейната партия би подкрепила едно \"по-меко\" алтернативно споразумение за Брекзит, което запазва по-близки връзки между Великобритания и ЕС, Фостър каза, че най-важното нещо за партията е Северна Ирландия да не бъде третирана различно от останалата част от Обединеното кралство. \"Ние искаме да видим Брекзит като реалност. Но само ако този Брекзит запазва целостта на Обединеното кралство - това е най-важното нещо\", заяви тя.", "date": "2019.03.28", "title": "Депутат: Най-вероятният сценарий е Брекзит без споразумение"}
{"url": "https://www.faktor.bg/bg/articles/britanskoto-pravitelstvo-shte-ima-treto-glasuvane-za-brekzit-v-parlamenta", "text": "Британското правителство заяви, че възнамерява да проведе трето гласуване в парламента по споразумението на премиера Тереза Мей за излизането на Обединеното кралство от структурите на Общността, предава AFP, цитирана от \"Фокус\". За съответното обаче е необходимо одобрението на председателя на Камарата на общините. Очаква се вотът да се състои в петък.  „Ние признаваме, че всяко предложение, внесено утре (петък, 29 март – бел.р.), ще трябва да бъде съобразено с решението на председателя, и че дискусията продължава\", заяви Андреа Лийдсъм, представител на правителството в парламента. „Предложението ще бъде внесено възможно най-скоро, по-късно днес\", поясни Лийдсъм. По-рано председателят на Камарата на общините Джон Беркоу блокира трето гласуване на сделката, като се позовава на акт от XVII век, който не позволява на парламента да гласува едно и също нещо предложение многократно. „Единственият начин да гарантираме, че ще напуснем своевременно на 22 май, е да одобрим споразумението за оттегляне до 23:00 часа на 29 март\", каза тя. Лийдсъм посочи, че лидерите на ЕС са предоставили удължаване до 22 май, „при условие че споразумението за оттегляне бъде одобрено от Камарата на общините тази седмица\".", "date": "2019.03.28", "title": "Британското правителство: Ще има трето гласуване на споразумението на Мей"}
{"url": "https://www.faktor.bg/bg/articles/poslanikat-na-palestina-v-balgariya-prognozira-srivane-na-mirniya-protses-v-blizkiya-iztok", "text": "Посланикът на Държавата Палестина в България Ахмед ал Мадбух прогнозира окончателно сриване на мирния процес в Близкия изток и нови регионални конфликти, ако САЩ продължат с настоящата си политика в региона, предаде БНР. На пресконференция в София пасланик Ахмед ал Мадбух осъди остро решенията на американския президент Доналд Тръмп да признае Йерусалим за столица на Израел и за окупираните Голански възвишения. Той определи като „мъртво родена“ сделката на века, предлагана от САЩ за Близкия изток: „Ако тази сделка започна с това, че един град на 5000 години – Йерусалим, беше подарен на една държава с история не повече от 70 години, за нас една такава сделка не може да доведе до нищо добро. Тя продължава с поднасянето на Голан на Израел. Нещата продължиха с това, че израелски ръководители вече открито си позволяват да правят изявления за евентуална анексия и на Западния бряг от Израел. Всичко това върви в рамките на израелската предизборна кампания за вота през следващия месец“. По думите на Ал Мадбух, Израел е издал над 200 дискриминационни закона за палестинците. Според него европейските държава изразяват тревога и осъждат това, което става, но само на думи.", "date": "2019.03.28", "title": "Посланикът на  Палестина в България прогнозира сриване на мирния процес в Близкия изток"}
{"url": "https://www.faktor.bg/bg/articles/vaorazhen-s-mech-mazh-e-ubit-ot-politsai-v-stsientolozhka-tsarkva-v-sasht", "text": "Въоръжен с мъж меч е убит, а двама полицаи са ранени с огнестрелно оръжие в сциентоложка църква в Калифорния, съобщиха местните власти, цитирани от Би Би Си. Полицията не даде много подробности за случилото се, но съобщи, че мъжът влязъл в църквата в Лос Анджелис с „много голям меч“ в сряда. Двама полицаи го убили с изстрел в главата. Те са леко пострадали - единият е прострелян в ръката, а другият - рамото. Детективите се опитват да установят, дали заподозреният е имал огнестрелно оръжие. Той пристигнал в църквата с бяло „Бентли“.", "date": "2019.03.28", "title": "Въоръжен с меч мъж е убит oт полицаи в сциентоложка църква в САЩ"}
{"url": "https://www.faktor.bg/bg/articles/novini/balgariya/evrolistata-na-bsp-yasna-detsa-na-nomenklaturi-ruski-grazhdani-desari-i-mladi-komunisti", "text": "Листата на БСП за предстоящите евроизбори вече е сглобена почти на 100%. Единствените колебания все още били около името на Сергей Станишев. В най-добрия случай Нинова възнамерява да му предложи унизителното пето място, но не било изключено да бъде и след шеста позиция или изобщо да отпадне. Това съобщиха пред Faktor.bg източници от червената централа.  Второто място след Елена Йончева е твърде обещано на Деница Златева, новата любимка на червената шефка. Съпротивата в партията срещу нея е голяма, активистите питали – какъв е приносът й за БСП? Трето място изненадващо ще бъде отредено на бившия ексдепутат Янаки Стоилов, който отпадна от настоящия парламент след реформите на Нинова. Тя обаче се реванширала по този начин към него, защото бил единственият, който не я атакувал с компромати. На четвърта позиция в евролистата е ексминистърът от проваления кабинет на Жан Виденов – проф. Румен Гечев. На „Позитано” 20 нямат яснота как се е промушил.  Пети с много въпросителни за сега остава Сергей Станишев, а шести е скандалният Момчил Неков. Младият социалист и сега е евродепутат, но спечели мандат с преференцията 15:15, измествайки стари кримки. Преди месец пък Неков се изцепи, че комунизмът и отминалото време на Живков и БКП били хубаво нещо. Вероятно заради това изказване, клонящата към националсоциализъм Корнелия Нинова му дава отново шанс.  Старият ветеран Пирински отпада категорично. Петър Корумбашев също остава на задни пизиции. Така, най-общо казано, в евролистата на БСП ще бъдат деца на номенклатури, руски граждани, десари и млади комунисти.", "date": "2019.03.28", "title": "Евролистата на БСП ясна: Деца на номенклатури, руски граждани, десари и млади комунисти"}
{"url": "https://www.faktor.bg/bg/articles/gerb-dokolko-moralno-e-obvinyaem-za-prane-na-pari-da-vodi-evrolistata-na-bsp", "text": "Днес за пореден път ставаме свидетели, че за БСП темите за Европа и интересите на българските граждани са чужди. Очаквахме, че поне част от днешните изявление на социалистите щяха да бъдат посветени на пакета „Мобилност“ и усилията, които положиха българските евродепутати и правителството на Бойко Борисов в посока на блокирането му в Европейския парламент. БСП обаче все още не могат да излязат от тежката си фиксация в Цветан Цветанов, която тема ГЕРБ затвори морално още вчера. Това се казава в официална позиция на ГЕРБ разпротсранена от пресцентъра на партията, която публикуваме без редакторска намеса. \"Очевидно отсъствието на БСП от парламента силно е увредило политическата им сензитивност за истински актуалните и важни политически теми за българските граждани. Тук е моментът да попитаме БСП, ако за тях оставката на Цветан Цветанов не е морален акт, а политически фалш – какъв е моралният прочит на издигането за водач на листата за евродепутати на БСП на Елена Йончева, която е с повдигнато обвинение за пране на пари в особено големи размери? Как БСП ще обясни на българите, които загубиха спестяванията си при фалита на КТБ, че водач на листата им е човек, който е имал обща офшорна фирма с Цветан Василев? И можем ли да тълкуваме първата позиция на Йончева в листата на БСП като ясен знак, че неин подгласник и на втора позиция ще бъде възнаграден обвиненият в най-тежкото политическо престъпление – купуването на гласове – Манол Генов? Вследствие на едноличното управление на лидера на БСП и нежеланието й да чуе гласа на червените структури, Корнелия Нинова е на път да създаде поредния грозен прецедент – веднага след като бъде избрана за евродепутат, Елена Йончева да стане първата, на която ще бъде свален имунитетът в Брюксел. А по отношение на морала, както БСП, така и самата Йончева трябва да отговорят доколко достойно е това, че Йончева дори не напусна парламента, след като беше избрана за водач на червената евролиста. За разлика например от Петър Курумбашев, който въпреки реалният риск да бъде изместен от феномена 15/15, напусна българския парламент при предходната кампания, след което се съобрази с волята на избирателя да изпрати в Брюксел Момчил Неков вместо него\".", "date": "2019.03.28", "title": "ГЕРБ: Морално ли е обвиняем за пране на пари да води евролиста?"}
{"url": "https://www.faktor.bg/bg/articles/nezryashti-i-gluhonemi-veche-s-dostap-do-telefon-112", "text": "Министерството на вътрешните работи (МВР) внедри услуга, осигуряваща достъпа незрящи и хора с увреден слух до Единния европейски номер за спешни повиквания 112.   Услугата е факт от края на януари тази година и работи с пълната си функционалност през Интернет чрез мобилно приложение за телефони с мобилни платформи Android, iOS и Windows Mobile, както и стационарни и преносими компютри чрез уеб базирано приложение, достъпно през уеб браузър на адрес 112.mvr.bg.   Експерти от районните центрове 112 стартираха обучителни срещи с регионалните структури на Съюза на глухите в България с цел запознаване с нововнедрената услуга, оказване на методическа помощ и съдействие при регистрация и работа с мобилното приложение.   За да достигне до всички потребители, бе изработен и информационен клип, илюстриращ възможностите на услугата. Услугата е в изпълнение на транспонираната в българското законодателство Директива 2002/22/ЕО и изискването достъпът до спешния телефон 112 да бъде предназначен за крайни ползватели с увреждания, независимо дали техните специални нужди са предизвикани от увреждания или са свързани със стареенето.", "date": "2019.03.28", "title": "Незрящи и глухонеми хора вече с достъп до телефон 112"}
{"url": "https://www.faktor.bg/bg/articles/tri-trupa-sled-pozhar-v-psihiatriyata-v-plovdiv", "text": "Трима души са изгорели при пожар в психиатрията в Пловдив,съобщава БГНЕС. Сигналът на тежкия случай е получен в полицията малко след полунощ. На тел. 112 било съобщено за възникнал пожар в сградата на Центъра за психично здраве на бул. \"Пещерско шосе\". Изпратени към мястото са екипи на Първа РСПБЗН и Второ РУ. Веднага последвала евакуация. Евакуирани са 61 пациенти. След потушаване на огъня в една от стаите на мъжкото отделение са открити три трупа с все още неустановена самоличност. Местопроизшествието е запазено, извършен е оглед. Причините за възникване на пожара се изясняват. Образувано е досъдебно производство.", "date": "2019.03.28", "title": "Три трупа след пожар в психиатрията в Пловдив"}
{"url": "https://www.faktor.bg/bg/articles/padat-li-glavi-kogato-ruskiyat-poslanik-razmaha-prast", "text": "Антируското говорене се наказва и в това вече никой не трябва да се съмнява. Профилактирането на Цветан Цветанов е само поредното потвърждение, което няма как да остане незабелязано. Преди малко повече от месец руският посланик Анатолий Макаров публично размаха пръст на втория човек в ГЕРБ, предупреждавайки, че антируското говорене не остава незабелязано в Москва. Така наречените „братушки” се докачиха на твърдението на Цветанов, че  Москва се готви да се намеси в предстоящите избори в България за европарламент. Макаров неслучайно използва в. „ , за да даде знак, че политикът от ГЕРБ вече е разпознат сред противниците на Кремъл.  Явно  защото знаковият политик от ГЕРБ даде през последните години ясни сигнали за принципно отстояване на евратлантическите ценности. Цветанов пое риска и застана до САЩ, Израел и Великобритания, потвърждавайки, че шиитската терористична групировка Хизбула стои зад атентата на летище Сарафово. Цветанов беше първият сред управляващите, който призна за руската връзка в протестите срещу проучванията за наличието на шистов газ в края на 2012 и началото на 2013 г.  Такава руска връзка видя и в уличните протести през първите месеци от 2013 г., довели до оставката на първия кабинет на Борисов. На форум по сигурност в Германия Цветанов заговори за руската хибридна война и пораженията, които нанася на младите демокрации от Източна Европа. Представи пред партньори в Лондон българско разследване за руската пропаганда, осъществявана чрез фалшиви медии и новини, чрез платени тролове на Кремъл и българските им слуги. Цветанов се оказа и сред малцината политици, които остро реагираха на провокацията на президента Румен Радев, обявяващ, че щом над Крим се вее руско знаме, значи е руски. Цветанов изнесе и основната битка за  благословена от служебното правителство на Румен Радев, и преориентирането на България към натовските самолети F-16 (този удар Кремъл трудно ще прости). През есента на 2017 Цветанов изигра макар и непублично водещата роля и даде силна политическа подкрепа на просветния министър Красимир Вълчев престъпленията на комунизма да влезнат в учебниците по история. Пак той,  пръв от политическата класа, призова правителството да покаже, че България се солидаризира с британците и партньорите си от ЕС и НАТО, и да изгони руски шпиони от нашата страна, заради разкритията по аферата „Скрипал”. В началото на годината обяви, че трябва да се противодейства на руските специални служби, ако се установи, че отровителските им операции са проведени и на наша територия (случая „Гебрев”). Пак по повод на това изявление на политика от ГЕРБ, посланик Макаров реагира, че подобни твърдения са абсурдни. Така  \"Апартаментгейт\" се оказа съвсем  Вероятно целите на явните му автори са били едни, но скандалът безспорно обслужи и други интереси – руските, които са истински опасни. Доказателство в тази посока са и имената на врачките и шаманите, които взеха да ни увещават, че фактите и законът нямали значение, а обществените настроения. Тези прорицатели от край време са верни слуги на Кремъл, а не приятели на ГЕРБ и България.  Цветанов пое отговорността си – профилактиран е, напуска парламента. А обществото няма как да не пита: Кой има най-голяма интерес от това? Русия и активираните й проксита у нас, които трябва да пробутват отново корупционните енергийни проекти и най-вече, ако могат да стопират сделката със самолетите F-16. Заради нея не биха се поколебали да свалят правителството и да хвърлят страната в хаос. Интерес естествено имат и проруските кръгове в ГЕРБ, често представящи се като част от десния спектър. Тепърва в ГЕРБ трябва да търсят отговори – самодейно ли беше изявлението на вицепремиера Томислов Дончев по посока на Цветанов? Той отдавна има апетити да се позиционира като втория човек в партията. Вежлив и обран е към руснаците, даже е съпричастен към някои от енергийните им проекти. Амбициите на Дончев обаче щяха да изглеждат като покупка на фабрика на 9 септември 1944 г., ако Цветанов беше взел друга позиция, която щеше да разцепи партията и вероятно да доведе до хаос и предсрочни избори страната. В подобна позиция е и Румяна Бъчварова, за която в средите на ГЕРБ имат съмнения, че е активирала скандала с апартаментите. Бъчварова много държи да я виждат като дясна, даже Радан Кънев я представяше едва ли не като техен човек във второто правителство на Борисов. Но от бъдещия посланик в Израел никога няма и да чуете дума срещу „братушките” и интересите им у нас. Било семейна линия, каквото и да означава това. \"Апартаментгейт\" ще отшуми, но не и руските амбиции да дестабилизират българското присъствие в ЕС и НАТО. В края на май  ще броим троянските коне в европарламента. Тогава ще видим и прав ли е бил Цветанов като е предупреждавал, че Русия ще се намеси в евроизборите в България, опитвайки се да увеличи броя на националпопулистите.", "date": "2019.03.28", "title": "Падат ли глави, когато руският посланик размаха пръст..."}
{"url": "https://www.faktor.bg/bg/articles/gerb-i-dps-ottegliha-promenite-v-zakona-za-radioto-i-televiziyata-zaradi-veche-obyaven-konkurs", "text": "Проектът за промени в Закона за радио и телевизия, които бяха внесени вчера и които предвиждат увеличаване на мандатите на генералните директори на БНТ и БНР от 3 на 5 години бяха оттеглени часове след внасянето им. Поправките бяха внесени от депутати от ГЕРБ и ДПС. Един от вносителите Тома Биков от ГЕРБ каза за „Хоризонт“ на БНР какви са аргументите за оттеглянето на промените. „Първо, имаше и някои технически неща, които трябва оправим. Второ, не искаме да се създават интриги около конкурса, който е обявен. Един месец преди конкурса да променим закона, ще ни обвинят, че умишлено увеличаваме мандата и го правим едва ли не заради това, пък ние не го правим заради Александър Велев, а го правим по принцип. Ще направим така, че това да не влияе на конкурса. Конкурсът си е конкурс, а законът си е закон. Така или иначе ние обсъждахме тази идея, дори БСП, докато бяха в комисията, и те подкрепяха това да се увеличат мандатите на БНТ и на БНР и да станат колкото на БТА“.", "date": "2019.03.28", "title": "ГЕРБ и ДПС оттеглиха промените в Закона за радиото и телевизията заради вече обявен конкурс"}
{"url": "https://www.faktor.bg/bg/articles/tsatsarov-razporedi-proverka-na-dost", "text": "Главният прокурор Сотир Цацаров разпореди на Върховната касационна прокуратура да извърши проверка дали дейността на партия ДОСТ съответства с разпоредбите на Конституцията и Закона за политическите партии, съобщиха от пресцентъра на прокуратурата.  Така трябва да се установи има ли наличие на предпоставките за изпращане на искане до Конституционния съд за обявяване на противоконституционност на политическата партия и дали има данни за подаване на иск до Софийски градски съд за разпускане на партията.  Причината за самосезирането на главния прокурор е съдържанието на публикувана декларация на партия ДОСТ от 26 март т.г., която е за организиране и провеждане на \"Национална подписка с искане за законово признаване от страна на българската държава на статут на национално малцинство\". Поводът са и публични изявления в тази насока на председателя на партията Лютви Местан. Припомняме, че вчера евродепутатът от ВМРО Ангел Джамбазки също призова в ефира на БТВ главният прокурор да провери ДОСТ.", "date": "2019.03.28", "title": "Прокуратурата проверява конституционна партия ли е ДОСТ"}
{"url": "https://www.faktor.bg/bg/articles/dans-i-prokuraturata-vlyazoha-v-kinteks", "text": "Извършват се следствени действия в офиси на дружество \"Кинтекс\", съобщиха от прокуратурата. Действията се водят от специализираната прокуратурата с участието на ДАНС. Обиските са започнали днес, 28 март 2019 г.  в офисите на дружество \"Кинтекс\". Изземат се документи и се претърсват помещения. Досъдебното производство е образувано на 1 февруари т.г. за престъпно сдружаване и безстопанственост (чл. 321, ал. 6 и чл. 219 от НК).", "date": "2019.03.28", "title": "ДАНС и прокуратурата влязоха в \"Кинтекс\""}
{"url": "https://www.faktor.bg/bg/articles/spetsaktsiya-i-v-zaharniya-kombinat-na-arabadzhiev-v-plovdiv", "text": "Специализираната прокуратура извършва процесуално-следствени действия в \"Захарен комбинат\" АД - Пловдив. Специализиран екип от прокурори, следователи и полицаи, под ръководството на Специализираната прокуратура, извършва процесуално-следствени действия по адреси на търговски дружества– претърсвания и изземвания, разпити на свидетели. От сградите на „Захарен комбинат“ АД – Пловдив са иззети мобилни телефони, компютри, пълномощни и документи, свързани с офшорна собственост. По неофициална информация комбинатът е собственост на Ветко Арабаджиев. Следите на истинските собственици на захарния завод водят към компании, регистрирани в Англия, Кипър, САЩ и Ирландия. Над хиляда работници и служители на пловдивския Захарен комбинат така и не можаха да се пенсионират поради липса на удостоверения за трудовия стаж. Фирмата, която ги е осигурявала, беше преименувана, а неин собственик от 2011 г. е офшорка от Великобритания. Другата фирма, която също стопанисва предприятието, не се явява юридически приемник на приватизатора, казват от Инспекцията по труда. Заради стотиците молби за съдействие, които са получили в Районното управление по социално осигуряване в града под тепетата, има подадени сигнали до прокуратурата и полицията с искане да се установи къде е безценният архив.", "date": "2019.03.28", "title": "Прокуратурата влезе и в захарния комбинат на Арабаджиев в Пловдив"}
{"url": "https://www.faktor.bg/bg/articles/ep-prizova-za-dopalnitelni-sanktsii-sreshtu-nikolas-maduro", "text": "Европейският парламент гласува резолюция за Венецуела, в която категорично осъжда продължаващите репресии и насилие в страната и призовава за допълнителни санкции срещу Николас Мадуро и неговите \"съучастници\". Евродепутатите препотвърдиха признанието си за Хуан Гуайдо като легитимен президент на Венецуела и за Народното събрание. Същевременно от Европейската комисия заявиха, че изпращането на руски военни самолети във Венецуела ще доведе до допълнително напрежение в страната. Говорителят Карлос де Гордехуела заяви: \"Ситуацията във Венецуела е много поляризирана и напрегната. Всички действия и жестове, които водят до допълнително нарастване на напрежението, само ще създадат още пречки пред намиране на мирно и демократично решение на кризата. ЕС продължава да работи за мирно, политическо и демократично решение на проблема във Венецуела, в т.ч. и чрез международната контактна група\".  Миналата седмица два руски военно-транспортни самолета кацнаха на летището в Каракас. Твърди се, че с тях са пристигнали стотина униформени войници и 35 тона товари, сред които и тежкотоварни камиони.", "date": "2019.03.28", "title": "ЕП гласува резолюция за Венецуела"}
{"url": "https://www.faktor.bg/bg/articles/isledvaniya-na-galap-vlizat-v-novinarskite-emisii-na-bnt", "text": "Централната неделна новинарска емисия „По света и у нас“ на БНТ 1 започва да излъчва пространно данни на „Галъп интернешънъл“ за нагласите на хората от целия свят и България.  Така, на практика, се възстановява традицията на някогашната рубрика „Къде сме ние?“ от 90-те години на двайсетия век. Тази рубрика беше един от основните обществени барометри.  Кратък вариант на данните ще се излъчва и в предаването „#Европа“ (всяка неделя от 12:30 ч.), съобщиха от „Галъп интернешънъл“.", "date": "2019.03.28", "title": "Изследвания на \"Галъп\" влизат в новинарските емисии на БНТ"}
{"url": "https://www.faktor.bg/bg/articles/mahat-vodnata-stena-ot-pl-garibaldi", "text": "Столичният кмет Йорданка Фандъкова е разпоредила новата водна стена, която бе поставена на пл. “Гарибалди”, да бъде премахната. Припомняме, че инсталацията светкавично предизвика асоциации с надгробна плоча и котешка тоалетна. В социалните мрежи се появиха куп колажи и гневни коментари срещу хрумването на авторите на идеята.   “Бях на място и видях за какво става дума. Категорично тази т. нар. водна стена не се вписва там, защото площадът е малък. Разпоредила съм водната стена да бъде премахната. Какъв е бил замисълът на проектанта - аз не мога да гадая”, каза Фандъкова. Тя подчерта, че проектантите и архитектите носят отговорност за решенията, които предлагат и изпълняват авторски надзор. И пред медиите е трябвало да застане проектантът, но той не пожелал в сряда да отговаря на въпроси защо е предвидил водна стена там. “Аз нямам време да го чакам”, категорична бе Фандъкова.", "date": "2019.03.28", "title": "Фандъкова маха водната стена от пл. \"Гарибалди\""}
{"url": "https://www.faktor.bg/bg/articles/vanshniyat-ministar-na-venetsuela-i-bez-rusiya-stranata-ni-mozhe-da-zashtiti-suvereniteta-si", "text": "Като \"плод на фантазията\" определи венецуелският заместник-министър на външните работи Иван Хил намеците в гръцки медии, че венецуелски правителствени самолети може да са транспортирали злато от страната в чужбина през гръцки летища, съобщи \"Катимерини\". На 2 март на атинското летище \"Елефтериос Венизелос\" кацна венецуелски самолет, използван от венецуелското правителство, на който се предполага, че е бил венецуелският външен министър Хорхе Ареаса. Поне осем венецуелски правителствени самолети са кацали на гръцки летища през последните десет месеца, съобщи миналата седмица гръцкият вестник \"Елефтерос типос, предава БТА. Пред \"Катимерини\" венецуелският заместник-министър обясни, че самолетът е кацнал на 2 март в Атина за презареждане и че \"междинните кацания са решение на пилотите, а не на политиците\". Хил каза, че министърът на външните работи на Венецуела е бил на посещение в Дубай и е кацнал в Атина за презареждане. В Атина Ареаса не се е срещал с никой гръцки политик или с негов представител. За спекулациите, че с полетите на венецуелски самолети се извършва износ на злато от страната, Хил каза, че \"става въпрос за истории, плод на фантазията. Определени европейски партии, предимно от десницата, дори и в Латинска Америка, имат интерес да превърнат случая на Венецуела във вътрешен въпрос и да го използват, за да ударят правителството си.\" Хил определи отношенията между Гърция и Венецуела като отношения на уважение към международното право и на искреност. \"(Гърция) за нас е една важна страна в Европейския съюз, една страна, с която поддържаме отношения, както с всички останали в ЕС\", каза Хил. Венецуелският заместник-министър отхвърли твърдението, че пристигането на руски самолет със 100 военнослужещи в Каракас през последните дни може да означава военна подкрепа на Москва срещу възможен сценарий за американска интервенция през Колумбия. По думите на Хил, въпреки че е изправена срещу най-голямата политическа и военна сила в света, страната му е в състояние да защити суверенитета си и няма нужда от чуждестранна помощ.", "date": "2019.03.28", "title": "Външният министър на Венецуела: И без Русия страната ни може да защити суверенитета си"}
{"url": "https://www.faktor.bg/bg/articles/chovek-na-korben-shte-savetva-bsp-kak-specheli-evropeyskite-izbori", "text": "ПЕС ще подкрепи БСП за предстоящите европейски избори. Радвам се че това ще стане за пореден път и то в ключова кампания за \"решаващи за посоката на развитие на Европа\" избори. Това написа във фейсбук председателят на ПЕС Сергей Станишев, пише dir.bg. В събота, 30 март, на обучението, организирано от ПЕС и БСП, ще се включи лично моят приятел и колега Йън Макникъл, доскорошен генерален секретар на Лейбъристката партия на Великобритания и сега член на Камарата на лордовете в британския парламент от партията на Джеръми Корбин, отбеляза Станишев. Йън е човек с много опит в правенето на кампании и харизматичен говорител. Сигурен съм, че ще ни даде добри идеи за кампанията на БСП за Евроизбори 2019 и ще бъде полезен както на Националния предизборен център, така и на областните председатели на щабове и на медийните експерти, поканени да се включат в обучението, изтъкна председателят на ПЕС. Лейбъристката партия във Великобритания е в подем и в добра кондиция за избори заради залагането на ценностни леви послания към избирателите, към младите хора на Острова и към европейските граждани в Обединеното кралство. Нека не забравяме, че там живеят около 400 000 българи в момента, подчерта Сергей Станишев. На Конгреса в Лисабон Джеръми Корбин ясно заяви принадлежността на лейбъристите към ПЕС въпреки хаоса с Брекзит и плановете на Тереза Мей. А нашето политическо семейство се ангажира с подкрепа на всяка партия-членка в кампанията за евровота - със събития, обучения и помощ за послания, работа с активисти, посочи лидерът на европейските социалисти. ПЕС всяка година отделя сили и средства за съвместна работа с българските социалисти. И в тази кампания ще подкрепим БСП, както и в редица предишни битки. През 2015 г. европейските социалисти удариха рамо на българските си другари в битката за местните избори, а през 2016 г. бяха обучени над 600 активисти от цялата страна, които се включиха в кампанията на президента Радев. Година по-късно заедно с председателя на БСП участвахме в организираната от ПЕС кръгла маса за сценариите за бъдещето на Европа, заедно с представители на целия политически спектър, припомни Станишев. Председателят на ПЕС изрази надежда, \"че и в тази кампания, както винаги досега, БСП ще има позитивни, модерни, европейски леви послания към избирателите си, за да разширим нашата подкрепа сред всички българи, които искат успешна, справедлива и солидарна Европа\".", "date": "2019.03.28", "title": "Човек на Корбин ще съветва БСП как да спечели европейските избори"}
{"url": "https://www.faktor.bg/bg/articles/grupa-korabi-na-nato-vliza-v-cherno-more", "text": "Кораби от Втора постоянна военноморска група на НАТО са се отправили към Черно море, съобщава CNN Turk. Корабите са преминали през Дарданелите и се движат през Мраморно море към Босфора. Очаква се да навлязат в Черно море в четвъртък вечерта. В групата холандският разрушител „Евъртсън, канадската фрегата „Торонто“, испанската „Санта Мария“ и турската „Гелиболу“, както и спомагателен кораб на френските военноморски сили. Според Конвенцията от Монтрьо от 1936 година военни кораби на нечерноморски държави могат да останат в Черно море най-много 21 денонощия. Очаква се след изпълнението на мисията канадската и испанската фрегата да акостират на 1 април в украинското пристанище Одеса. НАТО засили военното си присъствие в Черно море след като през 2014 година Русия анексира Крим, допълва CNN Turk.", "date": "2019.03.28", "title": "Кораби от Втора постоянна военноморска група  на НАТО са се отправили към Черно море"}
{"url": "https://www.faktor.bg/bg/articles/myuftiystvoto-ima-10-godini-za-da-pogasi-dalgovete-si", "text": "Депутатите гласуваха окончателно промените в закона, с които се разсрочват дълговете на вероизповеданията, натрупани към държавата до 31 декември 2018 г. Отсрочката на задълженията ще бъде за период от 10 години, а идеята за нея дойде от ГЕРБ, след като първоначалното предложение за цялостна финансова амнистия срещна широко обществено недоволство. По данни на финансовото министерство регистрираните вероизповедания у нас имат натрупани задължения в размер на над 8,2 млн. лева, а вече стана ясно, че около 8 млн. лв. от тях са дългове само на Главното мюфтийство.  Парламентът реши още вероизповеданията в България да могат да се финансират и от чужди държави или чужденци. Мнозинството не одобри предложението на „Обединени патриоти“ религиите, които получават държавна субсидия, да нямат право да получават дарения отвън, както и да уведомяват Дирекция „Вероизповедания“ към Министерския съвет за всяко дарение или наследство на имущество от български юридически лица или с източник от чужбина.", "date": "2019.03.28", "title": "Депутатите дадоха 10 години на мюфтийството, за да погаси дълговете си"}
{"url": "https://www.faktor.bg/bg/articles/kolegite-na-tsvetanov-v-parlamenta-mu-podariha-maratonki", "text": "\"Колегите от парламентарната група ми подариха маратонки, за да продължа да бягам в дългия политически маратон\". Това каза председателят на ПГ на ГЕРБ Цветан Цветанов.  Той заяви, че е готов да помага на Даниела Дариткова и на ПГ на ГЕРБ. „Връзката остава толкова силна, колкото е била досега. Единственото във времето, когато има пленарни заседания и трябва да бъда тук, сега ще бъда в някоя поредна община, където ще правя поредната среща с нашите структури и ще можем да се подготвим максимално организационно добре за предстоящите избори“, допълни Цветанов.  Той отбеляза, че колегите му от парламентарната група са му направили изненада и са му подарили маратонки. „Казаха, че в момента в свободата, която имам, е много по-добре да бягам в този политически маратон“, допълни Цветанов. Във връзка напускането на парламента, заместник-председателят на ГЕРБ посочи: „Винаги съм бил за целостта и да не остава усещане в хората, че има някакъв скандал или конфликт в ръководството на ГЕРБ. Страдат структурите, членовете, симпатизантите. Партия ГЕРБ е като едно семейство“, посочи още Цветанов. Той обясни, че Законът за вероизповеданията е бил много трудно изпитание за всички парламентарни групи. „Всеки иска под една или друга форма да покаже на своите избиратели, че защитава и отстоява дадени принципни позиции. В живота и в политиката трябва да се търси консенсус“, обясни той.", "date": "2019.03.28", "title": "Депутатите от ГЕРБ подариха маратонки на Цветан Цветанов"}
{"url": "https://www.faktor.bg/bg/articles/aleksandar-yordanov-sds-i-gerb-vzeha-otgovorno-pred-balgariya-i-pred-evropa-reshenie", "text": "„Днес е ден, в който СДС и ГЕРБ взеха едно отговорно пред България и пред Европа решение. От него ще зависи в каква Европа ще живеем през следващите пет години“. Това каза пред БНР Александър Йорданов. Днес стана ясно, че той ще бъде включен в обща листа с ГЕРБ за съвместно явяване на предстоящите избори за Европейски парламент на смятаното за избираемо шесто място. „Преди някой изобщо да ме издигне, аз в статии и публикации развивах с години идеята за единодействие, разбирателство и обединение на демократичните сили в България. Парадоксално е хората, които започнахме демокрацията и първи отворихме очите на целия народ, изведнъж да останем извън нормалното движение на процесите в Европа и на нашето място да се настанят антиевропейци и антидемократи“, коментира Йорданов в предаването „12+3“. Александър Йорданов уточни, че днес е подписано едно „европейско споразумение, продиктувано от призива от десноцентристките партии, членки на ЕНП, в случая не може да се говори за коалиция“. „Изборите са съдбовни за Европа и поставят съдбовен въпрос – в каква Европа искаме да живеем – разединена или обединена“, подчерта Йорданов. Mарадоксално е хората, които започнахме демокрацията, да останем извън процесите в Европа", "date": "2019.03.28", "title": "Александър Йорданов: Ще бъде парадокс, ако хората, които започнаха демокрацията, останат извън процесите в Европа"}
{"url": "https://www.faktor.bg/bg/articles/novini/svyat/sasht-obmislya-da-izvadi-turtsiya-ot-trilionnata-programa-za-iztrebiteli-f-35", "text": "Миналата седмица Ройтерс съобщи, че Съединените щати скоро могат да замразят сделката за доставката на изтребители F-35 с Турция, което ще задълбочи разрива между Анкара и Вашингтон след дългогодишен спор заради Русия. В основата на разногласията стои ангажиментът на турския президент Тайип Ердоган да закупи руска система за противовъздушна отбрана, за която САЩ твърдят, че ще компрометира сигурността на самолети F-35 на компанията Lockheed Martin Corp. Съединените щати и други съюзници на НАТО, които притежават изтребители F-35, се страхуват, че радарът на руската ракетна система С-400 ще научи как да разпознава и проследява F-35, което ще намали боеспособността на американските изтребители да разпознават руските оръжия в бъдеще. Съединените щати предложиха на Турция по-скъпата противоракетна система \"Патриот\" с отстъпка, офертата за която изтича в края на март, но при условие, че Анкара се откаже от плановете си да закупи С-400. Досега Анкара не е показала желание да откаже от покупката на С-400. По този начин тя принуждава Съединените щати да тестват в бъдеще програмата F-35 без Турция, която произвежда дисплея на фюзелажа, шасито и кабината. Американски източника, запознати със сложния производствен процес на F-35 и американската позиция по въпроса, смятат, че Турция може да бъде заменена. Длъжностни лица от Пентагона и турското посолство отказват на този етап да коментират. \"Има около 800 части, които Турция прави за F-35, и за много малко от тях са единствен производител\", казва човек, който е запознат от близо с позицията на САЩ, обяснявайки, че Турция може да бъде заменена като изпълнител на определени части, за които преди е имала оферта да изработи. \"Турция не е толкова велика, че да ни провали провали\", казва той. Подмяната или намирането на заместители на турските компоненти би забавило изграждането на джетовете, които произвежда \"Лодхийд Мартин\", поне с три месеца, обясняват запознати с проблема. \"Локхийд Мартин\" отказва да коментира. Турският външен министър Мевлут Чавушоглу заяви през декември, че Анкара играе значителна роля в  трилионната поръчка за изтребители и нейното изваждане от тази програма няма да бъде толкова лесно.  Но започнати източници твърдят, че няколко компонента на F-35, произведени в Турция, могат лесно да бъдат заменени. Например, централният фюзелаж, произведен в Анкара, може да бъде направен от Northrop Grumman Corp, който вече ги произвежда в Калифорния. Междувременно, още турски пилоти ще започнат обучение в американските военновъздушни бази, като се присъединят към турските пилоти, които вече са там, а Анкара все още се надява да получи два от тези самолети през ноември тази година. Действащият министър на отбраната на САЩ Патрик Шанахан заяви във вторник, че иска Турция да остане в програмата за изтребители F-35, но добави, че Анкара задължително трябва да закупи системата за противоракетна отбрана \"Патриот\".", "date": "2019.03.28", "title": "САЩ обмисля да извади Турция от трилионната програма за изтребители F-35"}
{"url": "https://www.faktor.bg/bg/articles/karadaya-shte-podkrepim-ostavkata-na-tsvetanov-tya-e-vapros-na-lichna-volya", "text": "Ние сме либерали, оставката е въпрос на лична воля. Това каза председателят на ДПС Мустафа Карадайъ пред журналисти в отговор на въпрос дали ДПС ще подкрепи оставката на Цветан Цветанов. По повод информацията, че Даниела Дариткова ще оглави ПГ на ГЕРБ, Карадайъ коментира: \"Това е решение на ПГ на ГЕРБ. Ние в ДПС си взимаме нашите решения и си ги изпълняваме и не позволяваме никой да ни се меси. От наша страна ние не се месим в решенията и на другите политически партии и парламентарни групи\", каза Карадайъ.", "date": "2019.03.28", "title": "Карадайъ: Ще подкрепим оставката на Цветанов, тя е въпрос на лична воля"}
{"url": "https://www.faktor.bg/bg/articles/i-meksiko-propishtya-ot-imigranti", "text": "Изправени пред нарастващ приток на мигранти от Централна Америка, властите в Мексико планират да установят \"ограничителен пояс\" в най-тесния и най-лесен за контролиране район в южната част на страната, съобщи високопоставен представител на правителството, цитиран от Асошиейтед прес. Секретарят на министерството на вътрешните работи Олга Санчес Кордеро каза, че положението е усложнено от колона от около 2500 мигранти, които са се насочили на север. Тя изрази опасения, че в Хондурас се оформя много по-голяма мигрантска група. \"Ще поставим миграционни съоръжения на федералната полиция и Гражданска защита, в съответствие и в сътрудничество между всички правителствени агенции по начин, който създава ограничение в Истмус и Теуантепек\", заяви Кордеро.  Високопоставената мексиканска служителка съобщи това вчера - ден след като се срещна с американския министър на вътрешната сигурност Кирстен Нилсен, отбелязва АП.  Кордеро не даде повече подробности как ще бъдат разположени мексиканските федерални сили, но подчерта, че това не означава милитаризиране на границата с Гватемала. Вчера министърката на вътрешната сигурност на САЩ беше в Хондурас за среща с представители на централноамерикански страни.  Нова мигрантска колона от 2500 души, главно от Никарагуа, Куба, Салвадор, Хондурас и Гватемала, преминава тази седмица през южната част на Мексико по посока на границата със САЩ. Тези мигранти обаче не срещат същия топъл прием като предишни подобни колони, отбелязва АП.  Активисти казаха, че мексиканското правителство се опитва да отклони мигрантите или да не им позволи да достигнат до САЩ, пише БТА.", "date": "2019.03.28", "title": "Мексико в тревога: колона от 2500 мигранти се е насочила на север"}
{"url": "https://www.faktor.bg/bg/articles/valeri-simeonov-tsvetya-i-rozi-po-patya-prashen-na-daniela-daritkova", "text": "Пожелавам цветя и рози по пътя прашен на Даниела Дариткова. Ще я подкрепяме, когато има за какво. Това каза лидерът на НФСБ Валери Симеонов пред журналисти във връзка с новината, че Даниела Дартикова поема поста председател на ПГ на ГЕРБ. „Право на ГЕРБ да си изберат председател на ПГ. Така са решили, така са постъпили. Естествено, че аз имам притеснения, че ще има определени проблеми с работата оттук нататък в парламента между различните парламентарни групи. Пожелавам успех на г-жа Дариткова\", заяви Симеонов. По думите му Цветанов все пак до момента е извършвал много сериозна координационна работа между групите. \"Може би ще има някакъв преходен период. Бих пожелал всичко най-добро на г-жа Дариткова, цветя и рози по пътя й прашен и карамфили за нашата любов. Ще я подкрепяме, когато има за какво. Ще си отстояваме нашите позиции, както днес стана със Закона за вероизповеданията“, допълни Симеонов.", "date": "2019.03.28", "title": "Валери Симеонов: Цветя и рози по пътя прашен на Даниела Дариткова"}
{"url": "https://www.faktor.bg/bg/articles/kremal-otvrashta-na-udara-sasht-da-iztegli-voyskite-si-ot-siriya-predi-da-dava-saveti-na-rusiya", "text": "Русия отговори на призивите на Доналд Тръмп „да се махне от Венецуела“, пише Риа новости. Говорителката на руското външно министерство Мария Захарова каза,че президента на САЩ „първо трябва да изтегли войските си от Сирия, преди да дава съвети на Русия“.  Според Захарова, Съединените щати бутат света към поредната бъркотия с „хаотични действия и непредсказуемо поведение“.  Председателят на Международния комитет на Руската федерация Константин Косачев каза, че Доналд Тръмп се опитва нахално да се меси в двустранните отношения на две суверенни държави. Косачев изтъкна, че Москва развива сътрудничество с Каракас във военно-техническата област на базата на законни основания, а американският лидер се опитва да каже на Русия какво може и какво не може да прави в друга, независима държава.", "date": "2019.03.28", "title": "Кремъл изригна срещу САЩ: Тръмп да изтегли войските си от Сирия, преди да дава акъл на Русия"}
{"url": "https://www.faktor.bg/bg/articles/plamen-nunev-poema-vatreshnata-komisiya-v-parlamenta-sled-ostavkata-na-tsvetanov", "text": "Депутатът от ГЕРБ Пламен Нунев ще оглави Комисията по вътрешна сигурност и обществен ред към Народното събрание.  До рокадата се стигне, след като вчера зам.-председателят на ГЕРБ Цветан Цветанов официално обяви, че е взел решение да напусне парламента и да остане да се занимава с партийните дела на ГЕРБ. Така на практика той се отказа от депутатското си място, от лидер на ПГ на ГЕРБ и като председател на вътрешната комисия в парламента. По думите му решението да излезе от НС е личен акт, резултат от сериозен анализ на ситуацията и желание да запази партията консолидирана и силна за предстоящите европейски и местни избори", "date": "2019.03.28", "title": "Пламен Нунев поема вътрешната комисия в парламента след оставката на Цветанов"}
{"url": "https://www.faktor.bg/bg/articles/aleksandar-yordanov-stana-li-evrodeputat-shte-predstavlyavam-moyata-nekomunisticheska-balgariya", "text": "\"Върху плещите ми се стоварва огромна отговорност. Аз изключително добре разбирам сложността на момента и необходимостта демократичните сили в България да направят така на тези европейски избори, че през следващите 5 години Европа да бъде управлявана от Европейската народна партия\". Това каза в предаването \"Свободна зона\" по ТВ Европа Александър Йорданов. Днес стана ясно, че той е един от двамата номинирани за евродепутати в общата листа на ГЕРБ и СДС. \"Европа не трябва да попада в ръцете на националисти и социалисти. За необходимостта от разбирателство и дори обединение аз говоря и пиша от няколко години. От момента, в който българската десница се раздели и не може да влезе в парламента. Най-напред искам да поздравя Румен Христов като председател на СДС, Националния съвет и местните структури на партията, които са обсъждали моята кандидатура. Те са осъзнали нещо изключително важно. Най-после трябва да се оставят настрани дребните партийни боричкания, които имат характер на партиен партизанлък. В името на далеч по-голяма и важна кауза за нас българите - бъдещето, единството и интеграцията на Европа, да се направят стъпки един към друг, за да има България достойно представяне в следващия Европейски парламент и да защити националните си интереси\", каза още Йорданов.  \"Всичко е в ръцете на избирателите, но ако стана евродепутат, в ЕП ще представлявам политиката некомунистическата европейска общност, представена от ЕНП. Аз ще представлявам онези български избиратели, които са моята некомунистическа България. СДС от създаването си е изразител на европейската демокрация, но и стремеж да има най-после справедливост в България. Хората, които не са свързани с комунистическото минало и с неговия трагизъм, трябва да получат шанс за успех в живота. Ще защитавам евроатлантически ценности, единството на ЕС, в който България да бъде фактор и да има лице. Трябва да имаме политика, в която да има повече Европа в България. Време е и в Европейския парламент да осъзнаят опасността от руската хибридна агресия срещу Европа и България. Ние трябва освен всичко това да подкрепим република Северна Македония и в рамките на следващия парламент тя да стане член на Европейския съюз\", категоричен е бившият посланик в Полша и Македония.", "date": "2019.03.28", "title": "Александър Йорданов: Време е в ЕП да осъзнаят опасността от руската хибридна агресия"}
{"url": "https://www.faktor.bg/bg/articles/veselin-mareshki-parlamentat-se-konsolidira", "text": "Г-жа Дариткова е един от старите кадри на ГЕРБ. Тя има голям опит. Това каза лидерът на партия Воля Веселин Марешки пред журналисти в кулоарите на парламента. От това, което виждам, парламентът се консолидира. Решението за тази смяна е вътрешнопартийно, добави той. Повод за думите му стана решението на Бойко Борисов Даниела Дариткова да поеме ръководството на ПГ на ГЕРБ.", "date": "2019.03.28", "title": "Веселин Марешки: Парламентът се консолидира"}
{"url": "https://www.faktor.bg/bg/articles/feysbuk-zabranyava-beliya-natsionalizam-i-separatizma", "text": "Фейсбук“ обяви, че ще блокира „възхвала, подкрепа и изображения на бял национализъм и сепаратизъм“ във „Фейсбук“ и „Инстаграм“ от следващата седмица, предаде Би Би СИ. Социалната медия също така обещава да подобри своята способност да идентифицира и блокира материал от терористични групировки. Потребителите, които търсят екстремистко съдържание, ще бъдат автоматично пренасочвани към благотворителна организация за борба с крайнодесния екстремизъм. Социалната мрежа е под силен натиск, след като нападател излъчи на живо в акаунта си атака над две джамии в Нова Зеландия на 15 март. „Фейсбук“ по-рано допускаше известно съдържание от бели националисти, което не смята за расистко. Преди неща като\"американска гордост\" или \"баски сепаратизъм\" бяха разрешени, тъй като са \"важна част от идентичността на хората“. Но днешна публикация в блога си медийният гигант обявява, че след три месеца на консултации с „представители на гражданското общество и академичните среди“ е станало ясно, че не може да има ясно разграничение между белия национализъм и теориите за превъзходство на бялата раса.", "date": "2019.03.28", "title": "„Фейсбук“ с кардинално решение: Край на белия национализъм и сепаратизма"}
{"url": "https://www.faktor.bg/bg/articles/boyko-borisov-prez-yuli-shte-poluchim-pokana-za-chakalnyata-na-evrozonata", "text": "\"Юли месец ще получим покана за чакалнята на еврозоната\". Това каза министър-председателят Бойко Борисов по време на икономически форум, организиран от германо-българската индустриално-търговска камара.  \"До 2009 г., когато ние поехме управлението на страната, вносът от Германия за България е 2 пъти по-голям. 2009 г. става обратното, износът, икономиката започва да бълва и да работи и става по-голям отколкото вносът от Германия и така е във всички сфери“, коментира Борисов. По думите му се отчита и изсветляване на икономиката, която пряко касае немските инвеститори. „Полагаме огромни усилия, и това, че имаме най-ниския външен дълг сред трите страни в Европа – това е една изключително добре поддържана финансова дисциплина. Няма мърдане от финансовата ни дисциплина. Сега разговарях с шефа на Европейската централна банка и каза, че няма проблеми за България. Проверките вървят, юли месец ще получим покана за чакалнята на еврозоната“, уточни той. \"Ако някой си мисли, че Брекзит е от другата страна на Европа и нас не ни касае, много се лъже, сътресенията ще бъдат изключителни тежки ако няма договор. В България имаме много важни теми и Брекзит много не ни касае, но действително Европа се тресе в тази ситуация, защото 1000 дни минаха, по най-важните теми няма разбирателство. Моето мнение е, че няма и да има разбирателство“, отбеляза той. „Една от най-мощните икономики Великобритания се тресе, и някой който си мисли, че Брекзит е далече от другата страна на Европа и нас не ни касае, много се лъже - сътресенията ще бъдат изключително тежки“, обясни Борисов.  „Всички ние чакаме 12 април, защото всички колкото и да изглеждаме оптимисти пред камерите - строят митници, назначават митнически служители, подготвят се КПП-тата. Всички наши министерства се готвим за Брекзит без договор. Последиците ще са много тежки за всички. Германия е винаги тази, която плаща сметките, за това предполага, че и канцлерът най-много се тревожи“, допълни Борисов.  \"България е изпълнила абсолютно ангажиментите за опазване на границите на ЕС. Имаме леко разминаваме с германския министър на вътрешните работи Зеехофер, но България е изпълнила своя ангажимент. Когато преди няколко години беше в София, аз му казах: \"Нека да си затворим границите надеждно и мигрантите да влизат през ГКПП-тата. Там да им се снемат отпечатъци, да им се правят медицински прегледи, да се проверяват за връзка с терористични организации и тогава ако някой ги иска - да си минават. Този процес е текъл векове наред, но не е бил стихиен като вълна да уплаши населението в Европа. Никой тогава не е имал против миграцията, защото е ставало по правилата\", обясни премиерът.  \"България е изпълнила абсолютно ангажимента си с ЕС, стриктно опазване на границите на ЕС. Споразумението на България работи перфектно между Турция и ЕС. Надеждно пазим границата. Така, че гарантираме спокойствието на Германия от страна на външната граница. Нека всички останали държави да бъдат така любезни да вложат пари в съоръжения и да си охраняват границите. Не може да искат от нас след това да ни накажат, от там където си ги пропуснали. Населението няма да се съгласи, ние няма да се съгласим, но това не значи, че сме против Германия, просто в този случай сме абсолютно прави“, допълни Борисов. Той обясни, че с президента Радев са обединили усилията си, така че посещението на германския президент също да подпомогне усилията и отношенията между двете страни.", "date": "2019.03.28", "title": "Бойко Борисов: През юли ще получим покана за чакалнята на еврозоната"}
{"url": "https://www.faktor.bg/bg/articles/novini/balgariya/dots-momchil-doychev-v-litseto-na-aleksandar-yordanov-balgariya-shte-ima-silen-govoritel-na-evroatlantizma-v-ep", "text": "Изборът на Александър Йорданов в общата листа на ГЕРБ и СДС за европейските избори е закономерен резултат от разцеплението и неразбирателството (меко казано!) в несъстоялата се българска политическа десница - призвана да е носител на демокрацията и просперитета на българския народ. Това изтъква в свой коментар политологът доц. Момчил Дойчев. Според него обединението под общите десни ценности на заявените като дясно-центристки партии в България, останали извън парламента, предстои.  За мене няма съмнение, че след много вероятно(дано не съм прав!) поредни изгубени избори, основните заявили се като десноцентристки демократични опозиционни партии и най-вече половин милион непредставени десни хора в България, най-после трябва да осъзнаят, че единството на ценностна основа, а не на междупартийни договорки, няма алтернатива. Едно е сигурно - в лицето на Александър Йорданов в ЕП дясна, пробългарска, а не реакционна, русофилско-левичарска, евроатлантическа България ще има силен говорител и защитник на тези ценности. В момент, когато неототалитарна Русия води хибридна война против България, ЕС и НАТО, когато има, най-вече в България, мощна \"пета колона\", представена повече или по-малко във всички партии в настоящия парламент и във всички основни държавни институции, създаването на обединено пронатовско политическо мнозинство, което да отговаря на евроатлантическия консенсус на две трети от българския народ, постигнат с толкова усилия през годините, ще бъде малка, но историческа крачка към пробив на посткомунистическото статукво, задушаващо евроатлантическия консенсус и просперитета на българския народ. Вярвам в създаването на силна десница и пожелавам успех на европейските избори както на г-н Йорданов, така и на Демократична България, на Николай Ненчев, както и на всички, които от години настояват за единство и обединение в името на свободна и демократична евроатлантическа България, казва още Дойчев.", "date": "2019.03.28", "title": "Доц. Момчил Дойчев: В лицето на Александър Йорданов България ще има силен говорител на евроатлантизма в ЕП"}
{"url": "https://www.faktor.bg/bg/articles/tsvetan-tsvetanov-pravoslavnata-tsarkva-beshe-protiv-ogranichavaneto-na-dareniyata", "text": "\"Православната църква беше против ограничаването на даренията им и ние ще подкрепим постигнато с нея съгласие\". Това каза председателят на ПГ на ГЕРБ Цветан Цветанов по време на дебатите по текста за забрана за финансиране на вероизповеданията от чужбина. \"Искам да припомня всички теми, които са дискутирани както на КСНС и това, което беше в началния етап на дебатите, които се отвориха за Закона за вероизповеданията. Всички ние знаехме, че когато беше внесен първоначалният вариант за ограничаване на всякакви финансирания, от Православната църква имаше сериозно напрежение\", каза Цветанов и припомни, че от Св. Синод са изразили своето несъгласие с това.  \"В тази връзка имахме срещи при Патриарха. Имаше представители на всички политически сили, с изключение на БСП. Тогава те казаха, че няма да имат съгласие, ако в закона бъде записано, че се ограничават всякакви възможни дарения. „Да, ние трябва да имаме уважение към всяка една религия. Трябва да бъдем тези, които да приемаме закони, които намаляват всякакво възможно напрежение в обществото и ние от ПГ на ГЕРБ ще подкрепим законопроекта, за да може да остане варианта и това, което имаме като съгласие в работните групи с Българската православна църква\", допълни Цветанов.", "date": "2019.03.28", "title": "Цветан Цветанов: Ще подкрепим постигнатото съгласие с църквата в парламента"}
{"url": "https://www.faktor.bg/bg/articles/novini/balgariya/parvan-simeonov-borisov-plavno-i-postapatelno-shte-izzema-vlastta-ot-tsvetanov", "text": "Г-н Цветанов става шеф на Изборния щаб, той ще прави избори. Но темата за апартаментите ще се развива. Опозицията ще използва ахилесовата пета, че Цветанов ще са занимава с изборния процес. Имаше вътрешни напрежения в ГЕРБ, но Цветанов е само леко изтласкан. Борисов постъпателно, плавно ще иззема властта от него. Без да бъде в светлината на прожекторите, обаче, Цветанов ще бъде с по-развързани ръце. А оставката беше както досега в ГЕРБ - от дефекта да се получи ефект. Това коментира в студиото на Нова ТВ социологът Първан Симеонов. Според него ще има кризисна комуникация по темата за апартаментите. По-интересен обаче ще бъде политическия ефект - кой определя листите в ГЕРБ, например. Интересно е също кой пуска Борисов по пързалката ...Тук и Борисов с доста експресивната си реакция показа, че му е дошло до гуша - след двата имиджови удара, които понесе заради стила на правене на закони - промените в Изборния кодекс и законопроекта за вероизповеданията.", "date": "2019.03.28", "title": "Първан Симеонов: Без да е в светлините на прожекторите Цветанов ще бъде с по-развързани ръце"}
{"url": "https://www.faktor.bg/bg/articles/novini/balgariya/sds-predlozhi-na-gerb-aleksandar-yordanov-i-iliya-lazarov-za-evrodeputati", "text": "СДС предложи Александър Йорданов и главният секретар на партията Илия Лазаров да бъдат включени в общата листа с ГЕРБ. Двете партии сключиха политическо споразумени за общо участие на евроизборите. Избраните кандидати от \"сините\" се задължават да поемат ангажимент, че ще са част от ЕНП.  Александър Йорданов ще бъде шести в листата за евровота. Председателят на СДС Румен Христов припомни, че Йорданов е бивш посланик в Полша и Македония, както и експредседател на Народното събрание.", "date": "2019.03.28", "title": "Александър Йорданов и Илия Лазаров са кандидати за евродепутати на СДС"}
{"url": "https://www.faktor.bg/bg/articles/novini/balgariya/stoycho-stoychev-ako-gerb-iska-da-specheli-ubeditelno-evrovota-da-ne-zalaga-na-proevropeyski-hora", "text": "Чувството за несправедливост не се наяжда в един народ, който се е нагледал на това вече три десетилетия. Голяма част от социалните мрежи - по-голяма част от хората, които се борят за справедливост, казват, че няма значение какво казва закона, важното е за тях е - той трябва да си тръгне, защото е отвратителен. Така описа ситуацията около скандала с апартаментите социологът Стойчо Стойчев в студиото на Нова ТВ. По думите му никой не се интересува кой е шеф на Изборния щаб на ГЕРБ или на която и да е друга партия. Хората се дразнят, когато хора на публична длъжност, се обогатяват. Затова хората, които правят избори, не са по-високите места и никой не ги забелязва, посочи той. Стойчев обясни, че думата \"апартамент\" в българската политика е мръсна дума и докато си на власт - нямаш право да си купуваш апартаменти. Можеш да си купиш банки, централи, но не можеш да си купиш апартамент.  Социологът е убеден, че има конкретни хора, които искат да изкарат Цветанов от политиката, затова внушават, че има борба между Борисов и Цветанов, че той е тежък морален упадък на партията и т.н. От друга страна - в България няма нормална кампания, ще се атакуват всички кандидати. Затова е много важно кой попада в изборните листи. Ако ГЕРБ иска да спечели убедително европейските избори,  не трябва  да залагат на проевропейски хора. Вариантът Мария Габриел, която ще говори на европейските теми ще бъде безлична фигура на фона на Елена Йончева, която ще говори за корупция, за справедливост - теми, които интересуват българите.", "date": "2019.03.28", "title": "Стойчо Стойчев: Ако ГЕРБ иска да спечели убедително евровота, да не залага на проевропейски хора"}
{"url": "https://www.faktor.bg/bg/articles/daniela-daritkova-shte-e-noviyat-predsedatel-na-pg-na-gerb", "text": "Даниела Дариткова ще е новият председател на ПГ на ГЕРБ. Това обяви премиерът Бойко Борисов на пресконференция в централата на партията. „Човек с качества и най-вече може да контролира групата в добрия смисъл на думата. До края на деня ще кажа кой ще замени г-жа Цачева, защото искам да направим всички проверки, за да не излезе нещо, което да ни накара да връщаме кандидатурата. В рамките на днешния ден това ще се случи“, подчерта Борисов.  \"Дариткова е уважавана от партията, докторка, човек с качества, може да контролира партията\", добави той. Припомняме, че до нейното предложение се стигна, след като вчера председателят на ПГ на ГЕРБ Цветан Цветанов депозира оставката си като народен представител.", "date": "2019.03.28", "title": "Даниела Дариткова ще е новият председател на ПГ на ГЕРБ"}
{"url": "https://www.faktor.bg/bg/articles/boyko-borisov-gerb-ponese-izklyuchitelno-tezhak-udar", "text": "\"Структурите в ГЕРБ си искат Цветан Цветанов и аз му вярвам. За него са гласували от 2 района на изборите. Обаждаха ми се хора от партийните структури и ме съветваха да не се разделяме с негов парламента и да постъпваме като Корнелия, която си пазела хората. Ако и другите партии действаха така, въобще нямаше да има какво да си приказваме днес. Не ми е приятно, обичам ги, но, както се казва, има грешка, има и прошка. Цецка Цачева години наред работи за ГЕРБ, но трябваше да подпиша оставката ѝ\". Това каза на пресконференция Бойко Борисов по повод депозираната оставка на Цветан Цветанов като народен представител.  \"Надявам се утре сутрин да се организираме и да бъдат гласувани оставките. Днес ще се подготвим, за да може и оставките, и назначенията да се направят в един ден. Още от Брюксел казах, че ще има тежки наказания, тежки решения. Напуснаха се много важни и ключови постове. Г-н Цветанов освен, че беше председател на парламентарната група и на комисия, депутат, мисля, че в историята няма такива тежки санкции, които са наложени в една партия. Съответно министър и двама зам.-министри с оставки. Поуки мисля, че всеки си е извадил. От моите санкции ли личи. Решен е въпросът с тези оставки – и морално, и физически. Всички са напуснали държавните си постове“, коментира премиерът. „Не знам какво е толкова интересно откъде е дошла тази атака. Има безспорно неща, които ние като си говорихме с Цветанов и всички останали, преценихме, че не изглежда красиво. Мисля, че Цветанов доста надълго обясни вчера за всяко едно нещо откъде и как е дошло. Много бих искал да видя нотариалните актове на всички съседи в тази сграда, защото като говорят 2000-5000 евро кв. м, едно е да обявиш такава цена, друго е да купиш на такава цена. От първия момент ви казах, че тъй като не изглежда добре, казах, че е законно, защото така сами обяснили колегите, но по-тежки санкции от тези, аз не мога да си представя да направя“, коментира Борисов.  По думите му дали Цветанов остава в ГЕРБ, това вече е работа на структурите, на ръководството на партията. „Структурите си го искат. Едното е държавната работа, другото е на ПП ГЕРБ, която припознава Цветанов като един от важните за нея хора. Вярвам на Цветан Цветанов, но като си говорихме и вчера последно, 7 дни нямаше медия, за разлика от президента Тръмп не ги упреквам, тази тема я държаха от сутрин до вечер. Така съм преценил и така правя. През цялото време съм си говорил с колегите, всички сме страдали от този скандал. Да не мислите, че е приятно вместо да публикувате от стабилен на положителен кредитният рейтинг на България продължава да се вдига от световните институции, преборихме се за пакета „Мобилност“, не може да си представите какво ни е струвало, въпреки че двама души от България не отидоха да гласуват“, коментира Борисов. „Ако бяха гласували, въобще нямаше да си говорим за този гейт, където се видя, че и кумове, и сватове и какво ли не, отвратихме народа. Затова налагаме тези наказания. Ние създадохме ГЕРБ, за да бъдем различни“, каза още Бойко Борисов.", "date": "2019.03.28", "title": "Бойко Борисов: Структурите си искат Цветанов, вярвам му"}
{"url": "https://www.faktor.bg/bg/articles/novini/balgariya/parlamentat-shte-utre-ostavkata-na-tsvetan-tsvetanov", "text": "Парламентът включи в дневния си ред за утре оставката на Цветан Цветанов като народен представител. Предложението направи председателя на Народното събрание Цвета Караянчева в началото на пленарното заседание. \"За\" предложението й гласуваха 146 народни представители, без \"против\" и с 1 \"въздържал се\".  Точката ще бъде първа в програмата за работа на депутатите за утре (29 март 2019 г.) Оставката е постъпила в деловодството на Народното събрание в днешния ден.", "date": "2019.03.28", "title": "Парламентът ще гледа утре оставката на Цветан Цветанов"}
{"url": "https://www.faktor.bg/bg/articles/daritkova-shte-tarsya-ustoychivoto-parlamentarno-mnozinstvo", "text": "Ще търся устойчивото парламентарно мнозинство, което е изключително важно, за да функционира правителството и за да покажем стабилност в държавата. Това заяви новият председател на ПГ на ГЕРБ д-р Даниела Дариткова, която заменя на поста подалия оставка Цветан Цветанов, съобщава БГНЕС. „В тази кризисна ситуация смятам, че това е предложение, наситено с големи отговорности. Приемам го със съзнание за оценката, а от друга страна като предизвикателство, защото никога няма да мога да бъда Цветанов в парламентарната група. Вярвам, че в рамките на моите възможности ще търся консенсуса“, подчерта Дариткова. Тя увери, че изпълнявайки новата си длъжност ще търси диалог с всички парламентарни групи. „Няма да променим своето поведение, защото ще бъдем последователни и ще продължим да изпълняваме програмата си“, каза още новият председател на групата. На въпроса дали е получила подкрепа от всички свои колеги, тя отговори: „Разчитам на тази подкрепа и трябва да се боря за нея ежедневно“. Предстои да бъде обсъдено кой да замести Цветан Цветанов в различните парламентарни комисии.", "date": "2019.03.28", "title": "Дариткова: Ще търся устойчивото парламентарно мнозинство"}
{"url": "https://www.faktor.bg/bg/articles/analizator-ne-dopuskayte-hipotezata-za-razriv-mezhdu-borisov-i-tsvetanov", "text": "Политическият психолог Антоанета Христова сподели мнението, че за решението на Цветан Цветанов да напусне парламента. Според нея то не е било взето вчера и идва след изговорени опции, а самият Цветанов е изглеждал спокоен. \"Скандалът набра енергия. В пика на скандала трябваше да се извърши кризисната интервенция. Всички необходими стъпки бяха реализирани от страна на ГЕРБ. Кризата почти е овладяна\", подчерта тя в студиото на \"България он Еър\". \"Г-н Цветанов е изключително лоялен на своя лидер и на партията. Не допускайте хипотеза за разваляне на отношенията между Цветанов и Борисов\", каза още Христова. Според нея избирателите ще са отвратени, ако се продължи в този стил на нападки и скандали. А изборът на евродепутати ще опре само до твърдите ядра на партиите.", "date": "2019.03.28", "title": "Анализатор: Не допускайте хипотезата за разрив между Борисов и Цветанов"}
{"url": "https://www.faktor.bg/bg/articles/novini/svyat/mayk-pompeo-se-nadyava-oshte-drugata-sedmitsata-da-se-reshat-novi-merki-sreshtu-rusiya", "text": "Държавният секретар на САЩ Майк Помпейо каза, че се надява идната седмица заедно със съюзниците от НАТО, които ще бъдат на посещение във Вашингтон, да обяви нови мерки срещу Русия заради агресията й в Украйна, предаде Ройтерс. Той говори на изслушване в комисията по външните работи на Камарата на представителите. Надявам се, че ще можем да обявим нова поредица от действия, които ще предприемем заедно, за да реагираме на това, което прави Русия в Крим и Азовско море, в региона, заяви шефът на американската дипломация.  На 3 и 4 април във Вашингтон ще се състои среща на външните министри на страните от НАТО, отбелязва ТАСС. Помпейо засегна и темата за предстоящите на 31 март украински избори, като посочи, че борбата с корупцията е много важна за създаването на демократични институции в Украйна. Държавният секретар заяви също, че руските власти са се намесвали в американски избори не само през 2016 г., но и преди - и в 2012, и в 2008, и в 2004 година, предаде ТАСС.", "date": "2019.03.28", "title": "Майк Помпео се надява още другата седмицата да се решат нови мерки срещу Русия"}
{"url": "https://www.faktor.bg/bg/articles/tatyana-burudzhieva-s-izlizaneto-ot-ns-tsvetanov-dokaza-che-ne-se-e-vkopal-v-imuniteta", "text": "С факта, че напуска парламента и не е нарушавал закона, Цветан Цветанов се опита да затвори темата \"Апартаментгейт\" пред широката публика. И по този начин показа, че не се е вкопал в имунитета. Към журналистите се обърна с определени послания и най-вече говореше на партията си. Това казва в интервю за tribune.bg политологът Татяна Буруджиева, която изтъква още, че политикът е бил много добре подготвен, говорел с добре подбрани аргументи, като се обърнал към много ясни групи.  \"Още в началото на скандала аз казах, че в такава ситуация, когато скандалът се развива в рамките на изборна ситуация, много е важно да уцелиш тона, да говориш добре и да минимизираш ефекта на скандала вътре в собствената си партия, в твърдото ядро. Защото за другите нямаш едно решение. Там някои ще преценят позитивно ходовете, други не толкова, трети съвсем ще ги отхвърлят. Важното е да минимизираш ефекта върху партията си. В рамките на изборите, когато не искаш да дадеш възможност на противника си да се опомни от един такъв удар, не се прави толкова рано. ГЕРБ имат два месеца и моето предвиждане е, че г-н Цветанов ще даде всичко от себе си и за тези два месеца ще направи и невъзможното, за да покаже чрез резултата на ГЕРБ, че този скандал, в който той е централна фигура, не се е отразил зле на резултатите на партията му. Предвиждам, че още повече ще се задълбочи и фокусира върху кампанията на ГЕРБ\", коментира Буруджиева. На въпрос дали политическите опоненти ще извлекат някакви дивиденти от този скандал, тя разви следната теза: \"По време на избори кампанията е, за да си държиш твърдото ядро и да привличаш периферия. Какво ще се извлече от скандала зависи кой каква кампания прави. Виждате, че ГЕРБ успя отново да влезе в проактивна позиция, което е много важно за един комуникационен конфликт с обществото в момента. Другите партии останаха извън това. Патриотите са закопани в решенията си разделени или заедно. БСП реши да се отдръпне от публичното пространство след като излезе от парламента и някак си там нещата като че ли замръзнаха. Трябва да видим до колко и как ще реагират. Но така или иначе не се очаква ГЕРБ да се опитва да привлече избиратели от БСП или БСП от ГЕРБ. Битката е всъщност за десните избиратели, защото в един и същи ден избухна скандалът и се подписа споразумението за съвместно явяване на избори на ГЕРБ със СДС. Аз мисля, че този процес ще продължи, ще продължат разногласията в дясно и нежеланието на част от Десницата да бъде идентифицирана с ГЕРБ. Но не вярвам това да не е пресметната щета. Не може да вземеш изведнъж всички десни избиратели. Няма такава логика. Битката в дясно е битка за десен мандат извън ГЕРБ в момента и там е въпросът електорално какво точно ще се получи и доколко ГЕРБ ще успее да се отвори към десните избиратели или ще остане в рамките на това, което са неговите възможности. Засега поне, ако гледаме цифрите и направим електорален анализ, а не социологически изследвания и прогнози, виждаме запазени възможности на ГЕРБ да са първи на европейските избори...\"", "date": "2019.03.28", "title": "Татяна Буруджиева: Вчера Цветанов доказа, че не се е вкопал в имунитета, затвори темата с апартаментите"}
{"url": "https://www.faktor.bg/bg/articles/novini/balgariya/evrodeputat-balgariya-se-prostrelya-v-kolyanoto-s-protestite-sreshtu-paketa-mobilnost", "text": "Евродепутатът Исмаил Ертуг определя действията на България и  други страни от периферията на ЕС по пакета \"Мобилност\" като \"изстрел в собственото им коляно\". Ертуг, който е вносител на предложението камионът да се  връща в страната отправна точка на всеки 4 седмици, смята, че позицията на  опонентите на пакета се дължи на потенциални проблеми, които биха възникнали между управляващите - от една страна, и транспортните фирми и профсъюзите, от  друга. \"Аз не съм националист, а социалист и не се интересувам  от националността. Аз съм за това честните компании, които плащат добре, да  имат същите възможности за навлизане на пазара както и тези на западните и  северните страни. А това, което в момента поддържате, е големите германски,  холандски, италиански компании да експлоатират не само вашите водачи, но и  вашите подизпълнители. Това не мога да разбера - вие би трябвало да се борите  за едно и също заплащане за една и съща работа, независимо откъде е компанията.  Когато говорих с колегите без камери, те признаваха, че съм прав, но не могат  да поискат това в собствените си страни, защото ще имат проблеми - особено от  фирмите, а и от профсъюзите, които искат от тях гаранции, че определени пазари  няма да бъдат изгубени. В крайна сметка, това е изстрел във вашето коляно\", казва Ертуг, цитиран от БНР.  Председателят на Европейския парламент Антонио Таяни върна  пакета за обсъждане в транспортната комисия. България, Унгария, Полша, Литва и Латвия смятат, че той цели  унищожаване на транспортния бизнес от големите компании в Западна и Северна  Европа.", "date": "2019.03.28", "title": "Евродепутат: България се простреля в коляното с протестите срещу пакета \"Мобилност\""}
{"url": "https://www.faktor.bg/bg/articles/parlamentat-reshava-okonchatelno-za-dalgovete-na-veroizpovedaniyata", "text": "Парламентът решава окончателно за дълговете на вероизповеданията. След обществената реакция срещу опрощаването на задълженията от осем милиона лева на мюфтийството към държавата, от ГЕРБ внесоха между първо и второ четене нови поправки. Те предвиждат задълженията на Главното мюфтийство да се разсрочат за период до десет години, като това ще стане по модела за търговските дружества. Текстът бе приет на второ четене в Комисията по вероизповеданията. Тя обаче отхвърли предложенията, направени от Обединени патриоти религиите, които получават държавна субсидия, да нямат право да получават дарения от чужди държави или чужденци и да уведомяват Дирекция „Вероизповедания” към Министерски съвет за всяко дарение или наследство на имущество от български юридически лица или с източник от чужбина. При обсъждането на проектозакона за вероизповеданията във водещата парламентарна комисия тези предложения предизвикаха най-много спорове, но в крайна сметка бяха отхвърлени. На практика даренията от чужбина за религиите у нас продължават. Всички вероизповедания у нас, в това число и православната църква настояват държавата да не меси в даренията. Програмата на Народното събрание за днес предвижда още депутатите да обсъдят на първо четене промени в Закона за противодействие на корупцията и за отнемане на незаконно придобито имущество.", "date": "2019.03.28", "title": "Парламентът решава окончателно за дълговете на вероизповеданията"}
{"url": "https://www.faktor.bg/bg/articles/novini/balgariya/finalni-pregovori-mezhdu-gerb-i-sds-za-evroizborite", "text": "Днес са финалните преговори между ГЕРБ и СДС за обща листа на кандидатите за Европейските избори. \"Сините\" ще представи пред ГЕРБ двете си номинации за евродепутати.  Партиите вече водиха разговори за съвместно участие в евровота. Лидерът на ГЕРБ Бойко Борисов обеща СДС да получи в листата място за двама кандидати, като единият да е на избираема позиция. Предстои подписването на политическо споразумение за съвместно явяване на предстоящите Европейски избори на 26 май. Припомняме, че първоначално едно от предложенията на \"сините\" беше Владимир Кисьов, който обаче се отказа. Лидерът на СДС Румен Христов обясни, че решението му е поради \"лични причини\".", "date": "2019.03.28", "title": "Финални преговори между ГЕРБ и СДС за евроизборите"}
{"url": "https://www.faktor.bg/bg/articles/britanskite-deputati-othvarliha-vsichki-alternativni-varianti-za-izlizane-ot-es", "text": "Британските депутати отхвърлиха всичките осем алтернативни варианти за сделка за Брекзит, които бяха предложени за гласуване, съобщиха осведомителните агенции.  Те се обявиха против референдум за одобряване на споразумението за Брекзит, преди то да бъде ратифицирано от парламента, срещу излизане от ЕС без сделка на 12 април, срещу отказ от Брекзит чрез отказ да се задейства чл.50 от Лисабонския договор.  Не приеха също така вариантите Обединеното кралство да остане в Европейската икономическа зона и да влезе в Европейската асоциация за свободна търговия или да сключи споразумение по норвежки модел (Общ пазар 2.0), възможността да остане в митническия съюз, както и да сключи преференциални търговски отношения, ако не бъде постигната сделка с ЕС за напускане на съюза.  е бе приет и планът на опозиционната лейбъристка партия за запазване на членството в митническия съюз на ЕС и съгласуване на британските търговски правила с правилата на единния пазар. Вариантите за втори референдум за Брекзит и планът за оставане в митническия съюз получиха най-голяма подкрепа, но изгубиха с малка разлика.", "date": "2019.03.28", "title": "Британските депутати отхвърлиха всички алтернативни варианти за излизане от ЕС"}
{"url": "https://www.faktor.bg/bg/articles/slantseto-shte-se-pokazva-temperaturite-tragvat-nadolu", "text": "В четвъртък ще е предимно слънчево, с временни увеличения на облачността над югозападните райони от страната, но ще е почти без валежи. Ще духа слаб до умерен изток-североизточен вятър и с него температурите ще се понижат още. Сутринта ще е хладно, с минимални температури между минус 1 и 4 градуса, на места в котловините ще има условия за образуване на слана. Дневните температури ще бъдат предимно между 9 и 14 градуса. Над Черноморието ще бъде предимно слънчево, но хладно. Ще духа умерен вятър от изток-североизток. Максималните температури на въздуха ще бъдат 9-12 градуса. Температурата на морската вода ще бъде 10-11 градуса. Вълнението на морето ще бъде 2-3 бала. Над планините ще е предимно слънчево. След обяд над масивите от Западна и Централна България ще има временни увеличения на облачността, но ще е почти без валежи. Ще духа умерен и силен североизточен вятър. Максималната температура на височина 1200 м ще бъде около 2 градуса, на 2000 м - около минус 4 градуса. В петък и в събота ще е без валежи. Сутрините ще са хладни, с минимални температури между минус 3 и 2 градуса, а през втория ден дневните температури слабо ще се повишат. Вятърът ще остане от североизток, до умерен, в нощните часове ще стихва и сутрин на места в котловините ще има слана. Ще има временни увеличения на облачността, по-значителни след обяд", "date": "2019.03.28", "title": "Слънцето ще се показва, температурите тръгват надолу"}
