{"url": "https://www.faktor.bg/bg/articles/novini/svyat/putin-kam-orban-v-moskva-skoro-rosatom-zapochva-da-stroi-dva-yadreni-reaktora-v-paksh", "text": "\"Росатом\" ще започне скоро да строи два ядрени реактора в унгарската ядрена централа \"Пакш\". Това съобщи президентът Владимир Путин по време на срещата си с унгарския премиер Виктор Орбан. Путин каза още, че Унгария \"несъмнено\" е един от ключовите европейски партньори на Русия и че двустранните отношения се развиват във всички направления, предаде ТАСС. В началото на разговорите си с гостуващия в Москва унгарски премиер Виктор Орбан руският президент изтъкна активната работа на междуправителствена комисия и развитието на отношенията между регионите. По думите на Путин през 2017 г. стокооборотът между Унгария и Русия се е повишил с 25 на сто, а през първото полугодие на 2018 г. - с още една трета. Взаимните инвестиции възлизат на около един милиард долара и се изпълняват \"добри, перспективни и големи проекти\", заключи той. Заради наложените от ЕС санкции стокооборотът на Унгария с Русия намаля, но двете страни успяха да преодолеят тази тенденция, заяви Орбан. Той добави, че настоящата му визита е с цел да благодари за извършената съвместна работа. Премиерът на Унгария каза, че има голям потенциал за сътрудничество в селското стопанство, енергетиката, културата и други сфери. \"Срещата ми с вас има голямо значение за унгарската политика\", заяви Виктор Орбан. \"Не може да се каже, че за нашето сътрудничество винаги има благоприятен климат. Но всички неприятности съществуват, за да можем да се борим с тях заедно. Мисля, че успяваме\", заключи министър-председателят на Унгария. В двустранните преговори в широк формат участват от руска страна президентският съветник Юрий Ушаков, външният министър Сергей Лавров и министрите на промишлеността и търговията Денис Мантуров и на здравеопазването Вероника Скворцова. В унгарската делегация влизат външният министър Петер Сиярто, премиерският съветник Янош Бала и министърът без портфейл Янош Шули, отговарящ за ядрената енергетика.", "date": "2018.09.18", "title": "Путин  към Орбан в Москва: Скоро \"Росатом\" започва да строи два ядрени реактора в \"Пакш\""}
{"url": "https://www.faktor.bg/bg/articles/zavarshi-parviyat-krag-ot-pregovori-mezhdu-liderite-na-dvete-korei", "text": "В Пхенян завърши първият кръг от преговори между лидерите на Северна и Южна Корея. Засега не са известни резултатите от разговорите. Основните теми на срещата са ядреното разоръжаване на полуострова, отношенията между Пхенян и Вашингтон, както и двустранните отношения между Северна и Южна Корея. Южнокорейският президент Мун Дже-ин е придружаван от директори на големи компании. Това е третата среща между лидерите на двете Кореи. За първи път, обаче, те разговарят на севернокорейска територия.", "date": "2018.09.18", "title": "Завърши първият кръг от разговорите между лидерите на двете Кореи"}
{"url": "https://www.faktor.bg/bg/articles/novini/balgariya/karakachanov-marinov-e-podgotven-chovek-poznava-sistemata-i-se-nadyavam-da-go-dokazhe-kato-vatreshen-ministar", "text": "Не бихме искали да водим с Радев война. Тази излишна конфронтация не води до нищо. Това заяви вицепремиерът Красимир Каракачанов по повод напрежението, което се създаде между властта и президента по повод указа за освобождаването на гл.секретар на МВР  Младен Маринов. По думите на Каракачанов процедурното бавене от страна на Румен Радев е нелогично и най-вероятно е бил подведен от юридическите консултанти към президентството. Проектите за укази се съгласуват с президента, но в този случай става дума за освобождаване, а не за назначаване. Практиката е – съгласува се указ за назначение. Проектът е издържан юридически – Маринов подава оставка като гл.секретар на МВР, какво има тук да се съгласува. А какъв ще бъде назначаван – това е в прерогативите на НС. Тук смятам, че някой е заблудил президента и цялата драма се предизвика от неправилно тълкуване на правилата. Не е нормално подобен акт – на подал рапорт за напускане, да бъде повод за такава драма между институциите. Такава е логиката. За съжаление българският политически живот е алогичен. Затова сме по-зле от Албания, където има логика на развитие. У нас е различно – всичко е на принципа на конфронтацията, на прецакването, затова нещата у нас не вървят в правилната посока, аргументира се Каракачанов. На въпрос дали все пак президентът ще подпише указа за освобождаването на Маринов, военният министър обясни, че ако няма указ, ще бъдат гласувани номинациите само на двамата министри. Но той счита, че указ ще има, защото иначе влизаме в един казус да задържим някой, който не иска да остане на една определена позиция.  Каракачанов отново заяви своята подкрепа за номинацията на Маринов за шеф на МВР и се аргументира.  Младен Маринов получава моята силна подкрепа, защото е подготвен човек. Кариерата си той започва от полицай и стига до главен секретар. Освен Богомил Бонев не сме имали друг подобен случай. Той беше човек от системата, която е сложна система, а Маринов е човек, който добре познава системата отвътре, защото е минал по цялата стълбичка. Освен това имам и лични впечатления за качествата на Маринов. Аз го познавам когато е бил и от двете страни на барикадата. Той има представа от ситуацията. Дали ще се справи като министър на МВР – времето ще покаже. Военният министър коментира и мигрантската тема.  Засилва се мигрантския натиск, но аз подчертах – в сравнение с миналата година. Само на границата на Резово и Малко Търново не са допуснати 232 нелегални мигранти да влязат на територията на страната за 40 дни. Забелязва се, че на турска територия има движение на нелегалните мигранти. Затова трябва да се вземат всички мерки, за да не бъдем изненадани. От инспекцията, която направих на границата, съм доволен. Оградата е наред, момчетата от гранична полиция и от специалните сили работят отлично. Има проблеми, но те са свързани с недостиг на техника и прибори за нощно виждане, съоръженията за наблюдения и екипировката на хората. Но позитичното е, че няма ревност и противоречия между МВР и МО, подчерта Каракачанов. Той е категоричен, че кабинетът трябва да излезе с официална позиция по темата Орбан и твърдата му позиция към мигрантите.  Ние вече сме направили предложение да се изрази ясно позицията на България като несъгласие за налагане на санкции към Унгария. При все че се третират въпроси за национален суверенитет, не е нормално да се налагат санкции заради това. Не съм съгласен ЕС да се превръща в СССР, когато става въпрос държавите да защитават националните си интереси. Орбан показа, че може да не се харесва в Европа, но добре изгражда своята държава. На въпрос на водещата дали ОП ще се явят заедно на европейските избори, лидерът на ВМРО обясни, че се надява да е така. Той заяви, че лично ще работи в тази посока, независимо от различията, които има между трите формации в малката коалиция.", "date": "2018.09.18", "title": "Каракачанов: Маринов е подготвен човек, познава системата и се надявам да го докаже като вътрешен министър"}
{"url": "https://www.faktor.bg/bg/articles/shefat-na-mvr-v-ostavka-e-izpratil-saglasuvatelno-pismo-do-radev", "text": "Министърът на вътрешните работи Валентин Радев е изпратил днес до президента Румен Радев съгласувателно писмо за главния секретар на МВР Младен Маринов, съобщават от Министерски съвет.  В документа МВР-шефът в оставка обяснява мотивите за искания от правителството указ за освобождаването на Младен Маринов от сегашния му пост. Съгласувателното писмо е изпратено  в 11,30 часа, обясниха още правителствените ни източници. \"Да, получихме такова съгласувателно писмо\", потвърдиха от прессекретариата на държавния глава, съобщава Епицентър.бг . Със спазването на процедурата по освобождаването на Младен Маринов и евентуалното издаване на президентски указ е възможно кандидатурата му да бъде гласувана от Народното събрание в четвъртък, заедно с тези на бъдещите министър на транспорта Росен Желязков и на регионалното развитие Петя Аврамова.  Председателят на парламентарната група на ГЕРБ Цветан Цветанов заяви днес пред Нова ТВ, че ако президентът не освободи Младен Маринов, то парламентът няма да гласува кандидатурата му за вътрешен министър.", "date": "2018.09.18", "title": "МВР-шефът е изпратил до Радев съгласувателно писмо за указа на Маринов, на ход е президентът"}
{"url": "https://www.faktor.bg/bg/articles/tsacheva-mladen-marinov-mozhe-da-se-naznachi-i-bez-ukaz-no-beshe-uvazhenie-kam-prezidentstvoto", "text": "Много енергия от всички страни се хвърли по темата за оставката на Младен Маринов. Несъвместимост по отношение на постовете, в които в момента заема, след като встъпи в новата позиция, ще възникнат, но след като е налице волята на Младен Маринов, то коректно бе да се гласува това решение. Министерският съвет съгласува предложение до президента за издаване на указ - т.е от уважение и зачитане към президентската институция правителството внесе документи в президентството, коментира Цецка Цачева пред bTV ситуацията около отлагането на освобождаването на Младен Маринов от поста му като главен секретар на МВР.  Младен Маринов е предложен за министър на вътрешните работи, но за да встъпи в длъжност, трябва да бъде освободен от поста си на главен секретар на МВР. Към този момент в Министерството на правосъдието все още няма указ за полагане на държавния печат.  \"Чисто юридическото ми мнение е, че е възможно да се приеме решение от Народното събрание за освобождаването на Младен Маринов. Но пак повтарям - правителството го направи като уважение към президентството\", заяви още министърът на правосъдието. Това решение, което премиерът взе, е правилното решение.  Министърът на правосъдието коментира и информацията, лансирана повече от месец, че ще бъде или посланик в Черна гора, или е посочена за кандидатура в Конституционния съд. „Категорично подобни разговори не са водени и такива предложения няма. Това е несериозно“, заяви Цачева, като допълни, че продължава да бъде министър. Тя заяви, че ако й направят подобно предложение, то тя ще откаже, защото не иска да бяга от отговорност. „След като съм поела задължения и отговорности, за мен това не е сериозно“, обясни тя. По повод бягството от затвора, което преди време предизвика сериозни дебати в обществото, тя посочи, че случаите бяха много тежки. „Министърът на правосъдието най-малкото има политическата отговорност за това, което се е случило. Оставката не ми е в джоба, тя ми е в ръката. По преценка на премиера Борисов мога да понеса тази политическа отговорност“, обясни тя. Цачева коментира още промените в АПК и правосъдната реформа. „Имаме конкретни мерки за изпълнение на задачи. В срок се движат нещата“, обясни тя, като допълни, че работи активно за правосъдна реформа, каквато искат хората.", "date": "2018.09.18", "title": "Цачева: Можеше и без указ за Младен Маринов, но беше уважение към президентството"}
{"url": "https://www.faktor.bg/bg/articles/advokat-na-sergey-antonov-shte-spasyava-tsarskite-imoti", "text": "Видният италиански юрист проф. Джузепе Консоло, иска да допринесе за решаването на казуса с т.нар. царски имоти. Името му се свързва със  Сергей Антонов, чийто защитник беше в прочутото дело за опита за убийство на папа Йоан-Павел II и т.нар. \"българска следа\". Консоло моли за документите по делото „Врана“, за да допринесе за прекратяването на спора. Това става ясно от негова позиция, качена на страницата му в интернет. Юристът посочва, че попаднал на новината за решението на съда да отнеме двореца „Врана“ от Симеон II в уебпространството.  „На всички е добре известно как защитавах с всички сили Сергей Антонов - онзи зам.-директор на бюрото на БГА „Балкан“ в Рим, станал в последствие известен на летописите; тази защита бе причината аз да се окажа длъжник на цар Симеон – свидетел бях как по целия свят се чуваше зовът на неговия самотен глас в защита на Антонов, придружен от личното му влияние и връзки, с които се стремеше да увери, че „българската следа“ е само една измислица“, пише Консоло. И така обяснява интереса си към казуса с т.нар. царски имоти.  „Цар Симеон беше от онези малцина, ако трябва да бъда честен, които застанаха редом до мен, за да се включат в битката за защита доброто име на Сергей Антонов, но също и най-вече репутацията на тази неголяма, но достойна държава България“, се казва още в позицията на проф. Консоло.  Той споделя изумлението си от това, че „моите български приятели се съдят помежду си за влизане във владението на царските покои“. Видният юрист не крие, че според него е „по-уместно и адекватно“ във „Врана“ да живее царското семейство, отколкото „някое държавно учреждение, в което надали ще се намери някой, който да отговаря на висотата на царския чертог.“  „Говорят ми, че сега мнозина застават на фронтовата линия, за да бранят позицията на монарха – наследник на цар Фердинанд. Но доколкото разбирам, същите тези хора, макар и известни на общественото мнение, са предпочели да вървят по дългия път в търсене на истината и да отстояват убежденията си, скрити зад щита на анонимността.  Аз пък, тук долуподписаният, бих бил горд, ако бъда избран да намеря решение за двете страни, но с ясно открито лице – такъв е навикът на Джузепе Консоло, който никога не може да забрави какво направи Царят за защита правдата на Сергей Антонов“, казва още той. Именно поради това бих помолил за цялата документация по казуса, предвид неутралната позиция, която заемам и любовта, която питая към българския народ, надявайки се, че тази любов, заедно с всичките ми сили, ще прекрати битката между спорещите авторитетни страни. Достойна постъпка, която би направила чест не само на онзи, който по настоящем се съди, но преди всичко на моята любима България!\", завършва позицията си правозащитникът.", "date": "2018.09.18", "title": "Адвокат на Сергей Антонов ще \"спасява\" царските имоти от българската държава"}
{"url": "https://www.faktor.bg/bg/articles/tramp-nahasva-amerikantsite-kitay-se-opitva-da-se-mesi-v-izborite-prez-noemvri", "text": "Президентът на САЩ Доналд Тръмп обяви, че Китай се опитва да повлияе на резултатите от междинните избори в САЩ през ноември.  В профила си в \"Туитър\" държавният глава не предостави доказателства, но пък вече е свързвал Пекин с кибератаката срещу Демократическата партия отпреди 2 години, месеци преди президентските избори, на които Тръмп победи Хилъри Клинтън. В последната си публикация обаче той не говори за кибератака, а загатна за връзка с търговската война, в която на практика влязоха Вашингтон и Пекин с налагането на допълнителни мита на стоки на стойност десетки милиарди долари. \"Китай открито е заявявал, че активно се опитва да повлияе и да промени изборите ни, като нападне фермерите ни и индустриалните ни работници, защото са ми верни. Това, което Китай не разбира, е, че тези хора са велики патриоти, които добре разбират, че Китай се възползва от САЩ в търговията от много години. Те също така знаят, че аз съм човекът, който знае как да спре това\", продължи Тръмп и обеща, че ще има \"голям и бърз\" икономически отговор срещу Китай, ако американските земеделци и индустриални работници се окажат на прицел на Пекин\", предупреди в поста си американският президент.", "date": "2018.09.18", "title": "Тръмп нахъсва американците: Китай се опитва да се меси в изборите през ноември"}
{"url": "https://www.faktor.bg/bg/articles/georgi-harizanov-ima-opit-ot-strana-na-prezidentskata-institutsiya-da-pechele-vreme-predstoi-da-razberem", "text": "Липсата на указ от Румен Радев за освобождаване на Младен Маринов говори за задълбочаваща се конфронтация на президента с изпълнителната власт каза в студиоти на БНТ политическият анализатор Георги Харизанов. \"Има опит от страна на президентската институция да печели време, но за какво. не знаем. Предстои  да разберем\", коментира Харизанов. Той отговори на твърдения на червения социолог Кольо Колев, койдо се позова на данни от собствената му агенция \"Медиана\", че ГЕРБ и правителството \"вървят надолу\". \"Това движениеа надолу, което \"Медиана\" казва, е ясно от 2009 г., ГЕРБ се движат надолу, явяват се на избори, които печелят\", каза Харизанов. Според него, всяко управление трупа недоволство, че генерална промяна няма, наслагва се усещането, че постоянно има протести, ако някой седне и ги разгледа, ще установи, че те са почти бутикови и без основание за предрочни избори. Протест на детския радиохор например едва ли е повод за оставка. \"Опитва се да се наложи една опорна точка, че никой не иска това управление\", посочи анализаторът. По думите му, нормално е опозиция и опозиционни медии да атакуват по всякакъв повод управляващите, дори това да е фалит на кипърска застрахователна компания в Кипър. Нормално е по всякакъв повод да делегитимират управлението. Но е и нормално да има и хора, които виждат отвъд късите политически страсти. И това са тези,  благодарение на които има  други резултати в социологически допитвания от  тези \"Медиана\" -  да, повече са тези, които искат правителството да изкара мандата си. Ако по нещо ние продължаваме да изоставаме от ЕС, това са доходите. За да растат доходите, трябва да има икономически предвидима среда. Трябва да престанем да влизаме от една в друга политическа криза. Това, че нямало преки инвестиции, не е точно\", посочи още Харизанов. \"Става дума за нови инвестиции, но инвеститор, който разширява бизнеса си у нас, не влиза в тази графа. В предишните години при Станишев имаше преки чуждестранни инвестиции, но къде - в имотни балони. При Борисов са инвестирани най-много средства\", категоричен е политическият анализатор.  Харизанов е категоричен, че нямаме основание да сме толкова черногледи. \"Официалната статистика го показва. Има много проблеми, но когато жизненият стандарт, доходите се превърнат наистина във фокус за подобряване на живота на хората, тогава много неща автоматично ще намерят решението си. Доходите са последното голямо нещо, което пречи на българите да се чувстват достойни европейци\", убеден е той.", "date": "2018.09.18", "title": "Георги Харизанов: Президентската институция прави опит да печели време, предстои  да разберем за какво"}
{"url": "https://www.faktor.bg/bg/articles/lokhiyd-martin-ofitsialno-predlozhiha-f-16v-za-balgarskite-voennovazdushni-sili", "text": "Последната модификация на F-16 - блок 72, ще бъде предложена в процедурата за избор на нов многоцелеви изтребител за българските военновъздушни сили. От концерна производител \"Локхийд Мартин\" обявиха това на презентация. Предложеният модел е последната версия, известна още като Viper (V), на най-масовия изтребител в света, съобщи \"Дневник\". Според правителственият проект, приет от парламента, финансовата рамка за купуване на \"не по-малко от 8 броя бойни самолети\" е 1.8 млрд. лв. с ДДС. Сумата включва купуването на самолетите, средствата за наземното им обслужване, за обучение на пилотите и инженерите, въоръжението и поддръжката за 3 години. От компанията не отговориха дали предложението им ще се побере в парите, \"заделени\" от правителството, и графика за разсрочено плащане, което е предвидено да стане за 9 години. \"Дискусията за парите ще е между правителствата\", каза Ранди Хауърд, който е директор за развитие на програмите на F-16 и F-22 в компанията. Бъдещата сделка за нов изтребител ще бъде сключена на междуправителствено ниво. Ако бъде избран F-16V или друг американски самолет, ще трябва и одобрение от Конгреса. Последната сделка за нови F-16 V бе сключена от Словакия през юли. Официално бе обявено, че за 14 изтребителя ще бъдат платени 1.589 млрд. евро, като в цената се включват амуниции, обучение на пилоти и логистична поддръжка за 2 години. Това прави 113.5 млн. евро на самолет, или над 220 млн. лв. Това е на ръба на заложените от правителството. В момента няма нито един произведен нов F-16 от последната модификация, но има сключени няколко международни договора за модернизация до новия стандарт, сред които за 70 самолета от Бахрейн. Въпреки това от \"Локхийд Мартин\" уверяват, че ще успеят да изпълнят изискванията на проекта на правителството. Те са, че доставката на първата партида изтребители трябва да започне в рамките на две години от подписването на договора. Дотогава трябва да бъдат получени минимум два самолета, а всички поръчани да се доставят в рамките на три години от първата доставка. Проектът предвижда да бъдат купени още 8 изтребителя във втората му фаза. Джеймс Робинс, старши мениджър в \"Локхийт Мартин\", обяви, че от компанията ще предложат всички необходими системи, симулатори и обслужване на самолетите до края на жизнения им цикъл. Той каза, че F-16V е самолет от четвърто поколение, но използва системи от пето поколение, които са на оборудване в F-22 и F-35. Сред тях са подобрен радар и система за информация, която стига до пилота в реално време; система, предпазваща от сблъсък със земята, която спасява пилота, ако евентуално загуби съзнание; по-голям обсег на действие и прицел с точност на снайпер. Според Робинс F-16V може да лети до 2045 г. и има живот от 12 000 часа, което е повече от всичко предлагано. САЩ планират да оперират с F-16V заедно с F-22 и F-35. Ранди Хауърд каза, че се търси начин да се отговори на изискването за индустриално сътрудничество. \"Реалистично България няма да може да може да прави части за българските изтребители, но търсим начини за сътрудничество и ще ги предложим. Правим го навсякъде по света\", каза Хауърд. После уточни, че това също ще бъде обект на разговори между двете правителства. \"Локхийд Мартин\" е втората компания, която заявява, че ще участва в процедурата след шведската Сааб, която ще участва с Grippen. Директорът за България на Сааб Стефан Бенгтсон потвърди, че компанията му ще участва в търга. Той добави, че офертата ще бъде дадена от правителството на Швеция. Искания за информация за изтребители са изпратени от министерството на отбраната до:  за новопроизведени бойни самолети F-16 блок 60 (или 70) и F/A–18E/F Super Hornet, както и за употребявани F-16, модернизирани до варианта OFP М6, и втора ръка F/A–18E/F Super Hornet.  за F-16 MLU OFP М6, което ще бъде с логистичен пакет и въоръжение от САЩ.  трябва да предостави оферта за употребявани F-16 C/D, модернизирани до варианта OFP М6. От  ще се чака отговор за втора ръка Eurofighter Tranche 1, а от Германия за нов Eurofighter от последната модификация Tranche 3.  трябва да даде предложение за нови и употребявани Dassault Rafale. От   освен за нови Gripen C/D ще се иска предложение и за употребявани Gripen, модернизирани до текущата конфигурация на въоръжение в страните - членки на НАТО (Унгария и Чехия). След като бъдат получени отговорите на исканията за информация, предложенията трябва да бъдат класирани и да се премине към междуправителствени преговори. Според политически и военни източници офертата на \"Локхийд Мартин\" в момента е фаворит.", "date": "2018.09.18", "title": "Официално предложение на \"Локхийд Мартин\" за българските ВВС: Последната модификация на най-масовия изтребител"}
{"url": "https://www.faktor.bg/bg/articles/sled-brekzit-bez-preferentsii-za-rabotnitsite-ot-es-vav-velikobritaniya", "text": "Великобритания не би трябвало да предлага преференциален достъп на работници от Европейския съюз пред онези, които са извън съюза, след Brexit, сочи доклад, разработен по искане на правителството. Независимият Консултативен комитет по миграцията (КСМ) заяви, че решенията за това кой може да работи във Великобритания, след като отпадне свободното движение с ЕС, трябва да се съсредоточи върху привличането на висококвалифицирани хора. Премиерът Тереза Мей посочи, че е отворена за подобна идея, като има информации, че огласяване на това може да има на конференцията на Консервативната партия този месец. Това обаче може да доведе до проблеми при преговорите по Брекзит с ЕС. Очакванията на Лондон за близки търговски отношения с блока вероятно ще бъдат свързани с исканията за преференциален достъп на работниците от ЕС. От КСМ казват, че ако имиграцията не е част от преговорите за Brexit, \"препоръчваме да се премине към система, в която да се управлява цялата миграция без преференциален достъп за гражданите на ЕС\". „Бъдещата политика \"трябва да насърчава висококвалифицираните работници, тъй като има ясни доказателства, че те носят ползи за публичните финанси на Обединеното кралство, иновациите и производителността.\" Комитетът препоръча да се премахне горната граница на броя на висококвалифицираните работници от трети страни, който се разрешава всяка година, и да се разшири, така че да включва повече умения. Това може да засегне някои сектори, които са се развили бързо през последните години на фона на евтиния труд, като например производството на храни. Правителството поръча доклада миналата година. В интервю за Би Би Си в понеделник Тереза Мей предложи тя да даде на работниците от ЕС и извън ЕС еднакви права да работят във Великобритания.", "date": "2018.09.18", "title": "След Брекзит: Без преференции за работниците от ЕС във Великобритания"}
{"url": "https://www.faktor.bg/bg/articles/zadarzha-sina-na-dimitar-vuchev-dembi-za-grabezh", "text": "Софийската районна прокуратура задържа за 72 часа сина на Димитър Вучев – „Демби“ за грабеж и за противозаконно отнемане на автомобил, съобщиха от пресцентъра на прокуратурата. М. Вучев, на 21 години, е привлечен към наказателна отговорност за извършено от него престъпление по чл. 346, ал. 2, т. 1, пр. 1 и 2, т. 3, вр. чл. 195, ал. 1, т. 4, пр. 2 от НК, за това, че: - около 17.00 часа на 14.09.2018 г., в гр. София, кв. „Симеоново“, на кръстовището на ул. „Митрополит II Зографски“ и ул. „Синьо лято“, противозаконно е отнел чуждо моторно превозно средство – автомобил марка „Шкода“, модел „Фабия“, (оборудван за нуждите на такси), от владението на Р. Ш., без негово съгласие, с намерение да го ползва, като отнемането е извършено чрез използване на техническо средство – оригинален ключ и е последвала повреда на превозното средство – счупване на странично дясно огледало и вдлъбнатина на задния десен калник. Впоследствие автомобилът е оставен от Вучев без надзор, като е намерен на 17.09.2018 г. в гр. София, ж.к. „Ст. град“, на паркинга на спортна зала „Христо Ботев“. Вучев е привлечен към наказателна отговорност и за извършен от него грабеж, а именно: -около 16.55 часа на същата дата – 14.09.2018 г., в гр. София, кв. „Симеоново“, на кръстовището на ул. „Митрополит II Зографски“ и ул. „Синьо лято“, е отнел чужди движими вещи – сумата от 25.00 лева, от владението на Р. Ш., с намерение противозаконно да ги присвои, като е употребил за това заплашване – казал на пострадалия със заплашителен тон – „Давай парите!“ и сила – впоследствие издърпал парите от ръцете на пострадалия. Предвид високата обществена опасност на деянията и дееца, наблюдаващият прокурор е постановил задържане на обвиняемия за срок до 72 часа, като е разпоредено привеждането му в сградата на СРС на 19.09.2018 г. – за разглеждане на искане за вземане спрямо него на мярка за неотклонение „Задържане под стража“. Димитър Вучев-Демби, бащата на задържания, преди години бе заловен за пореден път, за кражба в Холандия. Името му се свързва през годините с редица разследвания на атентати, покушения, наркотрафик и побои.", "date": "2018.09.18", "title": "Задържаха сина на Димитър Вучев – „Демби“за грабеж"}
{"url": "https://www.faktor.bg/bg/articles/bryuksel-pogva-nemskite-giganti-volkswagen-bmw-i-daimler-za-neloyalna-konkurentsiya", "text": "Германската автомобилна индустрия попада под обсега на европейските регулатори за пореден път. Едни от най-големите производители на автомобили Volkswagen, BMW и Daimler ще бъдат разследвани от Европейската комисия (ЕК) заради съмнения, че са се договаряли, за да избегнат конкуренцията при разработването на системите за намаляване на отделянето на вредни емисии във въздуха от колите, съобщава Bloomberg. Разследването, което може да доведе до сериозни глоби, се фокусира върху две системи. Първата намалява отделянето на азотен оксид от дизелови двигатели, а втората, която се нарича Otto, ограничава вредните емисии от колите на бензин. \"Целта на тези технологии е да намалят вредата от колите върху околната среда\", отбелязва европейският комисар по конкуренцията Маргрете Вестагер. \"Ако разследването докаже вината на компаниите, това означава, че те вероятно са ограничавали възможността на потребителите да се сдобият с по-малко замърсяващ автомобил, въпреки че технологията е била достъпна за производителите\", обяснява Вестагер. Съмненията за организиран картел се засилиха през 2017 г., когато немското списание Spiegel публикува информация, че през последните близо 20 години Volkswagen, Daimler и BMW са се координирали за действия, свързани с разработването на нови технологии, разходите, доставките и стратегиите, включително и за ограничаването на вредни емисии. Разследването представлява втори тежък удар за германската автомобилна индустрия, след като през 2015 г. германският автомобилен производител Volskwagen беше уличен в манипулиране на резултатите от тестовете за нивото на отделяне на вредни емисии от автомобилите. Volkswagen ще продължи да сътрудничи на Европейската комисия (ЕК) за всички разследвания, съобщават от компанията в изявление.", "date": "2018.09.18", "title": "Брюксел готви нов удар за немската автомобилна индустрия"}
{"url": "https://www.faktor.bg/bg/articles/igra-na-tronove-grabna-emi", "text": "„Игра на тронове” грабна статуетката на наградите „Еми” в категория „Най-добър драматичен сериал” за трети път.  Церемонията по награждаването се състоя в театъра „Майкрософт” в Лос Анджелис. „Игра на тронове” беше номиниран общо 22 пъти, като в битката за най-добра драма победи „Короната”, „Историята на прислужницата”, „Странни неща”, „Западен свят” и „Това сме ние”. В категорията за най-добър комедиен сериал беше отличен „Прекрасната г-жа Мейзъл” – продукция на „Амазон”. В него се разказва историята на еврейска съпруга, изоставена от мъжа си, която започва нов живот и поражда скандал. Статуетката за най-добра актриса в драматичен сериал грабна Клер Фой за ролята ѝ на младата кралица Елизабет II в сериала „Короната” на „Нетфликс”. Това е първата световното известна роля на Фой, която преди това играе предимно в британски телевизионни продукции.", "date": "2018.09.18", "title": "„Игра на тронове” грабна „Еми”"}
{"url": "https://www.faktor.bg/bg/articles/tsska-pregovarya-s-brazilski-pleymeykar", "text": "ЦСКА преговаря с бразилски плеймейкър, твърди БТА, но без да споменава неговото име. Южноамериканецът е в София от няколко дни и дори е изгледал домакинската победа над \"Черно море\" с 3:1 за първенство в събота. \"Червените\", които са лидери в класирането на Първа лига, търсят допълнително увеличаване на конкуренцията в състава, като има вероятност да се подсилят и на още един пост в защитната линия.", "date": "2018.09.18", "title": "ЦСКА преговаря с бразилски плеймейкър"}
{"url": "https://www.faktor.bg/bg/articles/sport/sled-svetovniya-vrah-edno-ot-zlatnite-ni-momicheta-napravi-raztarsvashta-izpoved", "text": "Броени дни, след като ансамбълът ни по художествена гимнастика стъпи на световния връх, едно от момичетата направи разтърсващо разкритие за трудностите, които е преодоляла в седмиците преди състезанието. В профила си във Facebook Стефани Кирякова сподели, че майка й получила инсулт, вследствие на който загубила говора си и спряла да движи дясната си ръка. В своето „Писмо до мама” грацията пише, че много искала да се върне в Бургас, за да бъде със семейството си. В крайна сметка обаче не се отказала от участие на Световното, защото знаела, че майка й винаги е мечтала да я види шампионка. „Предстоеше ни най-важното състезание, за което работихме толкова много. Беше ми ужасно тежко да продължа да тренирам, когато знаех че си болна. С всички сили се опитвах да не мисля за това, защото не исках да развалям тренировките. Понякога успявах да сдържа емоциите си, понякога-не. Но хората около мен ми бяха огромна подкрепа през цялото това време. Целият ми ансамбъл, момичетата които са повече от семейство за мен не ме оставиха нито за миг. Получих огромно разбиране от нашите треньори Весела Димитрова и Михаела Маевска. В тези най-трудни за мен дни реших, че ще играя на Световното заради теб, мамо! Не само ще играя, но обещах пред Бог, че ще спечеля златен медал и ще стана световна шампионка!”, споделя Стефани. Ето и пълния текст на нейната трогателна изповед: „Няколко седмици преди световното майка ми получи инсулт, поради който загуби говора си и не може да движи дясната си ръка. Когато научих новината целият ми свят се преобърна...  Писмо до мама Скъпа мамо, исках да дойда при теб в този труден момент, толкова много исках да се върна в Бургас. Исках да бъда в болницата при теб, да хвана ръката ти и да ти кажа, че всичко ще се оправи. Но нямаше как оставя отбора и знаех, че ти също не го искаш. Предстоеше ни най-важното състезание, за което работихме толкова много. Беше ми ужасно тежко да продължа да тренирам, когато знаех че си болна. С всички сили се опитвах да не мисля за това, защото не исках да развалям тренировките. Понякога успявах да сдържа емоциите си, понякога-не. Но хората около мен ми бяха огромна подкрепа през цялото това време. Целият ми ансамбъл, момичетата които са повече от семейство за мен не ме оставиха нито за миг. Получих огромно разбиране от нашите треньори Весела Димитрова и Михаела Маевска. В тези най-трудни за мен дни реших, че ще играя на Световното заради теб, мамо! Не само ще играя, но обещах пред Бог, че ще спечеля златен медал и ще стана световна шампионка! Когато с момичетата го направихме и се качихме на най-високото стъпало си спомних как когато бях малка гледахме предишния отбор по телевизията вкъщи и ти винаги плачеше на българския химн. Питах те защо, а ти ми отговаряше: “Защото знам, че един ден ти ще станеш световна шампионка и заедно ще пеем българския химн, ще видиш!” Не можех да повярвам, че този ден наистина дойде. А ти самата никога не си спирала да вярваш в мен! Гледах знамето, пеех с цяло гърло и знаех, че ти гледаш мен! И въпреки, че сега не можеш да говориш, в моето съзнание аз чувах само твоя глас: “Ето Стефани, ти наистина успя!” Посвещавам златния си медал на теб, мамо. Ти си най-силната жена, която познавам. Аз, ти и тати ще се справим с всичко, защото Господ е с нас! Ще бъде трудно, но никога няма да се предадем! Благодаря ти тате, че си ми истинския пример за мъж, който обича и се грижи за жена си в добро и лошо, в радост и мъка, в здраве и болест!  Благодаря ви момичета, че винаги сте до ме през каквото и да преминавам. Без всички вас никога нямаше да успея!”", "date": "2018.09.18", "title": "След световния връх:  Едно от златните ни момичета направи разтърсваща изповед"}
{"url": "https://www.faktor.bg/bg/articles/vitosha-ski-se-gotvi-za-noviya-sezon-kani-pravitelstvena-delegatsiya-da-inspektira-saorazheniyata", "text": "Собственикът на лифтовете и влековете на Витоша - \"Витоша ски\" АД - покани цяла правителствена делегация да инспектира съоръженията. Освен вицепремиер и министри поканени са още представители на Столичната община начело с кмета. Ето и списъка на \"гостите\", поканени на 29 септември \"да добият лично впечатление как се експлоатират и поддържат\" съоръженията: вицепремиерът Валери Симеонов, министърът на туризма Николина Ангелкова, министърът на околната среда и водите Нено Димов, министърът на спорта Красен Кралев, кметът на София Йорданка Фандъкова, председателят на Столичния общински съвет Елен Герджиков и директорът на Изпълнителна агенция по горите Григор Гогов, който обаче подаде оставка преди ден заради съмнения за конфликт на интереси. Проверката на състоянието на съоръженията, разпоредена от Столичната община. Публична тайна е, че съоръженията са остарели, тече стар юридически спор между \"Витоша ски\" и екозащитниците защо не се подновяват, а междувременно само за няколко години станаха два инцидента. За щастие без сериозни последствия, припомня КлубZ. Миналия петък пък стана ясно, че София ще кандидатства за домакин на Зимните младежки олимпийски игри през 2024 година. Или поне така бе обявено след разговора на президента на Международния олимпийски комитет (МОК) Томас Бах с премиера Бойко Борисов и с Красен Кралев в Министерския съвет.  От \"Витоша ски\" обаче разказват колко им е било трудно да поддържат съоръженията, които стопанисват от 2007 година. \"Оттогава, с грижата на добър стопанин, ние поддържаме съоръженията в изправност съгласно изискванията на Държавната агенция за метрологичен и технически надзор. През последните години работата ни става все по-трудна, защото резервните части за тази остаряла физически и морално техника вече не се произвеждат. В по-голямата си част те са строени и пуснати в експлоатация през 50-те и 60-те години на миналия век.\" В заключение от дружеството отново посочват, че трябва законодателна промяна, настоявайки, че действащият план за управление на Природен парк \"Витоша\" връзва ръцете им за сериозни ремонтни дейности. Малко по-рано през деня пред БНР бившият директор на Природен парк \"Витоша\" Тома Белев коментира казуса.  \"Няма никакви забрани по отношение на промяната на лифтовите съоръжения. Нещо повече – планът препоръчва да се подменят или демонтират морално остарелите съоръжения, представляващи опасност. Планът за управление не разрешава строеж на нови ски съоръжения. Около 20% площи от всички предназначени за ски спорт и туризъм се използват в момента. Има 80%, които не се използват, защото собствениците на съоръженията не ги поддържат\", категоричен е Белев.", "date": "2018.09.18", "title": "\"Витоша ски\" се готви за новия сезон - кани правителствена делегация да инспектира съоръженията"}
{"url": "https://www.faktor.bg/bg/articles/politsay-ot-treto-rayonno-politseysko-upravlenie-v-sofiya-e-prostrelyan-v-glavata", "text": "Полицай от Трето районно полицейско управление в София е прострелян в главата, предава Нова телевизия. По непотвърдена информация, служителят на реда се е отзовал на сигнал, получен в полицията и след като пристигнал на адреса, бил прострелян. Извършителят е задържан, а раненият полицай е настанен в \"Пирогов\".", "date": "2018.09.18", "title": "Полицай от София е прострелян в главата"}
{"url": "https://www.faktor.bg/bg/articles/tri-godini-sled-falita-na-velikotarnovskiya-universitet-dnes-uchebnoto-zavedenie-e-stabilizirano", "text": "Три години след фалита на Великотърновския университет (ВТУ) „Св. св. Кирил и Методий“, днес учебното заведение е стабилизирано и е разплатило дългове за над 6 милиона лева, съобщи ректорът проф. Христо Бонджолов. Той посочи, че до края на септември се очаква решение на македонското правителство за разкриване на филиал на Великотърновския университет в град Свети Николе. ВТУ ще бъде първият чуждестранен университет с филиал в Македония. Ще се ползва базата на частния университет по славянски науки в град Свети Николе, посочи ректорът проф. Христо Бонджолов: “Ние се опитваме да се дистанцираме максимално от политики и вражди. Гледаме на нещата чисто академично. Това е във взаимен интерес на двата университета. Важно е първият чуждестранен университет да бъде български. Чрез университета в Македония ние работим с Косово, Албания, Сърбия“. Във великотърновския филиал в Македония е заявено обучение по английски език на 100 магистри по английска филология, регионално развитие и информационни технологии.", "date": "2018.09.18", "title": "Oчаква се решение на македонското правителство за разкриване на филиал на Великотърновския университет в град Свети Николе"}
{"url": "https://www.faktor.bg/bg/articles/arestuvaha-shef-na-gorsko-stopanstvo-sled-aktsiya-na-prokuraturata-v-sofiya-i-svoge", "text": "Има задържан шеф на горско стопанство, уличен в злоупотреби, съобщи Dir.bg., позовавайки се на добре информирани източници. Арестуван е и шеф на регионална дирекция по горите. От Специализираната прокуратура потвърдиха за арестите и обясниха, че се извършват претърсвания в служебни помещения в Регионална дирекция по горите - София и в Държавно горско стопанство - Своге. Извършват се претърсвания в жилища в София и Своге, както и в база в с. Батулия, общ. Своге. Действията на Специализираната прокуратура са в рамките на разследване срещу организирана престъпна група, състояща се от длъжностни лица в Държавно горско стопанство - Своге и ръководена от директора на Регионална дирекция по горите - София.  Групата е създадена с користна цел и е извършвала незаконен добив и търговия с дървен материал в периода от 2014 г. до настоящия момент. Налице са доказателства за извършени от организираната престъпна група кражби на части от специализирана горска техника, умишлен палеж на автомобил и държане на огнестрелни оръжия, без надлежно разрешение. Към момента са задържани ръководителят - директор на Регионална дирекция по горите - София и четирима от членовете на организираната престъпна група, сред които са директорът на Държавно горско стопанство - Своге, двама горски стражари от ДГС- Своге и още едно лице. При извършеното претърсване в базата в с. Батулия, общ. Своге, стопанисвана от двама от членовете на групата са открити и незаконно държани 5 пушки и голямо количество боеприпаси. Действията по претърсване и разпити на свидетели продължават и в момента.", "date": "2018.09.18", "title": "Закопчаха шеф на горско стопанство след акция на прокуратурата в София и Своге"}
{"url": "https://www.faktor.bg/bg/articles/prostrelyaniyat-politsay-zhertva-na-tezhak-bitov-intsident", "text": "Инцидентът, при който днес бе прострелян полицай, е свързан с тежка битова история. Според първоначалната информация, два патрула служители на \"Охранителна полиция\" и екип на Териториална полиция на Трето РУ са отишли на адрес в кв. \"Илинден\". Те реагирали незабавно на сигнал, подаден в районното управление от майката на психично болен, че синът й е буен, съобщиха от МВР. Когато тя отворила вратата на жилището, синът й насочил пистолет към нея. Жената успяла да се отдръпне, но синът й прострелял полицейския служител в областта на главата. Сигналът за инцидента е подаден към 11.30 часа днес. Психично болният е задържан. Изясняването на всички обстоятелства по случая продължава. Както е известно, пострадалият е откаран в \"Пирогов\". \"Раненият колега е опитен служител с 10-годишен стаж в МВР. Надявам се бързо да се възстанови\", коментира главен комисар Младен Маринов, цитиран от dir.bg. Той уточни, че след пристигането на полицейските екипи, майката на психичноболния мъж е отворила вратата, мъжът е стрелял вероятно със самоделен пистолет.  Първите действия са били насочени към неутрализиране на стрелеца, така че да не нарани други хора, както и оказване на помощ на пострадалия служител. По думите на ст. комисар Ивайло Иванов - директор на СДВР, седем служители е имало на адреса.  Те са реагирали незабавно на сигнала, подаден днес от майката. Изяснено е, че до преди месец мъжът е живял в чужбина - в страна от ЕС. На мястото на инцидента е извършен оглед, разследващи полицаи разпитват свидетели и съседи.  По случая е образувано досъдебно производство. Извършителят е задържан, в полицията са майката и още един роднина, които в момента се разпитват. Състоянието на 34-годишния полицай, който беше прострелян по-рано през деня, е стабилно. Това обяви на брифинг изпълнителният директор на УМБАЛСМ \"Н. И. Пирогов\" ЕАД проф. Асен Балтов, съобщиха от лечебното заведение.", "date": "2018.09.18", "title": "Простреляният полицай -  жертва на тежък скандал между психичноболен и майка му"}
{"url": "https://www.faktor.bg/bg/articles/veterinari-vlizat-v-stadoto-na-ana-petrova-ot-bolyarovo", "text": "Екип от ветеринарни лекари от София ще влезе в стадото на Ана Петрова в Болярово. Това реши на извънредно заседание областната епизоотична комисия в Ямбол. Това е единствената ферма, в която, въпреки положителните проби, от два  месеца лекари не са допускани. В последните няколко дни обаче 11 овце от стадото са умрели. Ако и днес фермерите не осигурят достъп до стопанството си, ще се чака решение на прокуратурата. Въпреки, че Ана Петрова сама е поискала съдействие от ветеринарните власти заради умрелите животни и до момента няма гаранция, че тя ще пусне лекарите във фермата си, каза заместник министърът на земеделието Янко Иванов. \"Нека да допуснем нашите колеги и най накрая да се изясни каква е причината, защото би могло да е всякаква болест. Масова смъртност не се появява просто така\", посочи още той. Специалистите ще направят аутопсия на починалите животни и преглед на здравите. \"Те първо ще направят инвентаризация на животните, които са в стадото, защото в едното от номерата на умрялото животно се оказва, според информационната система на ПАП, че животното би трябвало да е от Твърдица. Интересно как е попаднало там\", поясни д-р Иванов.", "date": "2018.09.18", "title": "Умрели са 11 овце от стадото на Ана Петрова от Болярово, ще пусне ли най-после ветеринарите?"}
{"url": "https://www.faktor.bg/bg/articles/radev-nazidatelno-kam-upravlyavashtite-nyama-voyna-mezhdu-institutsiite-stava-duma-za-spazvane-na-zakona", "text": "\"Изобщо не става въпрос за война между институциите, а за спазване на закона. Законът не се коментира, а се спазва. Изглежда за правителството е непосилна задачата да спазят закона и това не е първият случай\". Това заяви президентът Румен Радев пред журналисти в Букурещ по повод последните изказвания на управляващите във връзка с неподписания указ за освобождаване от поста на главния секретар на МВР Младен Маринов. Държавният глава заяви, че не го е направил, защото правителството не е съгласувало процедурата, както изисквал законът. По-рано днес зам.-председателят на ГЕРБ Цветан Цветанов заяви, че президентската институция \"си търси поредния опит за конфронтация с изпълнителната власт\". На въпрос какво ще прави мнозинството, ако указът не бъде подписан до четвъртък от държавния глава, той заяви, че ще бъдат гласувани кандидатурите, без тази за вътрешен министър. \"Не е нормално президентът да търси тази провокация\", допълни Цветанов, цитиран от БТА. \"Елементарно е и е много лесно, стига да се изпълни това, което повеляват нормативните документи, трябва да се изпълни писмена съгласувателна процедура, която се дължи по закон\", отвърна Радев, попитан дали има обозрим срок, в който е решил да подпише указа. Той добави, че винаги е отворен и готов за конструктивни решения. По повод коментарите на Цветанов, че е изпаднал в изолация, държавният глава бе лаконичен: \"Дай, Боже, всекиму такава изолация. А когато хора разбират от всичко и успяват да коментират всичко - от недвижима собственост до външна политика, виждате резултатът какъв е\".", "date": "2018.09.18", "title": "Радев назидателно към управляващите: Няма война между институциите, става дума за спазване на закона"}
{"url": "https://www.faktor.bg/bg/articles/vasil-velev-uvelichenieto-na-zdravnite-vnoski-nyama-da-reshi-problemite-na-nzok", "text": "Увеличението на вноските за здравеопазване няма да решат проблемите на Здравната каса. Това обясни председателят на Асоциацията на индустриалния капитал в България Васил Велев. Той уточни, че през следващата седмица ще има широк дебат със здравния министър Кирил Ананиев, за да се обсъдят подробно вариантите за променя на здравните вноски. \"Здравният министър ни е поканил на национална кръгла маса на 26 септември в зала 3 на НДК, където да се обсъдят много широк кръг предложения. Въвеждането на своеобразен втори стълб не решава проблема с първия - с кражбите и разхищенията в него. Преди повече от 10 години имаше такава идея и затова беше увеличена здравноосигурителната вноса от 6% на 8%. Трябваше тези 2% да послужат именно за втори стълб. Те престояха известно време във фискалния резерв, след което се изхарчиха даже и за други цели. А оттогава 8-те процента отиват за първия стълб\", припомни Велев. \"Втори стълб под формата на застраховка по принцип позволява в него конкуренция, така както имаме във втория пенсионен стълб конкуренция между пенсионните фондове. И това безспорно е добре. Но като че ли кардиналното решение е демонополизация на първия стълб - на Здравната каса, както е в повечето европейски страни. Това би намалило или силно ограничило злоупотребите, неефективното разходване, разхищенията, кражбите. Сега ние, ако внасяме 3 млрд. и те се крадат, ние с още един, четвърти милиард, се опитваме да решим проблемите, които не сме решили с трите милиарда\", коментира още Васил Велев.  Все още не е изработена цялостната позиция на Асоциацията на индустриалния капитал по въпроса. \"Давам ви експресно становище\", уточни председателят й.", "date": "2018.09.18", "title": "Васил Велев: Увеличението на здравните вноски няма да реши проблемите на НЗОК"}
{"url": "https://www.faktor.bg/bg/articles/korneliya-ninova-1-9", "text": "ГЕРБ и това правителство си отиват. Въпросът е какво се случва след това. Този въпрос зададе председателят на БСП Корнелия Нинова, който изглежда неочакван от лидер на опозицията, която не крие мераците си отново да се върне на власт при едни евентуални предсрочни избори.  Коментарът на Нинова бе по повод актуалния спор между правителството и президента Румен Радев относно номинацията на Младен Маринов за министър на вътрешните работи. \"Една седмица президентство и правителство спорят по коя процедура да сменят един неподходящ министър с друг. Трябва да си ходи цялото правителство\", категорична бе Нинова. И допълни: \"Който министър да смените, с когото и да го смените, уважаеми управляващи, това няма да промени политиката ви. Това е агония за държавата, това е печелене на време за правителството.\" Нинова обясни и какви са реалните проблеми, които ще остави кабинетът \"след като падне\" - 2 лв. цена на хляба, 14% скок на парното, безумната здравна реформа и т.н. \"Това е разговорът, а не че един неподходящ ще бъде сменен с друг. Това ги вълнува само тях в ГЕРБ\", заяви Нинова.", "date": "2018.09.18", "title": "Нинова: ГЕРБ и правителството си отиват, но какво се случва след това..."}
{"url": "https://www.faktor.bg/bg/articles/maya-manolova-shte-dam-na-sad-kmeta-na-hitrino", "text": "Омбудсманът Мая Манолова провежда изнесена приемна в Шуменско. Днес тя се среща с хора в Хитрино, където през 2016 година влакова катастрофа отне живота на 7 души, а близо 30 бяха ранени. Разрушени бяха над 20 сгради, а заради опасност от обгазяване селото бе евакуирано. Мая Манолова заяви, че има повече от 60 жалби от хора от селото, които се оплакват, че къщите им не са ремонтирани все още. \"Дойдох на място, за да видя какво е свършено и дали хората от Хитрино са съгласни с разпределените средства. Настояхме кметът да обяви списъците на удвоените до този момент пари, включително и неговото предложение за последната сума, но доколкото разбирам от срещите ми до този момент - това не е свършено, заяви омбудсманът.  По думите й, хората нямат договори за извършените ремонти, нямат количествено-стойностни сметки, което предизвиква подозрения за нерационално използване на вложените пари.  \"Аз съм тук от името на обществения съвет, за да извърша проверка, тъй като сумите не са окончателно преведени на общината, и ако има случаи на нецелесъобразно разходване на средства, това да бъде спряно\", заяви Манолова. \"Макар да сме в навечерието на 3 зима и въпреки парите от държавата - има къщи, които не са окончателно завършени, има и незавършени ремонти\", посочи тя. Манолова поясни, че е отправила искане за извършване на проверка и предоставяне на информация, но такава не й е била предоставена.  \"Това ме кара като омбудсман за първи път да започна процедура по налагане на наказание пред районен съд. В случая има отказ за предоставяне на информация и документи и за пръв път ще дам кмет на районен съд\", каза тя.", "date": "2018.09.18", "title": "Мая Манолова: Ще дам на съд кмета на Хитрино"}
{"url": "https://www.faktor.bg/bg/articles/korneliya-ninova-poiska-5-dds-varhu-hlyaba", "text": "Трябва да се намали ДДС-то върху хляба и то да стане 5 процента. Затова ние от БСП ще настояваме за тази 5-процентна ставка. Това заяви на брифинг лидерът на БСП Корнелия Нинова в централата на партията и допълни, че само две страни в ЕС нямат диференцирано ДДС върху храните и това са България и Дания. По думите й намаляването на ДДС-то върху хляба ще намали постъпленията към държавната хазна с около 45 милиона лева, но това би могло да се компенсира. ,,Според експерти това може да се компенсира от изсветляване на сивия сектор. Ето как тези въпросни 45 милиона по-малко в бюджета ще бъдат компенсирани'', обясни Нинова. ,,За нас диференцираното ДДС е изключително важен разговор, за да се помогне на бедните хора и младите семейства'', каза още лидерът на БСП. ,,Искаме да водим полезни и дългосрочни разговори с разум и да мислим за един нов тип бюджетна политика, по-социален бюджет. Каним и господин Горанов на този разговор. Трябва да говорим с аргументи'', коментира тя. Относно жалбата до Конституционния съд за АПК Корнелия Нинова заяви, че го правят, тъй като правителството е посегнало на прозрачността. ,,Още когато го гледахме този закон в парламента, ние казахме защо не трябва да бъдат повишавани съдебните такси. Правителството посегна на прозрачността, направи правосъдието недостъпно за много хора.  Не мисля, че между нас и президента има разминавания. Мотивите му по ветото и нашите са едни и същи'', сподели Нинова.", "date": "2018.09.18", "title": "БСП поиска 5% ДДС върху хляба, ще съветва Горанов как да компенсира загубата от 45 млн. за бюджета"}
{"url": "https://www.faktor.bg/bg/articles/i-olaf-podhvashta-bosa-na-karnobatska", "text": "Специализираната прокуратура е информирала Службата за разследване на измами с евросредства, след като е установила, че 9 младежи са регистрирали еднолични дружества и са получили 7 милиона лева средства по европейски програми. Това съобщи прокурор Димитър Петров в Апелативния спецсъд, цитиран от \"24 часа\". Там се решаваше дали бизнесменът, неговият шурей Белун Хазърбашанов и Иван Димитров, който е син на кмета на Карнобат, да излязат на свобода. Тримата са обвинени в участие в престъпна група за държане на акцизни стоки, пране на пари и данъчни престъпления. Случаят с децата на служители на Миню Стайков във фирмата \"Сис Индъстрис\" бе разкрит днес и бяха представени доказателства. Прокурор Петров представи 9 на брой обратни писма, в които младежите са записали, че действителният притежател на всички права, които ще придобият, ще бъде Миню Стайков. Те са регистрирали еднолични дружества и така са кандидатствали по програмата \"Млад фермер\". Всички са на възраст до 28 години и са деца на служители на Стайков, заемали различни нива във фирмата. Фирмите са регистрирани през миналата и тази година, като са имали различен предмет на дейност.  Според защитата на Стайков обратните писма не са забранени от закона и нямат никаква правна стойност. Адвокатът на Стайков - Лъчезар Таков отбеляза, че членовете на тази група са изключително разнородни като социален статус хора. Стайков е бизнесмен, известен в цялата страна. Друг член обаче е шофьорът Манчо Колев. Има и член на групата общ работник - Цветан Колев. Четвъртият е пък Алекси Трифонов, за който изобщо пък не се знае какъв му е социалният статус. \"Защо му е на Стайков да се обгражда с хора от различен статус\", попита Таков. Той обърна внимание и че ремаркето, което е регистрирано на името на тъщата на Стайков и открито във фабриката за нелегални цигари е било без гуми и спряно от движение. Всъщност разплитането на случая започва именно от фабриката за нелегални цигари в Карнобат, която антимафиоти атакуваха на 18 юли т.г. Днес на делото стана ясно, че тя е била наблюдавана от ДАНС и ГДБОП. Фабриката се е помещавала в сгради, собственост на сина на кмета на Карнобат - Иван Димитров. Неговата адвокатка Ина Лучева попита защо досега не е бил намерен и разпитан наемателят на помещението - Емил Емилов. Тя обърна внимание, че още на 18 юли Димитров е бил задържан за един ден и след това е бил освободен. За месец и половина той нито се е укривал, нито се е опитвал да повлиява на свидетели. На 18 юли, освен Димитров, са били задържани и Манчо, и Цветан. Те също са освободени след 24 часа. След пледоариите на адвокатите тримата обвиняеми - Миню Стайков, Иван Димитров и Белун Хазърбашанов поискаха по-лека мярка. \"Искам дебело да подчертая, че се занимавам със земеделие и преработка на земеделски продукти. Не съм се занимавал дори с обществени поръчки, защото съм знаел, че е опасно\", обясни в своя защита Миню Стайков. Съдът ще обяви решението си в 19 часа.", "date": "2018.09.18", "title": "И ОЛАФ подхваща боса на \"Карнобатска\" и деца на негови служители, прибрали 7 млн. по европрограми"}
{"url": "https://www.faktor.bg/bg/articles/novini/svyat/oshte-edin-miliarder-se-gotvi-za-prezident-na-sasht", "text": "Медийният магнат и бивш кмет на Ню Йорк Майкъл Блумбърг обмисля да се кандидатира за президент на САЩ, съобщи „Ню Йорк Таймс“. Блумбърг обмисля възможността да се изправи срещу президента на САЩ Доналд Тръмп. Той беше обявил, че може да се кандидатира още през 2016 г. Това стана, след като Тръмп набра сериозна преднина в първичните избори на Републиканската партия. Тогава Блумбърг възнамеряваше да се кандидатира като независим кандидат. Той обмисля своята кандидатура на последните три президентски вота в САЩ. Блумбърг изпълняваше поста на кмет на Ню Йорк три поредни мандата. Той ги спечели като независим кандидат. Блумбърг е известен като критик на Тръмп. Сега е възможно той да се кандидатира за номинацията на Демократическата партия. Все още не е ясно дали Тръмп ще се кандидатира за следващите избори.", "date": "2018.09.18", "title": "Още един милиардер се готви за президент на САЩ"}
{"url": "https://www.faktor.bg/bg/articles/novini/balgariya/zrelishte-betonovoz-se-zakleshti-pod-most-v-plovdiv", "text": "Шофьор на бетоновоз не успя да премери габаритите на возилото си и се пъхна под моста на УХТ на булевард „Марица-Юг” в Пловдив и се заклещи. От удара бетоновият миксер се е огънал и разцепил. Част от строителния материал се е разпилял на пътното платно. Вследствие на инцидента са изкъртени и металните ограничители на съоръжението. Водачът на бетоновоза сам е започнал операцията по отклещване на превозното средство, пише trafficnews.bg.   Очевидци съобщават, че шофьорът се е принудил да спада гумите на тежкотоварната машина, за да намали височината.", "date": "2018.09.18", "title": "Зрелище: Бетоновоз се заклещи под мост в Пловдив"}
{"url": "https://www.faktor.bg/bg/articles/putin-za-svaleniya-il-20-intsidentat-e-veriga-ot-tragichni-obstoyatelstva", "text": "Държавният глава на Руската федерация Владимир Путин определи като „верига от трагични обстоятелства“ катастрофата на „Ил-20“ в Средиземно море, като същевременно поднесе съболезнования на близките и семействата на жертвите, предава TACC, цитирана от \"Фокус\".  „Когато хората умират, особено при такива трагични обстоятелства, винаги е трудно за всички нас, за страната и за близките на нашите паднали другари. В тази връзка, разбира се, изказвам съболезнования към близките на жертвите\", заяви президентът на пресконференция след края на руско-унгарските преговори с премиера Виктор Орбан.  \"Що се отнася до сравнението с известните събития, когато турски изтребител свален наш самолет, то ситуацията е друга. Тук по-скоро това прилича на верига от трагични, случайни обстоятелства“, подчерта Путин.  \"Що се отнася до нашите ответни действия (на свалянето на самолета), те ще бъдат насочени преди всичко към осигуряване на допълнителна безопасност за нашите военнослужещи и нашите обекти в Сирия\", заяви държавният глава.", "date": "2018.09.18", "title": "Путин за сваления Ил-20: Инцидентът е верига от трагични обстоятелства"}
{"url": "https://www.faktor.bg/bg/articles/antoniy-galabov-zashto-prezidentat-tarsi-protsedurni-sredstva-da-vliyae-varhu-politicheskiya-protses", "text": "Същественият въпрос за мен е в това защо и по какви причини се търсят процедурни средства за влияние върху политическия процес? Имам предвид специално позициите на президента, защото става дума наистина за процедура, в която няма основание за забавяне на освобождаването на главния секретар на МВР от неговата позиция, за да може той да заеме поста министър. Мнението на президента в това отношение няма определящо значение. Това заяви политологът доц. Анатолий Гълъбов за напрежението, породено от бавенето на президента Радев да подпише указа за освобождаването на главсека на МВР Младен Маринов от поста му.  \"Той трябва да подпише формално тази процедура, тъй като има лично волеизявление от главния секретар на МВР, че той желае да бъде освободен от този пост\", продължи Анатолий Гълъбов пред \"Фокус\".  \"В тази ситуация президентът няма право на преценка - президентът просто подписва този указ на базата на заявеното лично желание на главния секретар на МВР да се оттегли от тази си позиция, нищо повече. Тук няма място за коментари дали МВР си върши работата или не. Точно това е смисълът на всяка процедура, в която всеки следващ етап следва по логичен начин предходните.  Обратно. При назначаването на нов главен секретар на МВР, там вече президентът има своята дума. Той има възможност да изрази отношение, но не и при освобождаването на главния секретар, когато това е по негова лична молба. Един изцяло формален акт. И това, което ни се струва проблематично в момента, тъй като става дума за процедура, която се използва с, нека да не е с политически цели, но влияе върху политическия процес, най-малкото забавя кадровите промени в правителството\", посочи доц. Гълъбов. Според него така се увеличава общото напрежение в политическия процес. \"То и без това е достатъчно високо. От една страна имаме ясно заявената воля на опозицията за оставка на цялото правителство. Имаме предложение за кадрови промени. Имаме постигнато съгласие във формата на управляващата коалиция. Така че лично аз не виждам абсолютно никакви правни основания този указ да бъде бавен повече\", изтъкна Анатолий Гълъбов. По думите му търсенето по процедурен път да се окаже влияние върху политическия процес с назначаването на нов вътрешен министър е \"нещо, което е обезпокоително само по себе си\". \"Опасявам се, че това е продължение на линията, в която се движи държавния глава - линия на една по-остра критичност по отношение на управлението с доста голям брой изявления, които нямат отношение към президентската институция. В публичното пространство се налага тезата, че президентът бил морален коректив на управлението. Всеки, който си направи труда да прочете Конституцията, може да разбере, че там подобна функция президентът няма\", отбеляза Анатолий Тодоров. На въпрос дали са затворени вратите за диалог между правителството и президента, Анатолий Гълъбов отговори така: \"Така изглежда. Във всеки случай, тъй като президентът Радев вчера говореше за това кой е законен и кой не е законен и какъв е институционалния начин на комуникация, добре е да напомним, че в пленарната зала на Народното събрание има запазено място за българския президент. Президентът Радев нито веднъж не е бил досега на откриване на пленарна сесия. Нито на откриване, нито на закриване на пленарна сесия, нито на някакво тържествено събиране на Народното събрание. Нито се е възползвал от конституционното си право на обръщение към Народното събрание. Вместо това чуваме откъслечни изявления от събития по друг повод някъде на улицата, в градинки, откъдето президентът ни казва нещо. Очевидно е, че диалогът и между президентската администрация и Народното събрание е на много ниско ниво. Едновременно с това по отношение на диалога с Министерски съвет, виждаме че има затруднения, които не са институционални. Те са по-скоро поради желанието на различни кръгове, може би и в самата администрация на президента, за обособяване на ролята на президента, за намаляване на ефективността на диалога с Министерски съвет и точно това е причината за разговора през медиите. Той винаги е лоша идея в политиката\", отбеляза Анатолий Гълъбов. Той изтъкна, че са видни \"амбиции за радикализиране. За съжаление те са сценарни усилия. Сценариите се виждат, те са разпознаваеми\", сподели политологът. \"За мен голямото предизвикателство, с което е свързан българският национален интерес в момента, е правителството да преодолее това и да успее да постави нов по-висок хоризонт на цели. Ние преминахме един много интензивен период от време в първата половина на годината с добри резултати от периода на Българското председателство. Част от сценариите се опитват да замъглят спомените ни за този период от време. Това, което е необходимо в момента, е на базата на очевидно подобрената комуникация в управляващата коалиция, да бъдат поставени два-три ясни приоритета, спрямо които отново да бъде мобилизирана енергията на управлението. Това е големият залог в момента, а не толкова ариергардните битки с различни сценарии\", пожела доц.Гълъбов.", "date": "2018.09.18", "title": "Антоний Гълъбов: Не виждам правни основания Радев да бави подписването на указа за Маринов"}
{"url": "https://www.faktor.bg/bg/articles/dnes-e-posledniyat-den-ot-anemichniya-no-shumen-protest-sreshtu-pravitelstvoto", "text": "Днес е последният ден на протеста срещу управлението на страната и политическите партии, организиран от българи в чужбина. Всеки може да изкаже недоволството си пред сградата на Народното събрание в София. Повече шумен, отколкото многоброен бе протестът, който се проведе пред Народното събрание в София. “Протестирам против политиката на това правителство, против цялата класа, която ни управлява в последните 30 години, и България се превърна в едно нищожество. Масата от хора живее в недоимък. Тази чума по животните, при която убиха здрави животни. Просто няма никаква перспектива, това е мафиотско управление. Мафията е на власт във всяка сфера. Има пенсионери, които са на дъното на таблицата в Северозападна България няма какво да ядат“, каза пред екип на БНРпротестираща гражданка.  Акцията продължава трети ден, а нейните организатори твърдят, че тя е по инициатива на българи, живеещи в чужбина. Протестът е под мотото \"Оставка, съд и смяна на системата\".", "date": "2018.09.18", "title": "Днес е последният ден от анемичния, но шумен протест срещу правителството"}
{"url": "https://www.faktor.bg/bg/articles/gerb-dari-sredstva-na-religioznite-hramove-v-smolyan", "text": "ПП ГЕРБ дари за пореден път средства на религиозни храмове в Смолянска област. Депутатът и общински ръководител д-р Даниела Дариткова и областният координатор на партията Николай Мелемов връчиха по 3000 лв. на църквата „Св. Петър и Павел“ в с. Соколовци и на джамията в с. Ряка. Мечитът в рудоземското село Сопотот получи 1000 лв. Парите са осигурени от ПГ на ГЕРБ. Това съобщиха от пресцентъра на ГЕРБ – Смолян. Църквата „Св. Петър и Павел” в село Соколовци е построената през 1836 г. Тя е една от 8-те църкви, изградени в Смолянско със специален турски ферман. Средствата бяха връчени на Петър Шукеров, който е касиер на храма. Той заяви, че дарената сума ще се използва за довършване на магерницата (столова) към църквата, където ще се правят помени и курбани от местното население. Средствата, предназначени за джамията в смолянското село Ряка, ще се използват за изграждане и монтаж на покрив на новоизградената част към молитвения дом. Парите бяха предоставени на Салих Куцов, имам на селото. Кметът на с. Сопотот Селви Асанлитцки пък получи средства за закупуване и поставяне на котел за парно в местния мечит. „Бъдете здрави и благословени за това, че помагате на религиозните храмове в Смолянско да съществуват и да крепят вярата на хората. Тя ги зарежда с енергия, с надеждата за по-доброто, което предстои. С молитва и благодарност ще се обръщаме, всеки към своите духовни водачи, да пазят и закрилят това приказно място – Родопите, и неговите сплотени жители! “, заявиха представителите на двете вероизповедания. Д-р Дариткова изрази мнение, че трябва да сме съпричастни и да подкрепяме българските религиозни институции в цялата област, без значение каква религия изповядват. „Помагали сме и на църкви, и на джамии. Ще продължим да го правим, защото Смолянско е пример за силна толерантност, сътрудничество и взаимно уважение между различните религиозни общности. Нека в трудни моменти се обръщаме към силата на духовността и да работим за повече солидарност и взаимноуважение“, призова депутатът от ГЕРБ.", "date": "2018.09.18", "title": "ГЕРБ дари средства на религиозни храмове в Смолянско"}
{"url": "https://www.faktor.bg/bg/articles/hvanaha-dilar-v-uchilishten-dvor", "text": "Към 10 часа вчера в училищен двор в Кнежа по време на откриването на учебната година полицейски служители спрели за проверка 21-годишен местен жител. За да осуети полицейските действия, младежът побягнал и изхвърлил 5 топчета. За тях е установено, че съдържат зелена тревиста маса – марихуана, съобщиха от МВР. Назначени са експертизи, а по случая е  уведомен дежурен прокурор от РП - Кнежа. 21-годишният е задържан за срок до 24 часа. По случая е образувано досъдебно производство.", "date": "2018.09.18", "title": "Хванаха дилър по време на откриване на учебната година"}
{"url": "https://www.faktor.bg/bg/articles/prof-plamen-ninov-e-predlozhen-za-vremenen-direktor-na-nimh", "text": "Управителният съвет на БАН е предложил на председателя на БАН да назначи за временно изпълняващ длъжността \"директор\" на Националния инситут по метеорология и хидрология /НИМХ/ проф. Пламен Нинов. Това съобщи пресцентърът на Академията. Проф. Нинов е предложен от Общото събрание на учените в НИМХ-БАН и ще встъпи в длъжност от утре, 19 септември.", "date": "2018.09.18", "title": "Проф. Пламен Нинов е предложен за временен директор на НИМХ"}
{"url": "https://www.faktor.bg/bg/articles/ako-planat-na-moskva-za-makedoniya-pozhane-uspeh", "text": "Русия няма да се стресне особено от предупреждението на американския министър на отбраната Джеймс Матис да не се бърка в Македония. Защото за Москва залогът в тази страна е много голям: ако на референдума в края на този месец тамошните граждани отхвърлят постигнатия с Гърция компромис в спора за името, по-нататъшното сближаване на Македония с НАТО и с ЕС ще бъде блокирано за дълги времена. Така плановете на руското ръководство, които в Черна гора се провалиха с гръм и трясък, в Македония ще пожънат успех: по-нататъшното разширяване на НАТО на Балканите ще бъде предотвратено. А Москва ще продължи в същия дух - така, както допреди смяната на властта в Скопие миналата година поддържаше авторитарно-националистическата власт в Македония, която подклаждаше антизападни настроения и доведе страната си до изолация. Важно е действията на Москва в Македония да се назоват с истинските им имена. Но още по-важно е онова, което водещи политици от ЕС, включително и канцлерката Меркел, сториха през последните седмици при посещенията си в Македония: опитаха се да отворят очите на хората за голямата полза, която ще имат от решаването на спора за името.", "date": "2018.09.18", "title": "Ако планът на Москва за Македония пожъне успех..."}
{"url": "https://www.faktor.bg/bg/articles/germaniya-planira-da-liberalizira-oshte-trudoviya-si-pazar-za-chuzhdentsi", "text": "Коалиционното правителство на канцлера Ангела Меркел работи по нов законопроект за имиграцията за справяне с недостига в Германия на квалифицирана работна ръка от страни извън ЕС, съобщи Ройтерс. Трите партии в коалиционното правителство се споразумяха бъдещият закон да позволява на компаниите да наемат работници за всички професии, независимо от официалния списък със сектори, където има недостиг на работници. Правителството вече няма да задължава търговските дружества да запълват вакантните си места приоритетно германски граждани. Освен това чуждестранни висшисти и хора с професионално обучение ще имат възможността да отидат в Германия, за да си потърсят работа в рамките на определен период, ако отговарят на дадени изисквания за квалификация и езикови умения. Те няма да получават социални помощи през този период, но ще им се дава правото да работят на позиции, за които са свръхквалифицирани, за да си осигурят прехраната. Профсъюзите и опозиционни партии като \"Левите\" и \"Алтернатива за Германия\" обаче казват, че фирмите трябва да подобряват условията на труд и да увеличават заплатите на местните, вместо да засилват конкуренцията на трудовия пазар чрез повече имиграция. Други опозиционни формации като Свободната демократическа партия казват, че имиграционният закон не е достатъчно либерален, отбеляза Ройтерс. Германия вече има една от най-либералните имиграционни системи, която я прави втората по популярност страна след САЩ за имигранти по данни на Организацията за икономическо сътрудничество и развитие.", "date": "2018.09.18", "title": "Правителството на Меркел с нов скандален закон: Германия ще либерализира още трудовия си пазар за чужденци извън ЕС"}
{"url": "https://www.faktor.bg/bg/articles/novini/svyat/diplomat-kosovo-iska-priznavane-na-nezavisimostta-si-ot-sarbiya-i-preshevskata-dolina", "text": "Министърът на външните работи на Сърбия Ивица Дачич за пореден път привлече вниманието на медиите с колоритно изявление за Косово. \"Белград ще признае най-младата държава на Балканите и ще се съгласи с членството ѝ в ООН, когато върбата роди грозде\", каза по-рано днес той. На прием в посолството на Гърция в Белград Дачич заяви, че Сърбия всеки ден получава призиви от Косово, които са \"извън реалността\". Като пример той посочи предложението за корекция на границите, но без териториални отстъпки от страна на Косово. \"Това в никакъв случай не може да бъде премерено политическо изказване. Поведението на Ивица Дачич в последно време е малко трудно обяснимо, тъй като всички помним, че именно той беше човекът, който започна диалога с президента на Косово Хашим Тачи. Дори стигнаха до политическо споразумение през април 2013 година\", коментира бившият посланик в Косово и Албания д-р Боби Бобев. Той подчерта, че месец септември се очертава да бъде доста интензивен заради диалога Белград - Прищина, както и около Преспанския договор и процедурите около него в спора за името между Гърция и Македония. \"Трудно постижимо е да се стигне до съгласие. Различията, които се появиха след привидните сигнали за път към размяна на територии между Сърбия и Косово, са напълно логични\", отбеляза Бобев. Пред Bulgaria ON AIR дипломатът допълни още, че Косово иска Сърбия да признае независимостта ѝ, като успоредно с това да получи и населената предимно с албанци Прешевска долина.", "date": "2018.09.18", "title": "Дипломат: Косово иска признаване на независимостта си от Сърбия и Прешевската долина"}
{"url": "https://www.faktor.bg/bg/articles/ruski-korabi-nameriha-razbiliya-se-il-20-zapochnaha-da-pribirat-ostankite-na-zaginalite-voenni", "text": "Руските военни са открили мястото в Средиземно море, където е паднал разузнавателният самолет Ил-20. На руските бойни кораби вече са прехвърлени части от телата на загиналите 15 военнослужещи, съобщиха от министерството на отбраната.    „В операцията по издирването на членове на екипажа от руския самолет Ил-20, разбил се край бреговете на Латакия, участват 8 кораба, катери и други съдове на военноморския флот. По данните към момента, мястото на падане на самолета е на 27 км западно от населеното място Баниас“, обявиха от военното ведомство, цитирано от световните медии.   От министерството посочиха, че на борда на руските кораби вече се намират фрагменти от телата на членовете на екипажа и техни лични вещи, както и отломки от самолета.   За участие в издирвателните действия е прехвърлен от Черно море експерименталният плавателен съд „Селингер“.  „На борда му се намират дистанционно управляемите подводни апарати „Супер гном“ и „РТ-2500“, които могат да се спускат на дълбочина до 2500 метра, а също така и навигационно и хидроакустично оборудване“, обясниха от ведомството.", "date": "2018.09.18", "title": "Руски кораби намериха разбилия се Ил-20, започнаха да прибират останките на загиналите военни"}
{"url": "https://www.faktor.bg/bg/articles/novini/svyat/poslanikat-na-izrael-v-moskva-e-privikan-v-ministerstvoto-na-vanshnite-raboti", "text": "Посланикът на Израел в Москва е привикан в Министерството на външните работи на Русия във връзка с инцидента с руския военен самолет Ил-20 в Сирия, съобщиха пред журналистите от външното ведомство, предава РИА Новости. „Във връзка с развилата се ситуация, в МВнР е привикан посланикът на Израел“, заявиха от министерството.", "date": "2018.09.18", "title": "Посланикът на Израел в Москва е привикан в Министерството на външните работи"}
{"url": "https://www.faktor.bg/bg/articles/novini/svyat/gratski-ministar-makedontsite-sa-chakali-25-godini-da-se-reshi-vaprosat-s-imeto-neka-chakat-i-35", "text": "\"Ще направя всичко възможно договорът за името на Македония да не влезе в парламента\", заяви лидерът на \"Независими гърци\" и коалиционен  партньор на СИРИЗА Панос Каменос, цитиран от МИА. Пред гръцката телевизия \"Антена\" Каменос повтори твърдото си намерение да напусне коалицията и да предизвика предсрочни избори, ако въпреки неговото противопоставяне, Ципрас внесе Преспанския договор  за ратификация. Той заяви, че \"Независими гърци\" са против \"отстъпването\" на името Македония, дори и с добавката \"Северна\". Той обвини премиерът на Македония Зоран Заев, че вече е нарушил договора от Преспа, като е използвал термините \"македонска нация\" и \"македонски език\".  Панос отново разви тезата, че \"Македония е част от план на Тито и на Югославия за излаз на море\" и добави, че заради това в региона се е проляла кръв. \"И сега идват и ми казват, че победителите трява да преминат на страната на победените. В края на краищита са чакали 25 години да се реши този въпрос, нека чакат 35. И да разберат кои са? Те са българи-славяни, албанци, които се опитват и те да вземат една част от Скопие и говорят за Велика Албания, и малко сърби\", заявил Каменос.", "date": "2018.09.18", "title": "Гръцки министър: Македонците са чакали 25 години да се реши въпросът с името, нека чакат и 35"}
{"url": "https://www.faktor.bg/bg/articles/rumen-radev-initsiativata-tri-moreta-tryabva-da-postigne-saglasie-za-kriteriite", "text": "Днешната среща в рамките на инициативата \"Три морета\"  е първа стъпка към поемането на конкретни ангажименти за реализацията на общи проекти. Очаквам за регионалната свързаност да допринесе и подписаното в Букурещ споразумение за сътрудничество за създаването на мрежа между търговско-промишлените палати на държавите от инициативата. Това заяви президентът Румен Радев пред журналисти днес в Букурещ, след като участва в срещата на върха на инициативата \"Три морета\", съобщи Прессекретариатът на държавния глава.   Инициативата \"Три морета\" трябва да постигне съгласие за критериите, по които се определя значимостта на съвместните проекти и се осигурява тяхното финансиране, подчерта в изказването си на форума държавният глава Румен Радев. По думите на президента участието на представители на толкова високо ниво е залог за търсенето на практически подходи за насърчаването на бизнеса, икономическото развитие и свързаността в региона.   В срещата взеха участие президентите и високопоставени представители на 12 държави, председателят на Европейската комисия Жан-Клод Юнкер, министърът на енергетиката на САЩ Рик Пери, министърът на външните работи на Германия Хайко Маас и висши представители на Европейска банка за възстановяване и развитие и Световната банка.", "date": "2018.09.18", "title": "Румен Радев: Инициативата \"Три морета\" трябва да постигне съгласие за критериите"}
{"url": "https://www.faktor.bg/bg/articles/tramp-shte-reshava-granitsite-na-balkanite", "text": "Президентът на Косово Хашим Тачи планира през следващата седмица да се срещне с държавния глава на САЩ Доналд Тръмп, съобщи Индекс. Основна тема на разговори ще са преговорите на Косово със Сърбия. Двамата ще обсъдят и идеята за корекция на границите между двете държави. САЩ вече обявиха, че биха подкрепили подобна инициатива. Властите в Сърбия също са отворени за договор при обмен на територии. Преди няколко дни съветникът на президента на САЩ по национална сигурност Джон Болтън заяви, че страната му би подкрепила такава инициатива, ако тя доведе до споразумение. Той заяви, че при общо съгласие. Вашингтон няма да отхвърли корекция на територии. При споразумение, Сърбия и Косово ще имат отворен път към ЕС. Тръмп и Тачи вероятно ще обсъдят и развитието на Западните Балкани.", "date": "2018.09.18", "title": "Тръмп ще решава границите на Балканите"}
{"url": "https://www.faktor.bg/bg/articles/karakachanov-neumoren-shte-vazstanovyava-i-stroitelni-voyski", "text": "Военният министър Красимир Каракачанов подкрепя възраждането на строителни войски. \"С възраждането на Строителни войски ще се реши проблемът с неграмотните младежи, които нямат в момента професия и се занимават с битови престъпления\", обяви Каракачанов. Преди това той коментира и Военният и идеята на Организацията на запасните офицери да бъде свикан референдум по темата за възстановяване на казармата. Споменато бе, че някои скандинавски държави възстановиха наборната военна служба.  \"Не говоря за това, че страни като Гърция и Турция никога не са я премахвали. Една държава като Австрия, която е в центъра на Европа, граничи само със страни-членки на НАТО и на ЕС, има наборна военна служба от 9 месеца и обсъжда възможността да я направи 12\", каза министърът.", "date": "2018.09.18", "title": "Каракачанов неуморен: Ще възстановява и Строителни войски, за да не се занимават неграмотните младежи с престъпления"}
{"url": "https://www.faktor.bg/bg/articles/agent-na-ds-oglavi-initsiativata-prezidentat-da-vodi-edinenieto-na-balgarite", "text": "Президентът Румен Радев да застане начело на „похода към единението на българите” призова историкът Георги Марков. В понеделник (17 септември 2018 г.) стана ясно, че той оглавява специално формиран за целта инициативния комитет, съобщава Медиапул. Освен като историк акад. Георги Марков е известен и като секретен сътрудник на Първо главно управление на Държавна сигурност от 1981 г.  под псевдонима „РОМАН”, припомня  . Неговата принадлежност към ДС беше разкрита през 2008 г. в качеството му на член на редакционния съвет на в. „Поглед” (с главен редактор също агент на ДС, б.а.), а година по-късно бе обявен и при проверката на БАН в качеството си на директор на Института по история към академията, който оглавяваше допреди няколко години. Досието на „РОМАН” разкрива, че Марков е вербуван в паспортния отдел преди да получи виза за Федерална република Германия (той е първият български историк, на когото Западна Германия разрешава достъп до определени германски архиви, б.а.). Освен с изследователската си дейност по архивите секретен сътрудник „РОМАН” донася на ДС и за позициите на своя колежка историчка от Полша, която подкрепя независимия полски синдикат „Солидарност”. Досието на Георги Марков съдържа и компрометираща информация за неговия морал, събирана от самата Държавна сигурност при проверката му за лоялност като агент. Подслушвайки Георги Марков ДС засича негова колежка, с която той е в нерегламентирани отношения. От разговорите им репресивният апарат на БКП научава за нейните намерения да не се завърне в България от предстояща нейна специализация на Запада. Тази информация е предадена на Шесто управление на ДС, за да започне следене и разработване на историчката и да бъде пресечена възможността да напусне България. Акад. Георги Марков има опит с подобни инициативни комитети. През 2006 г. той бе част от инициативния комитет за издигане на „независимата” кандидатура на президента Георги Първанов (секретен сътрудник на ДС под псевдонима „ГОЦЕ”), спечелил първия си мандат като кандидат на БСП. Историкът също така участва в една от книгите на последния началник на Шести отдел в Шесто управление на ДС за борба с идеологическата диверсия Димитър Иванов, познат под прякора Митю Гестапото. Част от изследванията на акад. Георги Марков пък се издават от изд. „Захарий Стоянов”, оглавявано от друг агент на ДС Иван Гранитски (псевдоним на Иван Димитров). В дебата за отварянето на архивите на тоталитарните комунистически служби историкът се е обявявал против разсекретяването им. Новият инициативен комитет, предлагащ президентът Румен Радев да оглави „единението на българите”, беше  обявен по време на пресконференция по повод 100-годишнината от Войнишкото въстание. В инициативният комитет влиза и друг сътрудник на тоталитарните служби – Любомир Кючуков, директор на Института за икономика и международни отношения (неправителствена организация от 2003 г.), бивш зам.-министър на външните работи в кабинета Станишев и посланик в Лондон. Кючуков беше разкрит като сътрудник на Разузнавателното управление на Генералния щаб (военното разузнаване) от 1981 г. под псевдонима „НИКОЛАЙ” от Комисията по досиетата при проверката на дипломатите през 2010 г. От досието му (виж документите - ТУК) става ясно, че той е използван за събирането на наводки за гръцки граждани, с които Кючуков е имал контакти по линия на комсомола. В инициативния комитет са още Нешка Робева и председателят на общобългарска фондация „Тангра ТанНАкРА” Петко Колев. Самият президент Румен Радев все още не е коментирал инициативата, но в първата година и полотива от мандата си ясно показа, че не може да символизира единството на нацията, както е записано в Конституцията, тъй като разделя българското общество. Радев възобнови назначенията на агенти на ДС в президентската администрация и мълчаливо спря почитането на жертвите на тоталитарния комунистически режим от президентската институция. Той изпадна във външнополитическа изолация, след като повече говори за отпадането на икономическите санкции срещу олигарсите и управлението на Путин и оправда окупацията на Крим от Русия, с обяснението, че там се веело руско знаме.", "date": "2018.09.18", "title": "Агент на ДС оглави инициатива президентът да води \"единението на българите\""}
{"url": "https://www.faktor.bg/bg/articles/andrey-raychev-borisov-e-mnogo-chuvstvitelen-na-tema-hora-tova-mu-e-silata-tova-mu-e-talantat", "text": "\"Недоволството срещу ГЕРБ расте, но не му се разпада електоратът. Наблюдаваме много рядък ефект\". Това каза пред БНР социологът Андрей Райчев.  \"Обикновено има едни хора, които започват да напускат електората и да се насочват към друг електорат. Това не го наблюдаваме, но противниците на ГЕРБ растат. Не му спада плюсът на Борисов, но много му расте минусът\", коментира той. Социологът обясни липсата на разпад сред електората на ГЕРБ с това, че в неговите очи всички текущи скандали \"са истории от върха\": \"Ограда - не ограда. Всички крадат и ясно, и те са крали с оградата. Това някак не му внася нов елемент. Кой скандал да вземем? Хасковските братовчеди. Че къде няма братовчеди? Той си знае. За него се разказват други истории - например \"Хлябът поскъпва\".  Намаляването под милион ще превърне ГЕРБ в друга партия - ако стане втора, заяви Андрей Райчев. По думите му, напускането на 200-300 хиляди души може да се свърже само с обективни промени в жизненото равнище, а \"тук всичко е на страната на Борисов\". Ако жизненото равнище започне да спада, каквото говорят цяла серия икономисти, тогава действително ГЕРБ ще бъде под сериозно изпитание, смята социологът. \"Затова, наред с публичните и шумни битки Борисов рязко повишава стандарта на държавния служител, и с пенсиите работата ще отиде по същия начин. Това отчасти е заслужено за българите, отчасти Борисов се опитва да си \"купува\" време. Той се мъчи да си умножи електората по важните въпроси. Борисов е много чувствителен на тема хора. Това му е силата, това му е талантът. Той добре разбира обикновения човек и тази ситуация я разбира прекрасно. Ако това изпусне, изпуснал е всичко\", коментира още Райчев.  Определяното като война между президента и премиера все още не е война, категоричен е Андрей Райчев, който нарече случващото се \"предвоенни ситуации\" и допълни, че \"войната не изглежда така\".  Райчев изтъкна, че трима души са изгрели вляво като нови централни нападатели и лидери, които заобикалят ГЕРБ - Корнелия Нинова, Румен Радев и Мая Манолова.  \"Досега ГЕРБ нямаше опозиция. /…/ Корнелия Нинова за една-две години успя да стегне, да извърви един много важен път – от разпасана дружина към силна, остра, непримирима опозиция, до алтернатива в момента – след \"Визия за България\" това е алтернатива\".  Райчев отбеляза още, че Нинова е удвоила резултата на БСП и левицата е достигнала \"историческия си таван\".  Всички битки президент - премиер са завършвали скучно и еднообразно: президентът бие, поясни още социологът и добави: \"Това беше Желю Желев – Филип Димитров, това беше Петър Стоянов – Иван Костов. Първанов не се \"биеше\" с премиерите, но доминираше по по-сложен начин, защото имаше два мандата. Много трябва да се замислят в ГЕРБ дали така лесно могат да се изправят срещу президента\".  Според социолога, омбудсманът Мая Манолова, която \"заобикаля\" премиера по рейтинг, в очите на хората се занимава не с проблемите на елита, а с техните проблеми и затова хората я обичат.", "date": "2018.09.18", "title": "Социолог: Всички битки президент-премиер са завършвали скучно и еднообразно - президентът бие"}
{"url": "https://www.faktor.bg/bg/articles/boyko-borisov-mozhe-samo-da-ni-radva-che-sasht-veche-sa-shesti-po-investitsii-v-balgariya", "text": "Премиерът Бойко Борисов заяви по време на среща с членове на Американската търговска камара, че може само да ни радва, че САЩ вече са шести по инвестиции в България, което се дължи на добрия бизнес климат в Българияпредаде БТА.     Финансовата стабилност е нещо, което се оценява след време, изтъкна премиерът и напомни, че преди няколко месеца е намален външният ни дълг и той е 24 на сто на БВП, за разлика от този на САЩ. Борисов изтъкна още и трайната тенденция на ръст на БВП и диверсификацията на инвестициите, като спрямо предишните 15 - 20 години вложенията вече са в производство, а не в ЕРП-та, услуги, банкова система, телекомуникации - сектори, в които след това парите излизат от България и отиват към компаниите майки. Радвам се, когато се откриват производства и заводи, допълни премиерът.        Премиерът заяви, че България държи на стратегическото партньорство със САЩ във военната сфера. Силната част в НАТО са САЩ и неслучайно имаме българо-американска база в Ново село, където се провеждат изключително добри учения, каза Борисов.", "date": "2018.09.18", "title": "Бойко Борисов: Може само да ни радва, че САЩ вече са шести по инвестиции в България"}
{"url": "https://www.faktor.bg/bg/articles/gledat-myarkata-za-neotklonenie-na-minyu-staykov", "text": "Днес ще има заседание по делото срещу алкохолния бос Миню Стайков. Той е обвинен в участие в организирана престъпна група, занимавала се с данъчни измами, пране на пари и нелегално производство на цигари.  Ще бъдат разгледани мерките за неотклонение на общо 3 лица, сред които и Стайков, от Апелативния специализиран съд, които обжалват наложения на по-долна инстанция постоянен арест. В началото на месеца прокуратурата проведе акция в офиси на „Винпром Карнобат”, „Сис индустрийс” и „Топаз мел”. При акцията бяха задържани 10 лица, сред които Миню Стайков и сина му. На 6 септември Специализираната прокуратура повдигна обвинения на 8 души за участие в организирана престъпна група, създадена с цел продажба на акцизни стоки без бандерол, извършване на данъчни престъпления и пране на пари. На едно от лицата са повдигнати обвинения за вторични престъпления – избягване плащането на ДДС и възстановяване на наследяващ се данъчен кредит в размер на над 1 милион лева, на други трима – за държане на акцизни стоки без бандерол в големи размери. Синът на Миню Стайков – Стайко Стайков, е в чужбина и за него е издадена европейска заповед за арест. Сред обвинените е и братът на съпругата на алкохолния бос. Съпругата му Рени обаче, която е управител на „СИС индустрийс”, не е обвиняема и за нея няма никакви данни да е съпричастна към престъпленията.", "date": "2018.09.18", "title": "Гледат мярката за неотклонение на  Миню Стайков"}
{"url": "https://www.faktor.bg/bg/articles/obshtestvo/zakon-i-red/otkriha-martvo-v-asansyor-10-godishno-dete", "text": "Десетгодишно дете е намерено починало снощи в Кюстендил, съобщи директорът на МБАЛ \"Д-р Никола Василиев\" в Кюстендил д-р Александър Величков. Момчето е било в асансьор в блок 3А на квартал \"Запад\" в града. Лекарският екип, пристигнал на място, е установил смъртта на детето. Въпреки това, момчето е било транспортирано в болницата, където повече от час лекари са го интубирали, в опит да го върнат към живота. За съжаление усилията на лекарите са се оказали без резултат, каза д-р Величков. Причините и обстоятелствата за смъртта на детето не са известни. Назначена е съдебно-медицинска експертиза, каза още директорът на здравното заведение. От полицията в Кюстендил казаха, че няма данни за насилствена смърт. Екип на ОД МВР е бил на местопроизшествието веднага след получения сигнал от болницата. От там допълниха, че детето не е живеело в блока, в който е намерено. То е било в асансьора с велосипеда си, каза Катя Табачка, говорител на ОД МВР.", "date": "2018.09.18", "title": "Откриха мъртво в асансьор 10-годишно дете"}
{"url": "https://www.faktor.bg/bg/articles/sasht-uvelichavat-znachitelno-boynata-si-aviatsiya", "text": "Американските военновъздушни сили имат намерение да се разраснат в следващите около 10 години, като увеличат оперативните си ескадрили с близо една четвърт, за да запазят превъзходството си над страни като Русия и Китай, чиито армии също се разрастват, предаде Ройтерс.  Министърът на военновъздушните сили на САЩ Хедър Уилсън каза, че предварителни анализи, изготвени отчасти въз основа на класифицирани разузнавателни данни за възможните заплахи във периода 2025-2030 г., са показали, че американските военновъздушни сили в сегашния им вид ще бъдат неспособни да съхранят американското предимство. \"Военновъздушните сили са прекалено малки за онова, което изисква от нас страната\", каза тя. В анализа не е включена цената на евентуалното подсилване на ВВС. То може да струва милиарди долари заради нуждата от наемане на повече персонал и купуване на повече различни самолети, произведени от компании като Боинг и Локхийд Мартин. Уилсън каза, че военновъздушните сили ще се нуждаят от още 40 000 души, за да имат общо 386 оперативни ескадрили. Това е с 24 процента повече от оперативните сега 312 ескадрили.  С увеличението във ВВС ще има 717 000 души, в това число резервистите и националната гвардия. През 1987 г., в пика на Студената война, американските ВВС имаха 401 ескадрили. Те са съставени от 18 до 24 самолета. Миналия месец американският президент Доналд Тръмп подписа закона за бюджета за отбраната в размер на 716 милиарда долара. Тези средства ще помогнат на въоръжените сили да попълнят липсите в момент, в който САЩ се опитват да се фокусират върху предизвикателствата от страни като Китай и Русия, след като американските военни близо 17 години се сражаваха с терористи в страни като Афганистан.", "date": "2018.09.18", "title": "САЩ увеличават значително бойната си авиация"}
{"url": "https://www.faktor.bg/bg/articles/sergey-shoygu-plashi-izrael-ostavyame-si-pravoto-na-badeshti-otvetni-deystviya", "text": ". Министърът на отбраната на Русия Сергей Шойгу в хода на телефонен разговор с израелския си колега Авигдор Либерман е заявил, че Русия си оставя правото на бъдещи ответни мерки по отношение на Израел, съобщиха от Министерството на отбраната на Русия, предава РИА Новости. „Действията на израелското военно ведомство не отговарят на духа на руско-израелското партньорство и си оставяме правото на бъдещи ответни действия“,   е заявил Шойгу.", "date": "2018.09.18", "title": "Сергей Шойгу плаши Израел: Оставяме си правото на бъдещи ответни действия"}
{"url": "https://www.faktor.bg/bg/articles/ungariya-shte-se-sadim-s-evroparlamenta", "text": "Унгарското правителство ще оспори решението Европейския парламент за задействане на процедура срещу страната в съда на ЕС, съобщи ТАСС. ЕС обвини страната в нарушаване на европейските правила и демократичните стандарти. През миналата седмица бяха гласувани санкции срещу страната. Сега тя може да бъде лишена от глас в ЕП. Унгария понесе много критики, заради политиката си спрямо имигрантите. Унгарският премиер Виктор Орбан вече заяви, че не смята да променя политиката на страната си. Той има и подкрепата на част от европейските депутати.", "date": "2018.09.18", "title": "Унгария: Ще се съдим с Европарламента!"}
{"url": "https://www.faktor.bg/bg/articles/novini/balgariya/ban-i-nimh-se-sporazumyaha-prognoza-za-vremeto-shte-ima", "text": "Тази сутрин е подписано споразумението между Националния институт по метеорология и хидрология, Българската академия на науките и Синдикат \"Висше образование и наука\" към КНСБ, като Министерството на образованието и науката е гарант за изпълнението му. Това съобщи за БНТ бившият директор на НИМХ проф. Христомир Брънзов като каза, че няма да се спират 24-часовите дежурства на метеоролозите, тъй като от утре ще има вече назначен директор. Днес от Института ще бъдат изпратени две кандидатури за директор на института, от които Управителният съвет на БАН ще избере една и така утре вече ще има изпълняващ длъжността \"директор\" на НИМХ.", "date": "2018.09.18", "title": "БАН и НИМХ се споразумяха - прогноза за времето ще има"}
{"url": "https://www.faktor.bg/bg/articles/novini/balgariya/ognyan-minchev-prezidentat-zapochna-bitka-koyato-ne-mozhe-da-specheli", "text": "Нечии неподходящи съвети вкараха президента Радев в битка, която той не може да спечели. Не защото не може да отказва да подпише въпросния указ още дни наред, а защото не е възможно да реализира политически капитал в резултат на упорството си. Неговите правомощия наистина включват необходимост от договаряне с президентската институция при назначаването на кандидата за главен секретар на МВР. Но освобождаването на стария наистина е само формален акт, отказът от който може би не е пряко укорим от тясно институционална гледна точка, но е основание за политическа уязвимост. Това казва в свой коментар политологът Огнян Минчев, по повод скандала с отказа на президента да подпише указа за освобождаването на Младен Маринов.  Ако, не дай Боже, в страната се случи крупно престъпление или бедствие от друг порядък, правителството с лекота ще може да прехвърли отговорността за ситуацията върху президента, който иначе няма изпълнителни правомощия във функционирането на МВР и свързаните с него институции. Системата на МВР, разбира се, е отговорност на изпълнителната власт като цяло. Но в момента имаме подали оставка министър и главен секретар. Президентът е този, който задържа този властови вакум и неизбежно носи отговорност за това, казва Минчев.", "date": "2018.09.18", "title": "Огнян Минчев: Президентът започна битка, която не може да спечели"}
{"url": "https://www.faktor.bg/bg/articles/po-nashenski-elektronnata-sistema-za-vinetki-zabi-oshte-na-starta", "text": "Новата система за издаване на електронни винетки заби още на демонстрацията. Днес тя беше официално представена пред журналисти, информира bTV. Новите електронни винетки влизат в сила от 1 януари 2019 г., като така стикерите ще останат в историята. Ще има и специални мобилни екипи с автомобили, които ще проверяват дали шофьорите са закупили от новите винетки. Част от колите ще бъдат оборудвани със система, която ще засича с камери дали има нарушения. Шофьорите ще се глобяват на място. При тяхно желание е предвидено заплащането на компенсаторна такса на място. От АПИ увериха, че ще може да се плаща и в разпространителската мрежа, но за удобство на хората ще има мобилно приложение, уебсайт и терминали. Цената на винетките няма да се промени.", "date": "2018.09.18", "title": "По нашенски: Електронната система за винетки заби още на старта"}
{"url": "https://www.faktor.bg/bg/articles/novini/svyat/v-gartsiya-masovo-sabaryat-nezakonni-postroyki-parvo-kray-moreto", "text": "Мащабна акция по разрушаване на незаконни строежи в Гърция започва днес. След област Атика днес стартира бутане на вили и къщи в цялата страна, строени на забранени зони на брега на морето и в защитени горски райони. Изтече и законният срок, в който собствениците имаха право да обжалват. Много от тях направо приеха решението на компетентните комисии по контрол на строителството, защото грубо са нарушили закона, съобщи БНР. За островите в Йонийско море и за Пелопонес в списъка с подлежащи на разрушение са 1816 частни вили и къщи. Багерите започват от днес да разрушават първо незаконните постройки на брега на морето. Заместник-министърът на околната среда Сократис Фамелос призна: “Справяме се с това, което 40 години не е направено. Съжаляваме, че не приложихме досега мерките, за да не плащаме с човешки живот“. Основната причина за смъртта на 99 души при пожара в Мати е незаконното строителство. Гръцките медии посочиха случаи, в които въпреки съдебни решения за разрушаване на сгради изпълнението е било блокирано над 15 години под натиск на политически партии.", "date": "2018.09.18", "title": "В Гърция масово събарят незаконни постройки, първо - край морето"}
{"url": "https://www.faktor.bg/bg/articles/videnieto-na-karakachanov-71-sa-za-vavezhdane-na-zadalzhitelna-voenna-sluzhba", "text": "Общо 71 процента от българското общество е за въвеждане на задължителна военна служба, а 82% са за възстановяване на трудови войски, в които неграмотните младежи, които скитат по улиците, пият бира и крадат по дворовете по селата, да отидат да се учат на труд, ум и разум. Това обяви вицепремиерът и министър на отбраната Красимир Каракачанов.  Министърът отново заяви, че иска да направят максимално широк дебат по темата за доброволната военна служба.  \"Не изключвам това, което сме мислили, да сме пропуснали нещо, не изключвам в рамките на един широк обществен дебат да се появи някоя друга идея, която да бъде по-добра от това, което ние сме предложили“, каза министърът на отбраната.  Хората са прави“, каза Каракачанов в отговор на въпрос какво е отношението му към искането на офицерите и сержантите от запаса за референдум за задължителна казарма.  Той е категоричен, че тази тема не я намира за екзотична.  \"А я намирам като част от дебата за темата за наборната военна служба“, посочи министърът. Един дебат, който според него, много други държави проведоха и си го решиха. \"Този въпрос, запомнете ми думата, дали ще е по мое време или след мен, един ден ще бъде решен\", категоричен беше Каракачанов.", "date": "2018.09.18", "title": "Видение на Каракачанов: 71 % са за задължителната военна служба"}
{"url": "https://www.faktor.bg/bg/articles/novini/svyat/raste-broyat-na-zhertvite-na-uragana-florans", "text": "Расте броя на жертвите на урагана „Флорънс”. Стихията, която помете източното крайбрежие на Съединените щати, до момента е отнела живота на най-малко 31 души, съобщиха властите. 24 от жертвите са в Северна Каролина. Губернаторът на щата Рой Купър предупреди, че ураганът, който отслабна до тропическа депресия, още представлява непосредствена заплаха, тъй като реките са достигнали опасно високи нива. Над 450 хил. домакинства в щата са без ток. Заповедта за евакуация остава в сила в няколко окръга. Според първоначалните изчисления щетите от урагана са между 17 и 22 млрд. долара.", "date": "2018.09.18", "title": "Расте броят на жертвите на урагана \"Флорънс\""}
{"url": "https://www.faktor.bg/bg/articles/zaev-shikalkavi-nyamame-dokazatelstva-che-rusiya-iska-da-povliyae-na-referenduma", "text": ". Нямаме доказателства или аргументи, че Русия има каквото и да е влияние по отношение на референдума. Вярно е, че тя не е щастлива от разширяването на НАТО в Македония, но тя няма нищо против разширяването на ЕС в целия регион на Западните Балкани“, заяви във вторник македонският премиер Зоран Заев в отговор на въпрос от журналист по време на съвместната конференция с еврокомисаря по разширяването Йоханес Хан, предава скопският телевизионен канал „Сител“. На пресконференция в сградата на правителството, Заев отново повтори, че за гражданите на Македония няма друга алтернатива освен ЕС и НАТО и изрази надежда, че всички приятели на Македония ще направят възможно на 30 септември гражданите да гласуват свободно и да използват демократичното си право без да позволят каквото и да е влияние отвън, тъй като това е историческо решение, което македонците могат да вземат сами. „Фактите говорят, че нямаме доказателства и аргументи за влияние на Русия по отношение на референдума. Вярно е и това, че Русия не е щастлива от разширяването на НАТО в Македония, но тя няма нищо против разширяването на ЕС в целите Западни Балкани. Но, генерално тя е против влизането на Македония в НАТО и го казва дори публично“, заяви македонският премиер, като добави, че Скопие иска да „изгражда приятелство с всички страни, включително и с Русия. Имаме много какво да развиваме в нашето сътрудничество“.", "date": "2018.09.18", "title": "Заев шикалкави: Нямаме доказателства, че Русия иска да повлияе на референдума"}
{"url": "https://www.faktor.bg/bg/articles/posledniyat-sarbin-vidyal-miloshevich-zhiv-predi-da-umre-poiska-pomosht-ot-rusiya-smyatashe-che-v-zatvora-v-haga-go-trovyat", "text": "Зденко Томанович, един от адвокатите на бившия югославски лидер Слободан Милошевич, разказа пред белградския вестник „Неделник“ за последните му дни в затвора в Шевининген.  Интервюто той дава малко след убийството на Драгослав Миша Огнянович – друг адвокат на юголидера.   Вероятно притеснен за своята безопасност, Зденко Томанович осъжда убийствата на адвокати заради неразчистени сметки на подземния свят. Напрактика Томанович е последният сърбин, видял диктатора жив, и единственият, който го е видял мъртъв в затвора в Хага.    „Ден преди да бъде намерен починал в килията си, Милошевич ми се обади и поиска да дойда по-рано обичайното време, когато ходя при него. Даде ми лично на ръка написано писмо и помоли да го занеса в руското посолство и писмото да бъде предадено на министъра на външните работи Лавров. В писмото той твърди, че затвора в Хага го тровят и изрази тревога за живота си, а накрая иска помощ от Русия. Занесох писмото в руското посолство, както бях помолен, а на сутринта Слободан Милошевич вече беше починал“, разказва адвокатът.    Русия така и не помага на Милошевич, отбелязва „Неделник“.", "date": "2018.09.18", "title": "Последният сърбин, видял Милошевич жив: Преди да умре поиска помощ от Лавров, но Русия не му помогна"}
{"url": "https://www.faktor.bg/bg/articles/nyama-i-sleda-ot-izcheznaliya-ruski-voenen-samolet-zasega", "text": "В Средиземно море продължава операцията на руското министерство на отбраната за издирване на изчезналия военен самолет Ил-20М с 14 души на борда. Той внезапно се \"изпари\" от радарите на Сирия в близост до военната база Хмеймим, както писахме.    Самолетът е изчезнал от радарите по време на атаката на четири израелски самолета F-16 по сирийски цели в провинция Латакия. В същото време, както поясниха от министерството, руските радиолокационни средства за контрол на въздушното пространство са установили ракетни изстрели от френската фрегата Auvergne, която се е намирала в дадения район.   Разузнавателният самолет Ил-20М се е прибирал в понеделник вечерта към военната база. В 23 ч. той изчезнал от радарите на 35 км от бреговата линия. Командването на руската военна база Хмеймим веднага организирало спасителна операция в този район.   По-рано машината многократно е била засичана в небето над Сирия, на границата на провинциите Хама и Идлиб. Видели са го и в близост до границата с Турция. В Туитър бяха публикувани кадри от тези негови появи.", "date": "2018.09.18", "title": "Няма и следа от изчезналия руски военен самолет засега"}
{"url": "https://www.faktor.bg/bg/articles/novini/svyat/ispaniya-iska-spetsialna-glava-za-gibraltar-v-sporazumenieto-za-brekzit", "text": "Испания работи за включване на специална глава за Гибралтар в споразумението за излизане на Великобритания от Европейския съюз, което трябва да се случи през март 2019 година. Това се разглежда от испанските власти като подходящ момент за осъществяването на прогрес по дългогодишни проблеми около данъчните различия, проблеми от сферата на околната среда и контрабандата, която минава през британската територия, разположена в най-южната част на Иберийския полуостров, пише електронното издание на вестник El Pais, цитирано от \"Фокус\". Главният преговарящ за Брекзит от страна на Европейския съюз Мишел Барние е пристигнал в понеделник, за да се срещне с испанския премиер Педро Санчес, с когото са обсъдили тези въпроси. Мадрид няма да повдига въпроса за суверенитета над територията, която е част от Великобритания според Договора от Утрехт, сключен през 1713 година, отбелязва изданието. „Идеята е да работим за взаимна полза. Имаме нужда от по-балансирани отношения“, е заявил пред испанския вестник неназован източник, запознат с въпроса. „И в бъдеще е неизбежно Гибралтар да стане по-близък с Испания, защото това означава да стане по-близък с ЕС“. Рамката за преговорите относно Брекзит, изготвена от Брюксел през март 2017 година, предоставя на Испания правото да преговоря с Великобритания за Гибралтар. В клауза на документа се казва, че щом Обединеното кралство напусне Съюза, „нито едно споразумение между Брюксел и Лондон не може да бъде приложено за Гибралтар без споразумение между Кралство Испания и Обединеното кралство“. Междувременно, Мадрид е започнал двустранен процес с Лондон, от който са проведени вече шест преговорни кръга, заявиха шестима източници, запознати с въпроса. Испанското правителство, което в момента е оглавявано от Социалистическата партия, е заинтересовано в подобряването на условията за трансграничните работници, намаляването на контрабандата на цигари и прекратяването на данъчните измами.", "date": "2018.09.18", "title": "Испания иска специална глава за Гибралтар в споразумението за Брекзит"}
{"url": "https://www.faktor.bg/bg/articles/novini/svyat/tramp-namali-do-30-000-broya-na-bezhantsite-koito-sasht-shte-prieme-prez-2019-g", "text": "Правителството на президента Тръмп намали до 30 000 броя на бежанците, които ще допусне в Съединените щати през 2019 г., предаде Асошиейтед прес. Ограничението бе обявено въпреки възраженията на глобални хуманитарни организации, че тазгодишният таван от 45 000 бежанци е твърде нисък. Таванът от 30 000 бежанци за следващата финансова година, започваща на 1 октомври, бе обявен от държавния секретар Майк Помпео. През последната година от управлението на президента Барак Обама в Съединените щати бяха допуснати 85 000 бежанци. Понижаването на броя на бежанците е в резултат на политиката на правителството на Тръмп, което се обяви против допускане на бежанци и други имигранти на американска земя. Този подход сведе до най-ниско равнище от десетилетие приемането на бежанци в САЩ, посочва АП.", "date": "2018.09.18", "title": "Тръмп намали до 30 000 броя на бежанците, които САЩ ще приеме през 2019 г."}
{"url": "https://www.faktor.bg/bg/articles/novini/balgariya/kurumbashev-rosen-zhelyazkov-ima-mnogo-seriozen-opit-v-obshtinskata-i-v-darzhavnata-administratsiya", "text": "Росен Желязков има много сериозен опит в общинската и в държавната администрация. Това каза евродепутатът и член на Комисията по транспорт и туризъм в ЕП Петър Курумбашев в интервю за предаването „Преди всички“ на БНР преди дискусията за втория пакет \"Мобилност\", която ще се проведе днес в София.  Натрупаните проблеми в транспортния сектор няма да са по силите на който и да е отделен министър и ако той няма подкрепата и на правителството, и на Народното събрание, не е възможно да се оправят за няколко месеца, смята евродепутатът: „Надявам се, тъй като в крайна сметка решението на проблемите е преди всичко в интерес на българските граждани, г-н Желязков да ползва своя опит. Надявам се, че неговият опит в държавната администрация ще му помогне за това да работи за решаването на тези проблеми.“ Курумбашев обясни, че предложението на ЕК във вторият пакет „Мобилност“ предвижда всички превози, които са над 100 км да бъдат либерализирани, „т.е. да могат и чужди превозвачи да извършват тези превози“. Според него е необходимо да се вземе решение относно либерализацията, което да е еднакво и за двата пакета „Мобилност“: „Въпросът, който трябва да се зададе на Комисията, е тя дали мери с един аршин, когато говорим за този пакет за автобуси и дали мери със същия аршин, който е за товарните превози. Там идеята на Комисията беше точно обратната. Вторият въпрос, който беше много противоречив при нас, беше кога да се прилага директивата за командировани работници. Сега не се предлага тази директива да се прилага за шофьорите на автобуси. Защо искаме да защитим шофьорите на камиони, а не искаме автобусните. Прилагането на тази директива щеше да усложни работата на фирмите, които извършват товарни превози, тъй като не е възможно един шофьор да пътува и да му платиш 5 вида заплати в 5 държави в продължение на една седмица. Това беше идеята – с толкова документи да се направи този превоз, че просто да се обезсмисли. Затова им казах да либерализираме всичко – и за автобуси, и за камиони. Ако искате да нямаме либерализация, да няма такава за всичко, но не може там, където фирмите от Западна Европа са силни, в случая автобусните превози, да се отваря пазарът, а там, където са силни Централна и Източна Европа, да се затваря пазарът.“ Курумбашев коментира и проблемът с автобусния превоз между София и Пловдив. Според него казусът трябва да намери решение. Той обясни и какви рискове крие либерализацията на втория пакет „Мобилност“: „Ако дойдат тук големи международни компании, те няма да кандидатстват за линията Видин-Брегово, а за София-Пловдив, но те няма да се интересуват за това как се грижиш за селските линии около двата града и от тук идва риска. Вторият риск, който се създава, е, че взима се линия, но по някое време установява, че не е рентабилна. Той вече е убил конкуренцията на българските превозвачи, но спира да доставя тази услуга и се получава ситуацията с линията София – Пловдив\".", "date": "2018.09.18", "title": "Курумбашев: Росен Желязков има много сериозен опит в общинската и в държавната администрация"}
{"url": "https://www.faktor.bg/bg/articles/cnn-ruskiyat-voenen-samolet-il-20-e-svalen-po-pogreshka-ot-siriyskata-pvo", "text": "Руски военен самолет Ил-20 с 14 военнослужещи на борда е свален по погрешка от сирийската противовъздушна отбрана, след като обекти в Латакия са били подложени на въздушни удари от израелските Военновъздушни сили, твърди неназовано официално лице от САЩ, запознато с инцидента, предава CNN, цитирана от \"Фокус\". Източникът е заявил, че правителствените зенитни батареи всъщност са се опитвали да спрат бараж от израелски ракети. Второ неназовано официално лице е потвърдило, че Израел е осъществил атаката срещу сирийските правителствени обекти. След като израелските самолети са изстреляли неуточнен брой ракети към Латакия, където са основните военни бази на руснаците в Сирия, включително самолетите, сирийската ПВО е открила интензивен огън и, според твърдението на американската страна, самолетът е ударен. САЩ са разбрали за инцидента, след като сирийските сили са разпространили съобщение за спешно издирване по международните честоти. След това Вашингтон е получил директно съобщение от друга страна за вида на самолета и обстоятелствата около инцидента. Източникът не е пожелал да идентифицира за коя точно страна става дума, но е много вероятно Русия да е единствената, която е знаела точно какъв самолет е свален, пише медията. Говорител на Пентагона е заявил пред CNN, че ракетите на са изстреляни от ВС на САЩ, но не е разкрил кой е зад атаката. От Силите за отбрана на Израел също не са пожелали да коментират случая. По думите на неназования източник на американската медия, военният самолет е свален от система за ПВО, която руснаците са продали на сирийците преди няколко години. Сирийската мрежа за ПВО в западната част на страната е оборудвана с множество противовъздушни ракетни и радарни системи, е отбелязал той.", "date": "2018.09.18", "title": "CNN: Сирия е свалила руския самолет Ил-20"}
{"url": "https://www.faktor.bg/bg/articles/liberalite-v-shvetsiya-shokirani-ot-vazhoda-na-desnite-v-stranata-no-ne-i-ot-bezchinstvata-na-migrantite", "text": "Окончателните резултати от изборите в шведския парламент са такива, че властта най-вероятно ще остане същата, но извънредно неустойчива: 144 мандата се падат на управляващия блок на социалистите и „зелените“, 143 на опозиционната десноцентристка партия, още 62 на партията „Шведски демократи“ на шведските демократи, коментира \"Взгляд\", цитиран от Фокус.  Вече се говори за „шокиращата победа на радикалните националисти“, за „въстанието на крайнодесните“ и „идването на власт на бандите на неонацистите“.  Говори се обаче и за \"руска връзка\" в изборните резултати, като се появиха дори карикатури на лидера на националистите Джими Акешон, който седи в скута на Путин. Като се има предвид случилото се по време на изборите в САЩ и директните обвинения, че Русия е манипулирала изборите в Щатите, тепърва ще чакаме истината и за шведските избори. Факт е обаче, че националистите получиха доста по-малко, отколкото очакваха 17 процента срещу очакваните около 25%. Истината е, че шведските националисти определено не са цвете за мирисане, въпреки че именно синьо цвете и символът им. Партийни лидери бяха сгащени в сериозни корупционни модели, няколко видни активистки напуснаха и обвиниха ръководството в покриване на грозни секс скандали и сексуални посегателства над жените в партията. Самият Акешон се показа изключително слаб като характер, след като по време на предизборната кампания напусна предизборно студио, недоволен от въпросите и отказа повече да участва в предавания на една от най-големите шведски телевизии. Доста познато, съотнесено към българските националисти, нали?..  Въпреки това постижението на \"Шведски демократи\" е сериозен шамар за политическата класа в Швеция. Управляващата Социалдемократическа партия показва най-лошите си резултати за последните сто години и причината за това безспорно е мигрантската криза. Истината е, че бандите от мигранти в Швеция вече открито тероризират местното население.  За последните няколко години Швеция зае трето място в Европа по брой на убийствата с употреба на огнестрелно оръжие, далеч изпреварвайки дори такава неблагополучна страна като Босна и Херцеговина. По количество изнасилвания северното кралство заема първо място в ЕС. Дори шведската полиция бе принудена да признае, че властта на улиците на Малмьо, където почти половината от 300-те хиляди жители са чужденци, принадлежи на няколко могъщи мигрантски банди. Те се занимават с рекет, сутеньорство, продажба на наркотици и тероризират местното население.  Темата за мигрантиските безчинства обаче си остава табу за управляващите социалдемократи. По време на предизборната си кампания те почти не обелиха дума по въпроса. Единственото, което засега ги оставя \"в играта\", е фактът, че националистите искат излизането на Швеция от ЕС, докато преобладаващата част от шведското население е силен поддръжник на евросъюза.  Никой обаче не може да предвиди колко ще изкара новото старо нестабилно правителство, ако продължава да се опитва да промива мозъците на шведите с приказки за национализъм, вместо да се съсредоточи върху основния си проблем - ислямизацията и мигрантските банди.", "date": "2018.09.18", "title": "Либералите в Швеция: Шокирани от възхода на националистите в страната, но не и от безчинствата на мигрантите"}
{"url": "https://www.faktor.bg/bg/articles/radev-sezira-konstitutsionniya-sad-zaradi-administrativniya-kodeks", "text": "Президентът Румен Радев сезира Конституционния съд с искане да бъдат обявени за противоконституционни и за несъответстващи на международни договори отделни разпоредби от Закона за изменение и допълнение на Административнопроцесуалния кодекс (ЗИД АПК).  Това съобщиха от прессекретариата на държавния глава. Публичността на съдебните заседания е толкова съществен принцип на правораздаването, че е прогласен в чл. 121, ал. 3 от Конституцията. Правото на всеки човек на публично разглеждане на неговото дело е изрично посочено във Всеобщата декларация за правата на човека, в Международния пакт за граждански и политически права, в Конвенцията за защита правата на човека и основните свободи. С предложените промени този основен принцип за публичност и прозрачност се превръща в изключение. Поради това § 55 ЗИД АПК, който въвежда принципа на закрити заседания по дела, подсъдни на тричленни състави на Върховния административен съд като втора инстанция, не съответства на Конституцията и на посочените международни договори.  Държавният глава оспорва въведените правила за родовата и местната подсъдност по административни дела. Тези правила създават препятствия пред правораздаването за гражданите и организациите и не осигуряват по-лесен, по-бърз и по-евтин достъп до правосъдие. Поради това те не съответстват на принципа на правовата държава и на правото на защита. В искането се подчертава, че видът и размерът на съдебните такси са част от гаранциите за достъп до правосъдие и за пълноценно реализиране на правото на защита. Размерите на таксите по § 57, 61 и 67 ЗИД АПК не са съобразени с чл. 60, ал.1 от Конституцията, тъй като не съответстват на социално-икономическите условия, на равнището на доходите и на инфлационните процеси в страната. При съпоставка на размера на простите такси до и след приемането на ЗИД АПК се установява, че увеличението им е 14 пъти за физически и юридически лица и 74 пъти за юридическите лица с нестопанска цел. Те ще затруднят обжалването на административните актове от гражданите и юридическите лица, а оттам и конституционно прогласеното право на защита. Въвеждането с § 57 ЗИД АПК на пропорционални такси върху „определяем материален интерес“ в касационното производство по административни дела не държи сметка за спецификата на тези дела. В административното правосъдие на преден план е пряката защита на нарушената законност при осъществяване на държавното управление, а не материалният интерес. Законността не е услуга, която една правова държава предоставя на гражданите, а необходимо условие за нейното съществуване. Правото на оспорване на административен акт, както и правото на касационно оспорване на първоинстанционно съдебно решение, са средства за защита на гражданите и юридическите лица срещу порочен държавен юридически акт.  Премахването на касационната инстанция в съдебните производства по административни дела отслабва тази защита, което е недопустимо, когато става въпрос за конституционно прогласени права. По тези съображения в искането се оспорва премахването на касационната инстанция в Закона за достъп до обществена информация, Закона за социалното подпомагане, Закона за семейните помощи за деца, Кодекса за социално осигуряване, Закона за правната помощ, Закона за опазване на земеделските земи и в Данъчно-осигурителния и процесуален кодекс.", "date": "2018.09.18", "title": "Радев сезира Конституционния съд заради Административния кодекс"}
{"url": "https://www.faktor.bg/bg/articles/borisov-kogato-prezidentat-se-ubedi-che-mladen-marinov-ne-iska-da-e-gl-sekretar-i-podpishe-togava-kandidaturata-mu-za-ministar-shte-bade-predlozhena", "text": "Когато президентът се убеди, че Младен Маринов не иска да е главен секретар и подпише указа за освобождаването му от поста, тогава кандидатурата му за министър на вътрешните работи ще бъде предложена в парламента. Това каза премиерът Бойко Борисов по време на срещата с членове на Американската търговска камара. Борисов изтъкна, че винаги е уважавал институцията, предаде БТА.     По темата за съгласуването на оставката на главния секретар, премиерът каза, че логиката му е била, че когато човек направи волеизявления, че не иска да е на дадения пост, съгласуването е формално. Взехме решение, приехме на МС оставката и изпратихме до президентството, допълни Борисов, като посочи, че никой не е бил подценен или незачетен. Новият главен секретар ще бъде съгласуван и назначен само при съгласие на президента, заяви още Борисов и допълни, че е казал на парламентарните групи, докато не се разпише указът, да не се вкарва в НС кандидатурата.", "date": "2018.09.18", "title": "Борисов: Когато президентът се убеди, че Младен Маринов не иска да е гл. секретар и подпише,  тогава кандидатурата му за министър ще бъде предложена"}
{"url": "https://www.faktor.bg/bg/articles/novini/svyat/rusiya-izrael-e-vinoven-che-siriytsite-svaliha-samoleta-ni", "text": "Руското Министерство на отбраната призна, че руският военне самолет Ил-20 с 14 души екипаж, който изчезна от радарите над Средиземно море в близост до базата в Хмеймим е свален от ракета на сирийската противовъздушна отбрана. Но, в същото време, от Москва твърдят, че за трагедията са виновни не сирийските войски, подкрепяни от Русия, която продава на режима на Башар Асад ракетите С-200, с които е свален самолета, а Израел. Официалният представител на руското МО Игор Конашенков потвърди, че самолетът е свален от руска ракета изстреляна от сирийците, но виновни за това за израелците. \"Прикривайки се с руския самолет, израелските летци са го \"подложили\" на линията на огъня на сирийското ПВО. В резултат на това самолетът е бил свален с ракета С-200\",  заяви генерал Конашенков, цитиран от newsru.com. По думите му, на 17 сентября около 22:00 часа четири F-16 от израелските ВВС са нанесли удар по сирийски обекти.  \"Заходът е бил извършен на малка височина от страната на Средиземно море и в непосредствана близост до захождащият за кацане Ил-20, а предупреждението от страна на Израел дошло буквално минута преди удара, което не дало възможност самолетът да ъбде изведен от опасната зона\", обяснява Конашенков.", "date": "2018.09.18", "title": "Русия: Сирийците свалиха самолета ни с наша ракета, но виновен е Израел"}
{"url": "https://www.faktor.bg/bg/articles/novini/balgariya/biser-petkov-ot-1-yuli-2019-g-pensiite-shte-se-vdignat-s-5-7", "text": "„От 1 юли 2019 г. пенсиите в страната ще се вдигнат с 5,7%” – това каза социалният министър Бисер Петков в предаването „Тази сутрин” по bTV. Таванът на пенсиите също ще бъде увеличен до 40% от средния доход за страната т.е. 1040 лв. По повод предстоящата тежка зима с по-високи сметки, Петков коментира, че у нас заплатите са едни от най-бързо растящите в цяла Европа, но тъй като базата е ниска и това увеличение не се усеща достатъчно от хората. Относно втория стълб за пенсионно осигуряване, за който стана ясно, че средният размер на партидите е около 3000 лв., Петков коментира, че това не е изненадващо. „Голяма част от осигурените лица имат кухи партиди, защото по тях не постъпват средства”, уточни Петков. По думите му са предвидени различни опции за изплащане на натрупванията, включително когато са прекалено малки суми да могат да бъдат изтеглени наведнъж. „Темата за увеличението на бюджетните заплати винаги е актуална в бюджетната процедура”, коментира Петков заложеното увеличение от 10% на заплатите в държавния сектор. „Това е една осъзната стъпка, която имаше своите индикации и това е справедлив подход”, каза Петков. „Проектът на закона за социалните услуги ще промени коренно регулациите и има две ключови думи – достъпност и качество” – така социалният министър обобщи готвеният закон за хората с увреждания. Петков уточни, че в законопроектът се предифинират самите социални услуги и дейности, както ще има по-голяма възможност за избор на доставчици на тези услуги. „Регламентирана е и една нова услуга, която се нарича заместваща грижа – тя е за лицата, които полагат грижи за хора с увреждания и позволява в рамките на годината полагащият грижи временно да се освободи от това ако се налага да постъпи в болница, или иска да вземе кратък отдих, или не е в състояние да полага тази 24-часова грижа”, коментира Петков. Той уточни, че при използването на тази услуга, даденото лице с увреждане ще бъде настанявано във временен център. Министърът уточни, че предвидените допълнителни средства в бюджета са 244 млн. лв. и се надява тази сума да бъде утвърдена от финансовото министерство.", "date": "2018.09.18", "title": "Бисер Петков: От 1 юли 2019 г. пенсиите ще се вдигнат с 5,7%"}
{"url": "https://www.faktor.bg/bg/articles/tsvetan-tsvetanov-rumen-radev-tseli-konfrontatsiya", "text": "\"Не е нормално президентът да търси тази провокация.... С какво запомнихте президентското присъствие на Румен Радев? Всичко, което прави Румен Радев, когато отива на някакъв форум, е да критикува правителството, персонално Борисов, парламента и българските институции пред медиите\".   Това заяви председателят на ПГ на ГЕРБ и заместник-председател на партията Цветан Цветанов в предаването „Здравей, България“ на Нова телевизия. Напарви го във връзка с неиздадения още от държавния глава указ за освобождаване на главния секретар на МВР Младен Маринов. \"Не знаем какви са точно приоритетите и какво е това, което прави Румен Радев, но всички разбираме за тази конфронтация, която той създава. Премиерът Борисов е човек, който не търси конфронтация\", който търси повече диалог, допълни Цветанов.     „Президентската институция, в лицето на президента на страната, търси поредния опит за конфронтация с изпълнителната власт и с Народното събрание. Това е стил на поведение, което го забелязваме от полагането на клетвата на президента на страната и направи първото си обръщение в българския парламент”, каза още той. На въпрос дали има напрежение между \"Дондуков\" 1 и 2 , Цветанов заяви, че и до ден днешен не смята, че това е нормалният подход за комуникация с институциите.  Той е категоричен, че Младен Маринов с неговото волеизявление е подал своето заявление за освобождаване от длъжността гл. секретар на МВР.  „Ние сме в хипотеза, в която не е необходимо да има никакви мотиви. Трябва да се пристъпи към завършване на процедурата по издаване на указ“, каза Цветанов и уточни, че ако е имало предложение за назначаване длъжността гл. секретар, тогава трябва да има задължително съгласуване с президента.  Цветанов даде пример с времето, когато Румен Радев напуска поста във ВВС. \"Тогава всъщност президентът Плевнелиев издава указ и Министерски съвет стартира тази процедура\", каза Цветанов и попита дали е трябвало тогавашният държавен глава да постъпи по същия начин, при положение, че се е предполагало, че Румен Радев ще бъде предложен от БСП за президент на страната.", "date": "2018.09.18", "title": "Цветан Цветанов: Румен Радев цели конфронтация"}
{"url": "https://www.faktor.bg/bg/articles/novini/svyat/23-sa-veche-zhertvite-na-uragana-florans", "text": "Много райони в югоизточните Съединени щати остават наводнени след преминаването на урагана Флорънс, взел до момента най-малко 23 жертви и причинил щети, които може да достигнат милиарди долари, предаде БТА, цитирайки АФП. Очаква се стихията, вече понижена до тропическа депресия, да се отклони на североизток и да изсипе силни дъждове над вече залетите от вода Северна и Южна Каролина и в западната част на щата Вирджиния, предупреждават метеоролозите. Властите се опасяват от появата на свлачища, от скъсване на язовирни стени и ново излизане на реки от коритата им. \"Това е историческа буря, която продължава. В някои райони най-тежките наводнения тепърва предстоят\", предупреди на пресконференция губернаторът на Северна Каролина Рой Купър. \"Това е огромно бедствия за нашия щат\", добави той. Губернаторът потвърди смъртта на 17 души в Северна Каролина. Смъртта на още шестима бе потвърдена от властите в Южна Каролина. Над 480 000 домакинства бяха без електричество вчера сутринта според службата за обществена сигурност в Северна Каролина - най-тежко пострадалия от урагана щат. Нареждането за евакуация остава в сила в няколко окръга в щата. Повече от 300 души остават настанени в убежище на Червения кръст в кампуса на щатския университет близо до столицата на щата - Рали.", "date": "2018.09.18", "title": "23 са вече жертвите на урагана \"Флорънс\""}
{"url": "https://www.faktor.bg/bg/articles/novini/balgariya/t-bezlov-golyam-balgarski-proizvoditel-e-podal-signala-sreshtu-poslednata-razbita-fabrika-za-nelegalni-tsigari", "text": "„У нас нямаше разбити фабрики за нелегални цигари от 2012 г. насам”, коментира Тихомир Безлов в предаването „Тази сутрин” по bTV. По думите му има подозрения, че голям български производител е подал сигнала срещу последната разбита фабрика за нелегални цигари. „Има и твърдения, че той е подаден от холандски и английски служби”, коментира още Безлов. По повод разбитата международна група за трафик на наркотици, която е пренасяла кокаин с мулета, Безлов коментира, че наркотикът е бил предназначен за България и Унгария. „Много малко се знае за тази конкретна група”, каза той. По думите му за мулета на дрога обикновено се използват хора, които могат да бъдат обучени и вербувани да свършат тази работа. „Гълтачите гълтат около кило кокаин, което представете си какво усилие е. Имаше един-два случая на починали от разтваряне на кокаина в стомаха”, припомни Безлов.  Той уточни, че новите технологии позволяват да се поглъщат специални латексови капсули от 10-12 грама, като в някои дори има алуминиево фолио, което да заблуди рентгеновите апарати на летищата.", "date": "2018.09.18", "title": "Т. Безлов: Голям български производител е подал сигнала срещу последната разбита фабрика за нелегални цигари"}
{"url": "https://www.faktor.bg/bg/articles/novini/svyat/mazhat-postradal-v-restoranta-v-solsbari-e-v-kritichno-sastoyanie", "text": "Мъжът, който пострада в италианския ресторант в Солсбъри, е в критично състояние, съобщава Sky News. Причините за инцидента се установяват, според предварителната информация мъжът е претърпял силно отравяне. Заедно с него в болницата се оказала и жена, с която той вечерял в заведението. Италианският ресторант се намира на 300 метра от Zizzi, където Сергей Скрипал и дъщеря му са обядвали в деня на отравянето си. Според очевидеци, двама руснаци са се хранели в ресторанта, когато изведнъж се почувствали зле.  \"Въпреки че успяхме бързо да изключим присъствието на \"Новичок \", все още се правят анализи, за да се разбере дали двойката е била в контакт с нещо, което може да доведе до влошаване на здравословното състояние\", каза сержант Джонатан Дейвис-Байтман.", "date": "2018.09.18", "title": "Мъжът, пострадал в ресторанта в Солсбъри, е в критично състояние"}
{"url": "https://www.faktor.bg/bg/articles/novini/balgariya/hlyabot-poskapva-v-provdiv-tsenata-mu-e-uvelichena-s-25", "text": "Хлябът в Пловдив и в Пазарджик поскъпна. Цената му е увеличена с около 25 процента. Според хлебопроизводителите причина за повишението са по-високите изкупни цени на пшеницата, по-скъпият ток и газта. \"Очакваният добив на хлебна пшеница за тази година ще е с около 15 % по-нисък, сравнение с 2017 година\", съобщи пред БНТ Ася Гочева от Националната асоциация на зърнопроизводителите. Интензивните валежи през лятото са причината за влошеното качество на зърното. \"Повишение в цената ще има навсякъде. При лоша година - това винаги е било. Винаги ще има промени, когато ще има лоша година\", коментира Димитър Бакалов, производител на хляб и тестени изделия.  В Пловдив цената на най-масовия хляб се е повишила с около 30 стотинки, показа проверката ни в търговските вериги. Белият вече струва 1.10 ст., а преди десетина дни е продаван за 0.88 стотинки. Потребителите вече усещат драстичното поскъпване и твърдят, че това ще се отрази на семейния бюджет за храна.", "date": "2018.09.18", "title": "Хлябът поскъпва, в Пловдив цената му е увеличена с 25%"}
{"url": "https://www.faktor.bg/bg/articles/italianskoto-pravitelstvo-obyavi-voyna-na-presata", "text": "Луиджи ди Майо, една от двете ключови фигури на популисткото правителство на Италия, поведе война срещу пресата, като я обвини, че \"замърсява дебата\", и заплаши да спре рекламите, които обществените компании пускат във вестниците. \"Вестниците вече всеки ден замърсяват обществения дебат и което е по-лошо: правят го с обществени пари\", заяви миналата седмица във Фейсбук лидерът на антисистемното Движение \"Пет звезди\". В следващия бюджет \"ще предвидим намаляване на косвеното обществено субсидиране (на пресата), а в момента подготвяме писмо до компаниите с държавно участие, за да ги помолим да престанат да плащат на вестниците\" чрез купуване на рекламно пространство. Това пише Любомир Миласин от Франс прес, цитиран от БТА. Подобно на основателя си Бепе Грило в Движение \"Пет звезди\" са убедени, че традиционните медии искат коалиционното им управление с крайнодясната \"Лига\" на Матео Салвини да се провали.  Ди Майо и министрите на \"Пет звезди\", премиерът Джузепе Конте и някои от министрите на \"Лига\" говорят чрез Фейсбук и Туитър, критикувайки традиционната преса и съдържанието й, за да защитят \"народа\" от \"системата\". \"Това не е журналистика, това е просто пропаганда с цел да се защитят интересите на малобройния елит, който си мисли, че ще продължи да определя всичко\", заяви 32-годишният вицепремиер и министър на труда и социалната политика. \"Не чета италианските вестници, за да се информирам, а само за да разбера как искат да ни атакуват\", каза още Ди Майо. Ди Майо, който изкара само един мандат като депутат от опозицията, преди да дойде на власт, \"не е свикнал с натиска на пресата и с факта, че пресата е свободна\", каза пред Франс прес Рафаеле Лорусо, генерален секретар на Националната федерация на италианската преса. Ди Майо и съюзникът му Салвини, бивш журналист в притежавано от \"Лигата\" радио и по-опитен политик, \"фаворизират социалните мрежи, защото чрез тях говорят директно на симпатизантите си и могат да им кажат, каквото си искат\", добавя Лорусо. Само за един ден те пускат много видеа във Фейсбук и съобщения в Туитър. В скорошно интервю Салвини заяви, че един от публикуваните му във Фейсбук видеозаписи е бил видян от осем милиона души, \"по-голям брой хора от този, до който бих достигнал чрез традиционна медия\". Тази директна атака от страна на ръководител на движение, който поощрява пряката демокрация чрез интернет и често критикува \"фалшивите новини\" на големите вестници, буди тревога на най-високо равнище в италианската държава. Президентът Серджо Матарела защити в събота печата, като подчерта в адресирано до сицилиански вестници изявление, че \"безусловната свобода на печата е крайъгълен камък и основен елемент на демокрацията\". \"В западния свят, в който живеем засега, жизнеността на вестниците се възприема като знак за демокрация и наличие на гражданско съзнание\", пише в публикувана от в. \"Република\" статия Ецио Мауро, дългогодишен директор на два всекидневника. \"В света на Ди Майо вестниците са врагове, натрапници, действащи незаконно паразити\", добавя Мауро. Според него предвидените от Ди Майо мерки \"показват страха му от свободното, независимо, плуралистично и самостоятелно обществено мнение\". Ди Майо разкритикува също така и реформата на авторското право, която предвижда интернет гигантите да плащат за използваните от тях художествено съдържание и статии и която в сряда получи зелена светлина от Европейския парламент. Според Ди Майо това е \"срамно\": \"Под предлог за реформа на авторското право Европейският парламент на практика легализира превантивната цензура\".", "date": "2018.09.18", "title": "Италианското правителство обяви война на пресата"}
{"url": "https://www.faktor.bg/bg/articles/novini/balgariya/predstavyat-novata-elektronna-vinetka-dnes", "text": "Представят новата електронна винетка днес. Тя ще важи за превозните средства до 3,5 тона и ще може бъде купувана от общо 500 терминала в страната. Те ще бъдат разположени по основните пътни направления и граничните пунктове. За удобство на шофьорите терминалите ще оперират на осем езика – български, английски, немски, гръцки, румънски, сръбски, турски и руски. Електронните винетки ще може да се купят и от уеб портал, и мобилно приложение, които в момента се разработват. Остава и класическата форма на продажба – от служители в офиси на разпространителската мрежа.", "date": "2018.09.18", "title": "Представят новата електронна винетка днес"}
{"url": "https://www.faktor.bg/bg/articles/novini/balgariya/shte-ima-li-prognoza-za-vremeto", "text": "Днес изтича крайният срок, който синоптиците, недоволни от финансирането на работата им в рамките на БАН, дадоха за назначаване на ръководство на Института. Те предупредиха, че ако това не се случи, ще спрат прогнозата за времето, осигурявана 24 часа в денонощието. До края на деня се очаква да бъдат разгледани кандидатурите за временен директор на НИМХ. От 20 дни структурата е без ръководство. Управителните органи на БАН уверяват, че съгласно своите правомощия, ще осигурят всички необходими условия за нормално, спокойно и безпроблемно функциониране на Института до приключване на процедурата по преструктурирането му.", "date": "2018.09.18", "title": "Ще има ли прогноза за времето?"}
{"url": "https://www.faktor.bg/bg/articles/novini/svyat/v-saribya-veche-sa-v-sila-po-visoki-patni-taksi", "text": "Ако имате път към Сърбия, имайте предвид, че в страната вече са в сила по-високи пътни такси за чуждестранните автомобили. Не пренебрегвайте и ограниченията за скоростта, защото глобите са сериозни. По-високи пътни такси за чужди автомобили, които преминават през Сърбия. Увеличението е с около половин евро повече спрямо досегашните тарифи. А някои пътни отсечки са още по-скъпи. За да се придвижите с кола от Белград до Ниш, например, трябва да платите 7 евро, вместо досегашните 6,5. Новите цени за чуждестранни коли се въвеждат с цел съгласуване на тарифите с курса на еврото. Водачите трябва да имат предвид, че ограничението на скоростта по магистралите е 120 км/ч. При нарушения глоби се налагат на място, а те варират от 3000 до 30 000 динара, което се равнява на 50 до 490 български лева. При скорост над 200 километра е предвидена глоба от 120 000 динара или почти 2000 лева и лишаване от свобода за 15 дни. На територията на Република Сърбия се прилага и електронен контрол на средната скорост на моторните превозни средства, движещи се по автомагистралите в страната.", "date": "2018.09.18", "title": "В Сърбия вече са в сила по-високи пътни такси"}
{"url": "https://www.faktor.bg/bg/articles/novini/svyat/erdogan-i-putin-dogovoriha-20-km-demilitarizirana-zona-v-idlib", "text": "В Идлиб ще бъде създадена демилитаризирана зона. За това се договориха руският президент Владимир Путин и турският му колега Реджеп Тайип Ердоган на среща в Сочи. Зоната ще е около 20 километра и ще разделя сирийските военни части от бунтовническите сили. Всички тежки оръжия като танкове и ракетни системи ще бъдат изтеглени от зоната, както и бунтовниците.  Там ще патрулират мобилни групи от турски и руски военни, които да гарантират, че установените договорки ще се спазват.  Путин и Ердоган са се споразумели зоната да бъде маркирана от 15 октомври. Руският президент обяви, че скоро ще проведе допълнителни срещи с представители на Дамаск. „Общо мнение и на двамата ни е, че практическото изпълнение на планираните стъпки ще даде допълнителен импулс в процеса за намиране на политическо решение на сирийския конфликт и връщане на мира в сирийските земи”, каза Путин.", "date": "2018.09.18", "title": "Ердоган и Путин договориха 20 км демилитаризирана зона в Идлиб"}
{"url": "https://www.faktor.bg/bg/articles/novini/balgariya/ochakva-ni-topal-i-slanchev-den", "text": "През деня ще е предимно слънчево. Ще има и временни увеличения на облачността, по-значителни над източните райони и Рило-Родопската област, но ще се задържи почти без валеж.  Ще духа слаб до умерен източен вятър. Максималните температури ще са между 23 и 28 градуса, в София - около 23 градуса.", "date": "2018.09.18", "title": "Очаква ни топъл и слънчев ден"}
{"url": "https://www.faktor.bg/bg/articles/novini/svyat/ruski-voenen-samolet-s-14-dushi-ekipazh-izchezna-nad-sredizemno-more-ne-e-yasno-koy-go-e-svalil", "text": "Руски военен самолет Ил-20 с 14 военнослужещи изчезна над Средиземно море в хода на нападение на изтребители Ф-16 на израелските военновъздушни сили срещу обекти в сирийската провинция Латакия, съобщи ТАСС, като цитира руското министерство на отбраната. Съдбата на руските военни е неизвестна.  \"На 17 септември, около 23 ч. московско време, при връщане в авиобазата Хмеймим над Средиземно море, на 35 км от крайбрежието на Сирия изчезна връзката с екипажа на руски самолет Ил-20\", съобщи представител на министерството.  \"Самолетът е изчезнал от радарите в хода на нападение на четири израелски самолета Ф-16 срещу сирийски обекти в провинция Латакия\", добави той.  \"В същото време руски радиолокационни средства за контрол на въздушното пространство засякоха изстрелване на ракети от намиращата се в същия район френска фрегата \"Оверн\".  Командването на руската военновъздушна база Хмеймим организира операция за издирване и спасяване\", добави представителят на руското министерство на отбраната, цитиран от ТАСС. От своя страна Съединените щати смятат, че руският военен самолет е бил свален по невнимание от сирийската зенитна артилерия, заяви американски представител, цитиран от Ройтерс.  Представителят, който пожелал анонимност, казал пред Ройтерс, че според американското правителство сирийската противовъздушна отбрана по невнимание е свалила руския самолет, докато е обстрелвала летящи срещу Сирия израелски ракети, предаде БТА.", "date": "2018.09.18", "title": "Руски военен самолет с 14 души екипаж изчезна над Средиземно море, не е ясно кой го е свалил"}
{"url": "https://www.faktor.bg/bg/articles/novini/svyat/tramp-obyavi-10-mita-varhu-kitayski-stoki-za-200-miliarda-dolara", "text": "Президентът на САЩ Доналд Тръмп обяви 10% мита върху китайски вносни стоки в размер на 200 милиарда долара и предупреди Пекин, че какъвто и да е отговор ще доведе до удвояване на ответните търговски мерки на Вашингтон, предава AFP. „Новите мита влизат в сила на 24 септември“, пише в официално заявление на Тръмп. „Допълнително, ако Китай предприеме ответни мерки срещу нашите фермери или другите индустрии, ние веднага ще преминем на следващата фази, при която ще наложим мита върху допълнителни 267 милиарда долара китайски внос“, допълни той. Президентът допълни, че митата целят промяна в търговската политика на Китай и че той представлява „смъртна опасност за дългосрочното здраве и просперитет на икономиката на САЩ“.", "date": "2018.09.18", "title": "Тръмп обяви 10% мита върху китайски стоки за 200 милиарда долара"}
{"url": "https://www.faktor.bg/bg/articles/novini/balgariya/vse-oshte-ne-e-yasno-koga-rumen-radev-shte-osvobodi-mladen-marinov", "text": "Засега остава неясно кога ще има указ за освобождаването на Младен Маринов, като главен секретар на МВР. Президентът Румен Радев е в Букурещ за конференция, посветена на дигиталната и инфраструктурната свързаност на държавите от Източна Европа. Очаква се указът да стане актуален за президентската администрация след приключването на форума днес. Във вчерашния ден стана ясно, че Коалиционният съвет предлага спешна среща с президента заради подписването на указа за освобождаването на Маринов. Според коалиционните партньори забавянето може да е умишлено. Още в София държавният глава  даде ясно да се разбере, че МС под никаква форма не е съгласувал намеренията си с него.", "date": "2018.09.18", "title": "Все още не е ясно кога Румен Радев ще освободи Младен Маринов"}
