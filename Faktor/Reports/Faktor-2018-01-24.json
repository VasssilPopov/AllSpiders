{"url": "http://www.faktor.bg/bg/articles/novini/balgariya/erdogan-shte-razshiryavame-voennata-operatsiya-v-siriya-vapreki-che-ima-opasnost-ot-sblasak-sas-sasht", "text": "Турският президент Реджеп Тайип Ердоган предупреди днес, че страната му ще продължи да разширява и продължава своята военна операция в Сирия до град Манбидж, ход, който може да доведе то сблъсък на турските военни с контингента на САЩ, които са техен съюзник в НАТО. Това пише вестник Haaretz, цитиран от \"Фокус\".  Въздушната и наземна операция, която Турция води срещу подкрепяните от САЩ кюрдски „Народни отряди за защита“ (YPG) в региона на Африн, представлява отварянето на нов фронт в сирийската гражданска война, коментира израелското издание, като операция към намиращия се на около 100 километра източно от Африн град Манбидж може да заплаши плановете на САЩ да стабилизират североизточния регион в Сирия, смята редакцията на вестника, който припомня също така, че Анкара започна операция „Маслинова клонка“, тъй като разглежда „Народните отряди за защита“ като продължение на терористичната групировка „Работническа партия на Кюрдистан“, която има около трийсетгодишна история на нелегална дейност в предимно населената с кюрди югоизточна Турция. В същото време „Народните отряди за защита“ за ключов съюзник за САЩ в борбата срещу „Ислямска държава“, като те са и противник на сирийския президент Башар Асад, отбелязва изданието.  През месец март 2017 г. американски войници бяха разположени около Манбидж за да предотвратят възможността подкрепяни от Турция и САЩ групировки в района да започнат боеве помежду си. Турция обаче не вижда възможност нейните войници да се сблъскат с американските военни, според говорителя на правителството в Анкара.  В същото време се увеличава броят на жертвите. По данни на Сирийската обсерватория за човешки права жертвите са десетки. Турски артилерийски обстрел в Африн, както и въздушни удари, доведоха до смъртта на 28 цивилни. Двама цивилни са загинали заради грешка на артилерията на „Народните отряди за защита“, като освен това кюрдската групировка е убила трима турски военни. 48 души от кюрдската групировка са загинали, докато турската армия и подкрепяните от нея групировки са дали 42 жертви.", "date": "2018.01.24", "title": "Ердоган: Ще разширяваме военната операция в Сирия, въпреки че има опасност от сблъсък със САЩ"}
{"url": "http://www.faktor.bg/bg/articles/novini/svyat/papa-frantsisk-falshivite-novini-sa-zlo", "text": "Папа Франциск нарече фалшивите новини зло и призова журналистите да изпълняват мисията си в търсене на истината, предадоха световните агенции. Главата на Римокатолическата църква направи това в нов документ, посветен на темата за социалните комуникации.  Посланията на папата, посветени на социалните комуникации, се публикуват ежегодно, по традиция няколко месеца преди Световния ден на социалните комуникации, установен от Католическата църква и отбелязван на 13 май, отбелязва БТА. Новият документ е озаглавен \"Истината ще ви освободи - Фалшивите нови и и журналистиката за мира\". В него Франциск казва, че първите фалшиви новини датират от библейски времена, когато Ева била изкушена да вземе ябълка от Райската градина въз основа на дезинформация от дявола, приел образа на змия. \"Стратегията на този изкусен \"баща на лъжите\" е мимикрията, тази лукава и опасна форма на съблазън, която си пробива път към сърцата на хората с фалшиви и примамливи аргументи\". Папата допълва, че журналистите и потребителите на социални медии трябва да отбягват и да разобличават манипулативните \"змийски тактики\", които подстрекават към разделение с цел обслужване на политически и икономически интереси. \"Фалшивите новини са знак за нетолерантно и свръхчувствително поведение и водят само до разпространяване на арогантност и ненавист. Това е крайният резултат от неистината\", казва папата в първото си подобно послание, посветено на темата за фалшивите новини. Документът бе публикуван след месеци на дебати за това до каква степен фалшивите новини може да са повлияли на кандидатпрезидентската кампания в САЩ през 2016 г. и избирането на Доналд Тръмп за президент.  \"Разпространението на фалшиви новини може да послужи за напредъка на определени цели, да повлияе на взимането на политически решения и да служи на икономически интереси\", пише папата, осъждайки \"манипулативното използване на социалните мрежи\" и други форми на комуникация. \"Тези фалшиви, но звучащи правдоподобно новини са \"подвеждащи\", защото приковават вниманието на хората, като се позовават на стереотипите и на общите социални предубеждения като експлоатират моментни емоции, като страха, презрението, гнева и фрустрацията\", допълва главата на Римокатолическата църква. Той предупреждава, че неверните истории се разпространяват толкова бързо, че дори опроверженията на властите често пъти не могат да попречат да бъдат причинени щети и много хора са изложени на риска да \"станат неволни съучастници в разпространението на пристрастни и безпочвени идеи\". Папата призовава за образование, което да помага на хората да различават истинските от фалшивите новини, да оценяват и да разбират новините, така че да разпознават фалшивите. Франциск припомни, че журналистиката не е просто работа, а е мисия, че журналистите носят особената отговорност за спиране на фалшивите новини. \"Насред подхранването на бесове и трескавото търсене на сензационни новини журналистите трябва да помнят, че най-важното за информацията не е скоростта, с която тя е съобщена, или въздействието й върху аудиторията, най-важното са хората\", казва папата. Той допълва, че журналистите трябва по-малко да се концентрират върху сензационните новини, а повече върху изтъкването на причините за конфликтите. Франциск разкритикува тази журналистика, която той нарича \"сладникава\" и която отказва да признае съществуването на сериозни проблеми или има привкус на сантименталност. В документа папата цитира и откъс от романа \"Братя Карамазови\" на Достоевски, един от любимите му автори. Този пасаж гласи, че хората, които лъжат себе си и които се вслушват в своите собствени лъжи стигат до такова състояние, че вече не могат да различат истината в тях или около тях и така губят цялото уважение към себе си и към другите.", "date": "2018.01.24", "title": "Папа Франциск: Фалшивите новини са зло"}
{"url": "http://www.faktor.bg/bg/articles/novini/balgariya/tomislav-donchev-es-shte-bade-silen-samo-ako-imame-ednakav-standart-na-zhivot-za-vsichki-grazhdani", "text": "Усилията за сближаване между европейските региони трябва да продължат и да бъдат надграждани. Нужна е ясна перспектива за бъдеще на Западните Балкани в ЕС. Това заяви заместник министър-председателят Томислав Дончев в Комисията по регионална политика на Европейския парламент, където представи приоритетите на Българското председателство и визията за дебата за бъдещето на Кохезионната политика, съобщиха от правителствената информационна служба. Дончев анализира предизвикателствата пред Европейския съюз и подчерта, че въпреки че Брекзит ще принуди Европа да постига „повече с по-малко“, разговорът за бюджети, инструменти и програми не бива да се провежда без полагането на дългосрочни цели за Съюза. По думите му основна задача пред България в следващите 6 месеца ще бъде да провокира качествен и пространен дебат за целите и приоритетите на ЕС в усилието да запази своите ключови политики и да реагира на предизвикателствата. „Ако допреди 10 години си поставяхме за цел да изпреварим нашите глобални конкуренти, сега ЕС понякога изглежда повече като щаб, който се бори с всяка нова криза“, заяви Дончев. „Ясно е, че трябва да заделим средства в отговор на новите предизвикателства, но от друга страна имаме нужда от продължаване на усилията за сближаване между европейските региони, защото ЕС ще бъде силен само, ако имаме еднакъв стандарт на живот за всички граждани - от Хелзинки до Атина и от Лисабон до Варна“, добави вицепремиерът.", "date": "2018.01.24", "title": "Томислав Дончев: ЕС ще бъде силен само, ако имаме еднакъв стандарт на живот за всички граждани"}
{"url": "http://www.faktor.bg/bg/articles/novini/svyat/razpitaha-pravosadniya-ministar-na-sasht-za-ruskata-namesa", "text": "Министърът на правосъдието и главен прокурор на САЩ Джеф Сешънс е бил разпитан от екипа на специалния прокурор Робърт Мюлер, разследващ евентуално съглашателство между Русия и кампанията на американския президент Доналд Тръмп на изборите през 2016 г., предадоха Ройтерс и Асошиейтед прес, цитирани от БТА. Правосъдното министерство каза, че Сешънс е бил разпитан миналата седмица. Това е първият известен разпит на член на правителството на Тръмп, проведен в хода на разследването, водено от Мюлер.  За разпита първо съобщи в. \"Ню Йорк таймс\". Според запознат източник екипът на Мюлер също така е разпитал бившия директор на ФБР Джеймс Коми малко след като Тръмп го уволни през май 2017 г. Екипът на Мюлер обсъжда с адвокатите на Тръмп възможността за разпит на президента и какво евентуално да обхваща той, каза човек, запознат с разговорите.", "date": "2018.01.24", "title": "Разпитаха правосъдния министър на САЩ за руската намеса"}
{"url": "http://www.faktor.bg/bg/articles/novini/balgariya/k-kralev-podrastvashtite-upotrebyavat-doping", "text": "В рамките на работното си посещение в Брюксел, председателят на Комисията по вътрешна сигурност и обществен ред и председател на ПГ на ГЕРБ Цветан Цветанов се срещна с комисаря по въпросите на Съюза за сигурност Джулиан Кинг. По време на разговорите беше уточнена темата за участието на комисар Кинг на интерпарламентарната среща на 18 и 19 март в София, на която ще бъдат приети процедурните правила за парламентарен контрол над дейността на Европол. Комисар Кинг и българският еврокомисар Мария Габриел ще участват и в разисквания по темата за киберсигурност и борбата с незаконно онлайн съдържание в Европа. Сред обсъжданите теми беше и обменът на информация в сектор сигурност след Брекзит.  “След Брекзит трябва да се постараем да намерим начини да не третираме Великобритания като трета страна, а да продължим споделянето на информация, тъй като тероризмът и киберзаплахите са най-големите предизвикателства пред ЕС към настоящия момент\", каза Цветанов. Председателят на ПГ на ГЕРБ запозна комисаря и с впечатленията си от посещението си в Лондон преди седмица. Цветанов коментира, че всички експерти в сектор сигурност признават, че в момента Великобритания е един от най-големите доставчици на оперативна информация за базите данни на Европол и системите за обмен на данни на ЕС. Все още не е ясно какви ще бъдат отношенията между Лондон и ЕС след излизането на Великобритания от Съюза. По-късно днес Цветанов се срещна в Брюксел с еврокомисаря по цифрова икономика и цифрово общество Мария Габриел. Двамата обсъдиха предстоящата през март в София интерпарламентарна среща на Съвместната група за парламентарен контрол над Европол. На форума се очаква да бъдат приети процедурните правила за парламентарен контрол над дейността на Европол, но също така ще бъдат обсъдени конкретни стъпки за повишаване на киберсигурността и ефективна борба с киберпрестъпленията. В рамките на събитието ще бъдат обсъждани и свързаността на Западните Балкани, както и киберсигурността в региона. По време на срещата също така стана ясно, че Европейската комисия ще обяви конкурс за финансиране на експериментални центрове по кибурсигурност в Европа. Очаква се следващата седмица Комисията да обяви пилотен проект на стойност 50 милиона евро за финансиране на Центрове за високи постижения и компетенции в сферата на киберсигурността. Цветан Цветанов изрази увереност, че българските институции в сектор сигурност ще имат капацитета да предложат добри проекти.", "date": "2018.01.24", "title": "Цветанов обсъди с Джулиан Кинг киберсигурността и тероризма"}
{"url": "http://www.faktor.bg/bg/articles/novini/balgariya/sotsiolog-radev-pravi-vnimatelni-stapki-za-politichesko-pozitsionirane", "text": "\"Президентът Румен Радев прави много внимателни стъпки за политическо позициониране\", коментира пред Нова телевизия социологът Първан Симеонов. По думите му Радев знае две неща. \"Първо – най-популярната личност в страната е. И второ – той е избран като алтернатива на статуквото. Особено на втория тур на изборите за него се гласува много протестно\", коментира Симеонов.  \"Той е длъжен да запази тази протестна енергия. Хем да е протестен, хем да е обединител. Не е лесна работа\", смята експертът. Според него, засега президентът Радев не допуска големи грешки.", "date": "2018.01.24", "title": "Социолог: Радев прави внимателни стъпки за политическо позициониране"}
{"url": "http://www.faktor.bg/bg/articles/novini/balgariya/ot-vmro-razchitat-na-dps-za-da-sprat-istanbulskata-konventsiya", "text": "След като и главното мюфтийство се обяви против Истанбулската конвенция, остава да видим и ДПС как ще предпочетат да гласуват. И тогава и математически няма как тя да мине. Такава надежда изрази в \"Денят на живо\" депутатът от Обединени патриоти Александър Сабанов. \"Надяваме се наистина да се случи това нещо\", пожела си членът на ВМРО, който увери, че в четвъртък смята да присъства на поредната молитва, организирана от Светия синод на БПЦ срещу ратифицирането на спорната конвенция. Една безумна инициатива, ако питате нсас.  \"Под натиск от външни сили от Брюксел се иска да приемем нещо, което не ни е нужно. Нали си представяте, че Българската православна църква, днес и главното мюфтийство, и католическата - всички официални големи религии на територията на Република България се обявиха срещу ратифицирането на тази конвенция. Това е показателно. Отец Дионисий в едно предаване говореше дори за отлъчване от църквата на хората, които ще я подкрепят. Българският народ винаги е вървял с Бога напред\", натърти Сабанов.  Той бе категоричен, че Обединени патриоти няма въобще да подкрепят коалиционния си партньор ГЕРБ за ратифицирането на документа. \"ГЕРБ може да си продължават да настояват, но никой от нас не е застанал зад нея, ние сме категорично против Истанбулската конвенция. Дори помолихме ГЕРБ да я оттеглят, защото хората в голямата си част са против нея - заради третия пол и т. нар. джендър образование\", продължи Сабанов. \"В НС никой българин не подкрепя насилието срещу жените и децата. Но приемането на тази конвенция автоматически ще спре ли насилието срещу жените? Законът в България има достатъчно текстове и състави срещу насилието срещу жените. Но самата Истанбулска конвенция е подписана, когато ние не сме били в управлението на България\", изтъкна той. И докато по повод конвенцията Обединени патриоти и ГЕРБ са на различни позиции, за утрешното гласуване на вота на недоверие на БСП коалиционните партньори нямат разногласия. \"Нямам абсолютно никакви притеснения. Колегите от БСП не успяха да изпълнят със съдържание този вот на недоверие, изпълниха го с нападки, което бе грозно за зрителите\", бе оценката на Александър Сабанов. \"Ние от ОП най-малко можем да бъдем обвинявани за корупция. Но когато г оворим за корупция никой не печели - трябва да се действа в тази посока, да се коват и, най-важното, да се изпълняват закони, и хората да станат непримирими към нея. С влизането на електронното правителство ще се губи нишката на корупцията в ниските етажи, която дразни най-много хората. Оттам да бъде спряна и корупцията по високите етажи, защото тя изяжда българското общество\", продължи Сабанов.", "date": "2018.01.24", "title": "От ВМРО разчитат на ДПС, за да спрат Истанбулската конвенция"}
{"url": "http://www.faktor.bg/bg/articles/bezumie-v-bsp-vnasyat-podpisi-za-referendum-za-ili-protiv-istanbulskata-konventsiya", "text": "Безумие в БСП взе връх над здравия. Партията е на път да сътвори безпрецедентен  референдум върху  строго специализиран текст от конвенция, което граничи с безумието. Най-меко казано...  Популизмът и неистовото желание непременно да яхнат вълната ще изиграят много лоша шега на червените. Резултатът ще е, че ще паднат от коня. Навярно завинаги, въпреки бълнуванията си, че са се превърнали в народни трибуни.   ПГ на „БСП за България“ внася подписи за провеждане на референдум „за“ или „против“ Истанбулската конвенция, пише \"Фокус\". Това стана ясно на брифинг в Народното събрание, на който лидерът на БСП Корнелия Нинова съобщи, че подписите ще бъдат входирани в деловодството на парламента на 25 януари 2017 г. (четвъртък).  Нинова обясни необходимостта от подобен референдум с огромното напрежение между българското общество и различните мнения по документа. Лидерът на БСП отчете още, че няма яснота какви промени ще бъдат направени в българското законодателство, ако тя бъде ратифицирана и обърна внимание, че БСП продължава с внасянето на закони, които изпълняват изискванията на Истанбулската конвенция, отнасящи се до насилието над жени и деца. Според нея това е верният път срещу домашното насилие. Корнелия Нинова посочи, че има нужда от истинска обществена дискусия. „Този, който трябва да се произнесе по този въпрос е българският народ. Само народът и суверенът може да каже волята си по този въпрос след създалата се вече ситуация“, подчерта Корнелия Нинова. От БСП поискаха да бъде спряно разглеждането на конвенцията в Народното събрание.  Теното насилие за 2017-2018 г. Конвенцията, подписана от страната ни през март миналата година,", "date": "2018.01.24", "title": "Безумие в БСП! Внасят подписи за референдум „за“ или „против“ Истанбулската конвенция"}
{"url": "http://www.faktor.bg/bg/articles/radan-kanev-pozitsiyata-na-bpts-e-pryaka-i-otkrovena-zaplaha-kam-edinstvoto-na-natsiyata-i-natsionalnata-sigurnost", "text": "Заплахата с отлъчване по повод демократична политическа позиция е прецедент в историята на нова България (1878-2018), доколкото ми е известно. И е, меко казано, необичайна за БПЦ по принцип и за модерната секуларна демокрация изобщо. Подобни феномени са характерни за периода на формиране на модерните католически национални държави (особено Италия и Испания, по-малко Франция) и за католическите области на обединена Германия, предимно в края на XIX век.  Именно преодоляването на този тип враждебни взаимоотношения и конфронтация между Църквата и националната държава бележи същинското начало на съвременната западна държавност. А отказът от пряка политическа намеса на католическите църкви слага началото на модерната християндемокрация и възприемането на християнските, но лаически, ценности като основа на демокрацията и мира в обществото.  Затова (и отвъд обичайните и често основателни обвинения към висшия клир на БПЦ в ченгеджийство, продажност и крадливост) смятам, че тази позиция - ако е официална позиция на БПЦ - е пряка и откровена заплаха към единството на нацията и националната сигурност.  Не коментирам самата конвенция - този стил на политическа намеса е приложим постоянно, по всеки въпрос, ако бъде допуснат.  Съвсем отделно съм убеден, че около конвенцията има много фалшив шум и опити за манипулативно разделяне на обществото и налагане на антиевропейски настроения.  Особено тревожна е намесата на БПЦ, по крайно радикален начин и с крайни антиевропейски послания. Само тъжно ми е, че във фалшивия спор за “третия пол” се включиха свестни хора - те са просто жертви.  Но ако Св. Синод не се разграничи ясно и категорично от отправените заплахи за отлъчване, държавната власт ще трябва много твърдо да отстои секуларния характер на демокрацията ни. Другото е непосилен риск за крехкия мир в обществото.", "date": "2018.01.24", "title": "Радан Кънев: Позицията на БПЦ  е пряка и откровена заплаха към единството на нацията и националната сигурност"}
{"url": "http://www.faktor.bg/bg/articles/lopes-kam-tsvetanov-imate-palna-podkrepa-za-prisaedinyavane-na-balgariya-kam-shengen-i-evrozonatat", "text": "Председателят на ПГ на ГЕРБ и зам.-председател на партията Цветан Цветанов се срещна в Брюксел с генералния секретар на ЕНП Антонио Лопес Истурис.  По време на срещата Лопес обяви пълната си подкрепа за правителството на министър-председателя Бойко Борисов преди утрешния вот на недоверие. Цветан Цветанов на свой ред запозна колегата си с обстановката в България и с работата по Председателството на Съвета на ЕС. Двамата се срещнаха по време на гала вечер по повод отбелязването на 10-тата годишнина на центъра за европейски изследвания „Вилфрид Мартенс“.  На дискусионния панел, провел се в рамките на събитието, генералният секретар на Европейския парламент се обяви в подкрепа на заслужено присъединяване на България към Шенген и еврозоната.", "date": "2018.01.24", "title": "Лопес към Цветанов: Имате пълна подкрепа за присъединяване на България към Шенген и еврозонатат"}
{"url": "http://www.faktor.bg/bg/articles/roditeli-podkrepiha-uchitel-udaril-uchenik", "text": "Родители на ученици от столичното 65-о училище се събраха, за да подкрепят учителя Николов, който бе обвинен, че е ударил дете.  Една от майките разказа пред Нова тв, че деца видели пострадалият Роберто нарочно да си хапе устните, за да потече кръв и да изглежда, че има травма. На протеста се събраха и ученици, като те също подкрепиха Николов.  Детето, което е било ударено с баскетболната топка, разказа, че се оплакало на учителя си и той плеснал виновника. Много грубо се държи с децата, постоянно вика, говори глупости, добави момчето. Директорът на училището Жельо Колев пък определи Николов като „обичан човек, защото децата разбират, че и той ги обича”.  До този инцидент се стигна от дълго таено напрежение заради неуважителното отношение на този ученик към институцията, добави Колев, който обаче подчерта, че не бива да се подхожда така.Трябва да пристъпя към дициплинарна процедура, след като получа обяснение от него, завърши Колев. Учителят Николов е задържан за 24 часа.", "date": "2018.01.24", "title": "Родители подкрепиха учител, наплескал ученик"}
{"url": "http://www.faktor.bg/bg/articles/ministar-dimov-zashtiti-plana-za-park-pirin-pred-evropeyski-deputati", "text": "Българският министър на околната среда Нено Димов защити плановете на правителството за Пирин по време на изслушване в ресорната комисия в Европайския парламент. Въпросът беше повдигнат от Карин Каденбах, която е член на групата на Прогресивния алианс на социалистите и демократите. Аз съм виждала този парк само на снимка, но има широки групи, които са загрижени за бъдещето му, каза Каденбах. Той съдържа две големи зони от \"Натура 2000\" и е част от световното природно наследство, допълни тя. Каденбах изрази загриженост, че предстои предоговаряне на правото за застрояване. Вие твърдите, че само 2% ще са отворени за застрояване, но има и планове за нови писти и реконструкция, а не само за въжен лифт, посочи тя. По думите й около 42% ще бъдат отворени за водохващане, а според българското закондателство това е допустимо само за питейна вода. Опасенията обаче се, че те ще се използват и за производството на изкуствен сняг. Според евродепутата решението от декември не отговаря изцяло на европейското законодателство и с него е нарушена и директивата за опазване на околната среда. \"Задавате ми въпрос, който е свързан изключително с националната политика, няма много допирна точка с председателството на Съвета. Бих влезнал в подробности след това, но сега, за да не кажете, че бягам от въпроса\", каза Димов и продължи: \"Двата процента са така и така отделена буферна зона, включително и от ЮНЕСКО, тоест това става зона за туризъм и всички действия, които са разрешени, са в рамките на тази зона, и нищо извън това. А останалите 45%, за които говорите, те са действително за питейни нужди и това е разрешено от българския закон, и не противоречи по никакъв начин на никой европейски закон. Нещо повече, ние говорим в момента за достъпа до вода на гражданите. Гражданите на ЕС трябва да имат достъп до чиста питейна вода\", допълни той. \"От тази гледна точка аз не виждам противоречие. Нещо повече, и комисар Вела в интервю каза, че на този етап няма нарушено българско законодателство и европейско. Аз съм убеден, че ние няма да нарушим и в бъдеще време законодателството и на България и на ЕС\", завърши изказването си Димов.", "date": "2018.01.24", "title": "Министър Димов защити плана за парк Пирин пред европейски депутати"}
{"url": "http://www.faktor.bg/bg/articles/pochina-ursula-le-guin-edin-ot-nay-golemite-fantasti-na-nasheto-vreme", "text": "Известната авторка на научнофантастични и фентъзи книги Урсула Ле Гуин почина на 88-годишна възраст в дома си в американския град Портланд, предадоха Ройтерс и Асошиейтед прес, като се позоваха на семейството ѝ, съобщи \"Дарик\". Нейният син Тео Даунс-Ле Гуин съобщи, че майка му е починала в понеделник, вероятно от инфаркт. По думите му през последните месеци тя е имала здравословни проблеми, свързани със сърцето. Произведенията на Ле Гуин се отличават сред останалите научнофантастични творби по това, че акцентът в тях е поставен предимно върху социалните науки (най-вече социологията и антропологията). Ле Гуин е известна със способността си да създава правдоподобни светове, населени с герои, които имат чисто човешки характери, независимо от факта, че технически погледнато може да не са хора. В повечето си творби използва необичайни чуждоземни култури, за да предаде послание за нашата човешка култура. Самата Ле Гуин казваше, че понякога най-директният начин да се каже някаква истина е да се разкаже напълно неправдоподобна история като легенда, мит или приказка. Ле Гуин разчупва много от приетите стандарти в научната фантастика, която, въпреки че разглежда бъдещето, остава консервативна в социален аспект. Творбите й са повлияни от феминистичното движение от края на 60-те и началото на 70-те, от даоизма, от движенията за защита на природата и човешките права. Урсула Ле Гуин е автор на 20 романа, шест тома поезия, 13 книги за деца, множество кратки разкази и литературна критика. Тя се прочува с романа си \"Лявата ръка на мрака\", който печели наградите \"Хюго\" и \"Небюла\" през 1969 г. Романът ѝ \"Освободеният\" през 1974 г. също печели двете награди, връчвани за най-добри научнофантастични и фентъзи книги. Най-известните ѝ творби са книгите от поредицата \"Землемория\", от които са продадени милиони екземпляри по целия свят.", "date": "2018.01.24", "title": "Почина Урсула Ле Гуин - първата дама на фантастиката"}
{"url": "http://www.faktor.bg/bg/articles/bok-s-gaf-reshenieto-na-mok-za-ruskite-atleti-e-politichesko", "text": "Председателят на Българския олимпийски комитет Стефка Костадинова смята, че във въпроса за участието на руските спортисти на Зимните олимпийски игри през 2018 г. има замесена политика, предава ТАСС, цитирана от \"Фокус\".  Изказването й си е голям гаф, както и да го погледнеш.   „Всеки, употребил забранени вещества, трябва да бъде наказан. Не съм съгласна, че спортистите, моите колеги, работили толкова дълго, за да участват в този огромен форум, също трябва да бъдат наказвани. Мнението ми е, че това е вече политика“, заяви Костадинова.  Във вторник стана известно, че МОК отказа да покани на Олимпийските игри в Пьончан редица водещи руски спортисти.", "date": "2018.01.24", "title": "БОК с гаф: Решението на МОК за руските атлети е политическо"}
{"url": "http://www.faktor.bg/bg/articles/balgariya-v-grupa-sas-sloveniya-norvegiya-i-kipar-vav-ligata-na-natsiite-po-futbol", "text": "Българският национален отбор по футбол е в група 3 на дивизия \"С\" за първия турнир Европейска лига на нациите. Другите три отбора са Словения, Норвегия и Кипър. Жребият се тегли в Лозана в момента, а по-късно ще бъде и изработена програмата на мачовете. Играе се всеки срещу всеки при разменено гостуване, като победителят във всяка от четирите групи се изкачва в по-горната дивизия \"В\". Ето всички участници в нашата и в по-долната дивизия: Група 1 Шотландия, Албания, Израел Група 2 Унгария, Гърция, Финландия, Естония Група 3 Словения, Норвегия, България, Кипър Група 4 Румъния, Сърбия, Черна гора, Литва Група 1 Грузия, Латвия, Казахстан, Андора Група 2 Беларус, Люксембург, Молдова, Сан Марино Група 3 Азербайджан, Фарьорски острови, Малта, Косово Група 4 Македония, Армения, Лихтенщайн, Гибралтар", "date": "2018.01.24", "title": "България в група със Словения, Норвегия и Кипър във Лигата на нациите по футбол"}
{"url": "http://www.faktor.bg/bg/articles/sport/federer-prodalzhava-napred-kam-porednata-titla-ot-golemiya-shlem", "text": "Роджър Федерер се класира за полуфиналите на Откритото първенство на Австралия по тенис след победа със 7:6 (1), 6:3, 6:4 на Томаш Бердрих от Чехия. За място на финала той ще спори с корейската сензация Хьон Чун. 36-годишният швейцарец е съвсем близо до историческа 20-та титла от Големия шлем.  Федерер няма загубен сет от началото на турнира, а днес записа 12-та поредна победа в Мелбърн, след като в началото на миналата година спечели титлата.  Томаш Бердрих допусна девета поредна загуба от Роджър, въпреки че в първия сет изглеждаше, че този път има сили да изненада своя именит противник. Чехът стигна до пробив още в първото подаване на Федерер. В последствие бе повече от категоричен при своите подавания. Преломният момент настъпи при 5:3 за Бердрих и негов сервиз за спечелване на първия сет. Швейцарецът пропусна три точки за пробив, но не пропусна четвъртата възможност и намали на 5:4. Последва гейм на нула и резултата бе изравнен. След това двамата не сгреши и се стигна до тайбрек. В него Роджър Федерер бе повече от убедителен и спечели със 7:1 точки. Във вторият сет вече бе напълно под контрола на швейцареца, който стигна до пробив при 4:3 в своя полза и затвори сета с 6:3. Носителят на 19 титли от Големия шлем проби още в третия гейм на третата част, но изненадващо допусна веднага изравняване. Още в следващия гейм Бердрих отново загуби своето подаване, с което окончателно се предаде. Федерер бе повече от убедителен до края и взе последния трети сет с 6:4.", "date": "2018.01.24", "title": "Федерер продължава напред към поредната титла от Големия шлем"}
{"url": "http://www.faktor.bg/bg/articles/sport/svetat/hubchev-balgarskite-natsionali-sa-po-dobri-ot-drugite-otbori-v-grupata", "text": "Старши треньорът на българския национален отбор по футбол Петър Хубчев се изказа за изтегления жребий за надпреварата Лига на нациите, където България се озова в група със Словения, Норвегия и Кипър. \"Целта е да се представим максимално сериозно във всеки един мач, колкото може повече мачове да побеждаваме\", сподели Хубчев. \"Няма как да дам мнение в момента, но ще има доста оспорвани мачове, при всички положения този турнир ще бъде от полза, ще има и доста интересни мачове, при нас със сигурност ще се получат интересни мачове\", каза старши треньорът. Хубчев заяви, че \"лъвовете\" са по-добри от другите отбори в групата.", "date": "2018.01.24", "title": "Хубчев: Българските национали са по-добри от другите отбори в групата"}
{"url": "http://www.faktor.bg/bg/articles/nominatsiite-za-oskar-ima-li-iznenadi-i-iznenadani", "text": "Очакванията на наблюдателите, че \"Формата на водата\" ще грабне най-много номинации за наградите \"Оскар\", се оправдаха. Фентъзи драмата на мексиканския режисьор Гийермо дел Торо получи 13 номинации, но не успя да се изравни с рекордьорите \"Всичко за Ева\", \"Титаник\" и \"La La Land\", които имат по 14, предаде Асошиейтед прес. Сред деветте продукции, номинирани за \"Оскар\" за най-добър филм, след \"Формата на водата\" с 13 номинации, се нареждат \"Дюнкерк\" с осем, \"Три билборда извън града\" със седем, \"Най-мрачният час\" и \"Призрачна нишка\" с по шест, \"Лейди Бърд\" с пет, \"Призови ме с твоето име\" и \"Бягай!\" с по четири, и \"Вестник на властта\" с две. На фона на скандала със стотици обвинения в сексуални посегателства, белязал Холивуд, номинациите за най-престижните киноотличия бяха очаквани с особен интерес. Един от най-задаваните въпроси беше дали жените най-сетне ще получат реванш. Особено интригуваща за наблюдателите беше режисьорската категория - според мнозина символ на неравноправието между половете в Холивуд. Отговорът на този въпрос вече е ясен - в тазгодишната надпревара се намери място и за една дама. Грета Гъруиг, създателката на филма \"Лейди Бърд\", стана едва петата жена в историята на наградите \"Оскар\" след Лина Вертмюлер, Джейн Кемпиън, София Копола и Катрин Бигълоу, получила номинация в категорията за най-добър режисьор. Първата и единствена жена в оскаровата история, печелила режисьорския приз, е Катрин Бигълоу. \"Мъжкото\" отличие й беше присъдено за филма \"Войната е опиат\", пише БТА. След скандала през изминалите години с \"белите\" награди \"Оскар\", сред претендентите за наградата за най-добър режисьор тази година намери място и Джордан Пийл - едва петият чернокож кинодеец, номиниран за приза. Сред деветте продукции с номинации във водещата категория за най-добър филм, в четири главното действащо лице е жена - \"Три билборда извън града\", \"Формата на водата\", \"Лейди Бърд\" и \"Вестник на властта\". Въпреки че откроилите се в текущия награден сезон фаворити - Франсис Макдорманд и Гари Олдман в категориите за най-добра актриса и най-добър актьор, и Алисън Джани и Сам Рокуел за поддържащи роли, очаквано получиха номинации за \"Оскар\", в актьорските категории не липсваха и изненади. В надпреварата за най-добър актьор неочаквано попадна Дензъл Уошингтън, заемайки мястото на Джеймс Франко, който беше смятан за един от основните претенденти с изпълнението си в \"Катастрофалният артист\". Броени дни преди да приключи гласуването за \"Оскар\"-ите обаче, Франко влезе в друга роля - на поредния обвинен в сексуален тормоз. В наградния сезон някак незабелязано се прокрадна името на Рейчъл Морисън. С обявяването на номинациите за \"Оскар\" това име вече е записано в историята - 39-годишната Морисън стана първата жена, номинирана в категорията за операторско майсторство. Миналата година Рейчъл Морисън стана първата жена, отличена от Дружеството на нюйоркските критици с приз за операторско майсторство за работата си над \"Затънали в кал\" (\"Mudbound\"). През февруари Морисън ще се съревновава за отличието на Дружеството на операторите със същите си четирима колеги, с които е номинирана за \"Оскар\". Ето и някои любопитни факти от номинациите за 90-ите награди на американската киноакадемия: - На 88 години Кристофър Плъмър стана най-възрастният номиниран актьор. Плъмър вече държи рекорда за най-възрастен носител на \"Оскар\", след като през 2011 г. беше отличен за ролята си в \"Новаци\". - Мерил Стрийп подобри собствения си рекорд за най-номинирана актриса. Стрийп получи 21-ва номинация за \"Оскар\" за изпълнението си във \"Вестник на властта\" на Стивън Спилбърг. Актрисата е печелила най-престижното киноотличие три пъти. - Към баскетболните си титли и златните олимпийски медали бившият гард на \"Лос Анджелис Лейкърс\" Коби Брайънт има шанс да получи \"Оскар\". Брайънт е сценарист и разказвач на номинирания късометражен анимационен филм \"Dear Basketball\". - Прочутият композитор Джон Уилямс получи 51-ва номинация за \"Оскар\" за музиката към \"Междузвездни войни: Последните джедаи\". Уилямс е номиниран 46 пъти в категорията за оригинална музика и пет пъти в категорията за песен от филм. Повече номинации в оскаровата история - 59 на брой, има само легендарният Уолт Дисни. 85-годишният Джон Уилямс е печелил \"Оскар\" пет пъти. - Актьорите Дензъл Уошингтън, Октейвия Спенсър и Мерил Стрийп попадат в надпреварата за \"Оскар\" за втора поредна година.", "date": "2018.01.24", "title": "Номинациите за \"Оскар\" - изненади и изненадани"}
{"url": "http://www.faktor.bg/bg/articles/ministar-petkova-i-kevr-s-pravo-da-iskat-razpechatki-na-telefonni-razgovori-zapor-na-veshti-i-vazbrana-na-imot", "text": "Министърът на енергетиката и председателят на Комисията за енергийно и водно регулиране могат за изискват съществуващи записи на телефонни разговори и предаване на данни. Това предвиждат промени в Закона за енергетиката, които са публикувани за обществено обсъждане. Те разширяват правомощията на енергийния министър и на председателя на регулатора за контрол на прозрачността на пазара, на манипулации и пазарни злоупотреби. Двамата назначават контролните органи, които да извършват проверките. А те имат право КЕВР още да поискат от съд да наложи запор на движими вещи и вземания и/или възбрана върху недвижим имот. Третото правомощие е да правят предложения за временно лишаване от право на професия или дейност. С промените се вкарва в действие еврорегламент от 2011 г., който обаче не е бил отразен в българското законодателство, тъй като у нас не е имало енергийна борса. Промените в закона, които се правят сега възлагат текущото контролиране на интегритета и прозрачността на пазара на търговия на едро с енергия на КЕВР. Преди дни председателят на КЕВР Иван Иванов заяви, че регулаторът ще контролира само организираният пазар, тоест борсата, а не и търговците. Регламентът обаче дефинира, че пазарите за търговия на едро с енергия обхващат както пазари на продукти, така и пазари на деривати, които са жизненоважни за енергийните и финансовите пазари, като ценообразуването в двата сектора е взаимосвързано. Те включват, наред с другото, регулирани пазари, многостранни търговски системи и извънборсови сделки и двустранни договори. Глоби от 1500 до 15 000 лв. се предвиждат при нарушенията на регламента, в частта му за прозрачност на пазара на ток и газ, манипулации и пазарни злоупотреби. Когато това се прави от юридическо лице или от едноличен търговец имуществена санкция е от 20 000 до 150 000 лв. Тези санкции са и за опити за манипулиране на пазара за търговия на едро с енергия. При повторно нарушение глобата е трикратна и то изчислена по максималния размер. Това означава, че за физически лица тя е 45 000 лв., а за фирми – 450 000 лв. КЕВР може да наложи и наказание лишаване от право за упражняване на определена дейност за срок от шест месеца до една година, ако нарушението не подлежи на по-тежко наказание. Законопроектът урежда и независимостта на оператора на газовата мрежа. Собственикът на мрежата, в случая БЕХ, и операторите на газопреносната мрежа и операторът на газовото хранилище са независими от другите дейности на вертикално интегрираното предприятие, в случая енергийния холдинг, които не са свързани с пренос, разпределение и съхранение на природен газ. Предвижда се още операторът на газовото хранилище, независимо от интегрираното предприятие, да има независими права за вземане на решения за активите необходими за функционирането, поддръжката или развитието на съоръжения за съхранение. В проекта за първи път е предвиден раздел за зарядните точки за електрически автомобили. Законът определя техните оператори при сделките с ток като крайни клиенти. Собствениците на електромобили обаче не са страна по сделките с ток и нямат договорни отношения нито с търговците на ток, нито с мрежата. Предвижда се операторите на зарядната точка да могат да купуват ток от търговец, различен от този, който доставя еленергия на сградата, в която е тя. ЕСО няма право да откаже свръзване на зарядна станция с мрежата, с мотив за претоварване или повече разходи.", "date": "2018.01.24", "title": "Енергийният министър и КЕВР с право да изискат разпечатки на телефонни разговори, запор на вещи и възбрана на имот"}
{"url": "http://www.faktor.bg/bg/articles/ikonomika/biznes/blizo-miliard-evro-globa-za-amerikanska-kompaniya", "text": "ЕС удари американския гигант в производството на чипове \"Qualcomm\" с антитръстова глоба от 997 милиона евро. \"Qualcomm\" са платили на \"Apple\" да използва изключително техните чипове в телефони и таблети, съобщи бТВ. Комисарят по конкуренцията на ЕС Маргрет Вестагер заяви, че с постигането на споразумение с \"Apple\" през 2011 г. \"Qualcomm\" \"е злоупотребил с господството си на пазара\", несправедливо изключвайки конкурентни производители на чипове като \"Intel\", оставяйки потребителите без избор. Глобата е последният удар, нанесен от ЕС срещу технологичните гиганти в САЩ, както и нов удар за \"Qualcomm\", водещ световен доставчик на чипове за смартфони, след друга антитръстова глоба от 800 млн. долара, наложена миналата година от тайванските власти. \"Qualcomm\" утвърди позицията си, като незаконно изключи от пазара конкурентите за повече от пет години\", заяви Вестагер на пресконференция. \"Между 2011 г. и 2016 г. \"Qualcomm\" плати милиарди щатски долари на ключовия клиент \"Apple\", а плащането беше, за да попречи на \"Apple\" да купува от конкуренти\", каза Вестагер. \"Това означава, че никой конкурент не би могъл ефективно да играе срещу \"Qualcomm\" на този пазар, независимо колко добри са техните продукти.\" Сделката включва комплекти от електронни компоненти в интегрална схема, които позволяват на смартфони да изпращат и получават гласови повиквания и данни по мобилни мрежи, за използване при видео разговори и използване на интернет. Датският комисар заяви, че \"Qualcomm\" е \"ограничил потребителите и другите компании от по-голям избор и иновации\". Вестагер заяви, че продължилото две години и половина разследване на ЕС е разкрило вътрешни документи на \"Apple\", показващи, че от тази компания на няколко пъти \"сериозно са се замисляли да се прехвърлят\" на конкурента на \"Qualcomm\" - \"Intel\". Понастоящем \"Qualcomm\" и \"Apple\" са вплетени в сериозен съдебен спор за патенти и възнаграждения. Производителят на \"iPhone\" заведе съдебно дело в САЩ през януари 2017 г., обвинявайки \"Qualcomm\" в злоупотреба с пазарната си мощ за някои мобилни електронни компоненти в интегрална схема, за да поиска несправедливи възнаграждения.", "date": "2018.01.24", "title": "Близо милиард евро глоба за американска компания"}
{"url": "http://www.faktor.bg/bg/articles/davat-na-prokuror-direktora-na-tsentara-v-koyto-maltretirat-detsa-s-uvrezhdaniya", "text": "Срещу ръководителката на станалия печално известен център от семеен тип “Хризантема“ в Габрово ще бъде внесен сигнал в прокуратурата за това, че повече от година е укривала данните за насилие над деца, което е създавало предпоставки то да се повтори. Това съобщи директорът на Дирекция “Социално подпомагане“ в Габрово Радостина Братованова пред Би Ти Ви. “Задачата ни е още днес този сигнал да бъде внесен“, каза тя. Преди два дни стана ясно, че деца и младежи с увреждания от дома за деца “Хризантема“ в Габрово са били жертва на брутално насилие от страна на персонала. Разкритията бяха направени от изтекли видеоклипове, правени от социален работник между 2016 и 2017 година, които обаче излизат наяве едва сега заради междуличностен конфликт. Видеоклиповете показват как служители в дома за деца и младежи с увреждания заплашват и удрят настанените с крясъци и обидни думи. Самата директорка Маринела Лазарова отново заяви, че бездействието е от страна на прекия й ръководител от дирекция “Образование и социални дейности“ в общината  Даниела Василева. “Удобната позиция, която заема в момента, че не е знаела и не е чувала“, заяви Лазарова и добави, че я е сигнализирала, като ѝ е показала видеоматериал в присъствието на Йорданка Милчева – социалния работник, заснел кадрите с насилие. Самата Милчева посочи, че детегледачката от клипа е получила остра забележка, но е останала на работа, като се наблюдавало дали поведението ѝ ще се повтори. Следващият запис е от септември 2017 година. Междувременно проверките, които започнаха в дома, са показали, че от дълго време там няма медицинско лице. От общината казаха, че три пъти са правили конкурс и никой не е пожелал да упражнява тази професия в този център, обясни Братованова.", "date": "2018.01.24", "title": "Дават на прокурор директора на центъра, в който малтретират деца с увреждания"}
{"url": "http://www.faktor.bg/bg/articles/kaso-saedinenie-zapali-kashta", "text": "Късо съединение предизвика пожар на къща в Габрово. Това съобщиха за „Фокус“  от Регионална дирекция „Пожарна безопасност и защита на населението“ – Габрово. Сигналът пожар в къща в кв. „Сирмани“ е получен в 21.11 часа. На място е изпратен екип на Районната служба с един противопожарен автомобил и седем пожарникари. При пожара е унищожено домашно имущество. Огледът установил, че причината за произшествието е късо съединение.", "date": "2018.01.24", "title": "Късо съединение запали къща"}
{"url": "http://www.faktor.bg/bg/articles/sled-kraya-na-spasitelnata-programa-gartsiya-ostava-pod-strog-nadzor", "text": "Гърция ще остане под строг надзор и след края на спасителната програма, чийто срок изтича през август тази година. Това обяви ръководителят на Европейския стабилизационен механизъм (ЕСМ) Клаус Реглинг, цитиран от гръцкото издание Нюз.ин и БТА. Реглинг поясни, че надзорът над Гърция ще е по-строг, отколкото за други страни от еврозоната, излезли от спасителни програми, като се мотивира с по-големите заеми, които Гърция е взела от своите партньори.  Специално за гръцкия дълг той каза, че ако има допълнително облекчаване, държавите от еврозоната и ЕСМ ще искат гаранции, че в замяна няма да има колебания и връщане назад и че то ще бъде обвързано с прилаганите от Гърция договорени реформи.", "date": "2018.01.24", "title": "След края на спасителната програма Гърция остава под строг надзор"}
{"url": "http://www.faktor.bg/bg/articles/s-kakvo-vreme-idva-mesetsat-na-iznenadite", "text": "От 26-27 януари до края на месеца ни очаква по-топло време, прогнозира климатологът доц. Георги Рачев, циттиран от Novini.bg. В началото на следващата седмица времето ще се затопли – сутрешните температури ще бъдат между минус 2 – минус 4 градуса, а максималните ще бъдат твърдо над нулата – от 3 до 8 градуса.  Февруари ще започне с тихо време – без вятър, без валежи. Засега, поне според американските прогнози, ни очаква нормален февруари – температурите ще бъдат в рамките на нормата, валежите също. Да не забравяме, че февруари за по-голямата част от България, особено за Северна България, е месецът с минимални валежи, посочи доц. Рачев.  По думите му напълно възможно е през следващия месец да има ледени дни. От антициклоналното състояние на атмосферата ще се получи така, че два големи антициклона - Азорският и Източноевропейският максимум, ще се свържат и тяхното \"ръкостискане\" ще минава през България. Дали ще има ледени дни, зависи основно от местоположението на тези два големи европейски центъра, заяви климатологът.  Февруари е месецът на изненадите – може да мине тихо и спокойно, както беше досега януари месец, но има вероятност и за обилни снеговалежи. Това пък зависи дали ще се зародят средиземноморски циклони, защото те носят топъл въздух, а топлият въздух винаги носи валежи, каза още доц. Георги Рачев.", "date": "2018.01.24", "title": "С какво време идва месецът на изненадитe?"}
{"url": "http://www.faktor.bg/bg/articles/priklyuchi-atakata-sreshtu-ofisa-na-humanitarna-organizatsiya-v-dzhalalabad-nay-malko-edin-ubit-i-14-raneni", "text": "Приключи днешното нападение срещу офиса на международната хуманитарна организация \"Спасете децата\" в източния афганистански град Джалалабад, предаде Франс прес, като се позова на говорител на местните власти, съобщи БТА. Най-малко двама души са били убити и 12 ранени, при атаката, продължила над три часа.  Нападателите били облечени в униформи на членове на силите за сигурност. Всичко започнало с детониране на кола бомба пред портала на организацията. Атаката в Източен Афганистан бе извършена броени дни след като над 20 човека, сред които 14 чужденци, бяха убити при нападение на талибаните срещу хотел в столицата Кабул, отбелязва Франс прес. Джалалабад е столица на източната афганистанска провинция Нангархар, която граничи с Пакистан. Регионът гъмжи от талибани и бойци на джихадистката групировка \"Ислямска държава\". Екстремистите превърнаха няколко окръга в провинцията в свои опорни бази в Афганистан, отбелязва още Франс прес.", "date": "2018.01.24", "title": "Три часовата атаката срещу офис на \"Спасете децата\" в Афганистан приключи - има убити и ранени"}
{"url": "http://www.faktor.bg/bg/articles/tsvetan-tsvetanov-vazhnoto-e-da-se-nameryat-vazmozhnosti-za-kanali-za-legalna-migratsiya-v-es-za-da-se-protivopostavim-na-nelegalnite", "text": "Най-важното в момента е да се намерят възможности за канали за легална миграция в Европейския съюз, за да можем да се противопоставим на нелегалната. Това заяви в Брюксел пред евродепутатите от Комисията по граждански свободи, правосъдие и вътрешни работи на Европейския парламент председателят на ПГ на ГЕРБ и председател на Комисията по вътрешни работи и обществен ред Цветан Цветанов, съобщиха от пресцентъра на ПП ГЕРБ. Той участва в междупарламентарното заседание на комисии, посветено на европейската миграция. Форумът бе открит от председателя на вътрешната комисия на ЕП Клод Морайс и еврокомисаря за миграцията Димитрис Аврамопулос. Цветан Цветанов подчерта, че като външни граници на ЕС България и Гърция полагат максимални усилия за осигуряване на охраната. Полагат се и максимални усилия за поддържане и осъществяване на работен диалог с Турция за ограничаване на притока от мигранти от там. \"Необходима е промяна в системата \"Синя карта\", която позволява предоставянето на разрешителни за работа на граждани на трети страни в ЕС, за да можем да се възползваме от опита на квалифицираните кадри\", добави Цветан Цветанов.  Той каза също, че българският парламент активно ще участва в интерпарламентарното измерение на промяната на законодателството за \"Синя карта\" и другите свързани политики. В междупарламентарното заседание участват депутати от националните парламенти на 16 страни-членки, държави от ЕИП, Турция, специалният докладчик на ООН по човешките права на мигрантите Фелипе Гонсалес Моралес, кметът на турската община Газиантеп - Фатма Шахин, която получи Нобелова награда за мир за помощта, оказвана на сирийските бежанци.", "date": "2018.01.24", "title": "Цветанов: Нужни са канали за легална миграция в ЕС, за да се противопоставим на нелегалните"}
{"url": "http://www.faktor.bg/bg/articles/karadaya-glasuvalite-za-prezidenta-radev-imat-imat-po-golemi-ochakvaniya-ot-nego", "text": "Президентът Румен Радев се опитва да бъде обединител на нацията, но нашите избиратели, които гласуваха за него, имат малко по-големи очаквания. Това каза пред журналисти в Народното събрание председателят на ПГ на ДПС Мустафа Карадайъ за първата година от мандата на президента Румен Радев, предаде репортер на Агенция „Фокус“. „Оценяваме положително първата година от мандата на президента Румен Радев“, заяви той. „Президентът имаше и успешни опити да бъде коректив и на законодателната, и на изпълнителната, и на съдебната власт“, каза още Мустафа Карадайъ.", "date": "2018.01.24", "title": "Карадайъ похвали Радев, но с половин уста"}
{"url": "http://www.faktor.bg/bg/articles/tsarkvata-sreshtu-dionisiy-ne-mozhe-da-izrazyava-pozitsiyata-na-sinoda", "text": "Светият Синод на БПЦ се разграничи от думите на  архимандрит Дионисий, който преди ден обяви, че Министерският съвет, който е гласувал Истанбулската конвенция, би следвало да има забрана да посещава храмовете на Българската православна църква. Във връзка с медийните изяви на архимандрит Дионисий, от Светия Синод на БПЦ припомнят, че Дионисий е завел съдебни дела срещу българския патриарх Неофит и срещу Ловчанския митрополит Гавриил, поради което срещу него е заведено Църковно-наказателно дело и той се намира под каноническо запрещение от свещенослужение, съобщи отделът \"Връзки с обществеността\" при Светия Синод на БПЦ-БП. Архимандрит Дионисий не може да бъде и не е изразител на позициите на Светия Синод, се посочва в позицията. Както е известно, Светият Синод на Българската православна църква призова парламента да не приема спорната Истанбулска конвенция. Митрополитите, начело с патриарх Неофит, излязоха с обръщение до обществото и институциите, в което предупреждават, че документът въвежда опасна gender идеология и преследва цели, различни от прокламираните - за защита на жените от насилие. \"Истанбулската конвенция поражда тревога за бъдещето на европейската християнска цивилизация, защото тя съдържа ново разбиране за човека - човека като самовластен господар, човека без Бога, който следва своите желания и страсти до такава степен, че може да самоопредели дори и пола си\", се казва в позицията на Светия Синод, изразена преди дни. Бившият предстоятел на Храм-паметника \"Александър Невски\" архимандрит Дионисий обаче стигна още по-далеч, поисквайки отлъчване от църквата на подкрепящите конвенцията министри.", "date": "2018.01.24", "title": "Църквата срещу Дионисий: Не може да бъде и не е изразител на позицията на Синода"}
{"url": "http://www.faktor.bg/bg/articles/boyko-borisov-poiska-ostavkata-na-shefkata-na-agentsiyata-za-zakrila-na-deteto", "text": "Премиерът Бойко Борисов внесе предложение до Министерския съвет за освобождаване на Офелия Кънева като председател на Държавната агенция за закрила на детето. За временно изпълняващ длъжността се определя д-р Валентин Димитров, заместник-председател на агенцията. Това съобщиха от правителствената информационна служба. Борисов разпореди също така Главният инспекторат на Министерския съвет да направи цялостна проверка на дейността на ДАЗД, в която специално да бъдат анализирани извършените наблюдение и контрол на специализираните институции за отглеждане на деца относно спазването на правата на детето. Мотивът за предложената от премиера Борисов промяна в ръководството на ДАЗД е непредприемането на адекватни мерки срещу насилието в дома за деца и младежи с увреждания \"Хризантема\" в Габрово.", "date": "2018.01.24", "title": "Бойко Борисов поиска оставката на шефката на Агенцията за закрила на детето"}
{"url": "http://www.faktor.bg/bg/articles/novini/balgariya/bzns-sabotiraneto-na-istanbulskata-konventsiya-e-ataka-sreshtu-svobodata-i-evropeyskoto-ni-badeshte", "text": "\"Приемаме атаката срещу ратификацията на Истанбулската конвенция като атака срещу Свободата на българския народ и избора му на европейски път на развитие\". Това се казва в декларация на БЗНС, в която е изразена позицията на политическата формация по повод разгорещения дебат, който предизвика документът. Ето какво пише още в позицията на БЗНС: \"Всяка проява на невежество и подигравка с насилието над жени и дискриминацията по пол и социална роля е гавра с жените -половината от българския народ.  Като осъждаме опитите да бъдат атакувани човешки права и уронен престижът на жените категорично заявяваме, че подкрепяме ратификацията на Инстанбулската конвенция. БЗНС заявява: БСП и националистите посягат на свободата и човешките ни права. Съзнателно превръщат България в руски троянски кон в ЕС. Българският народ е свободен и достоен. Гражданите ни заслужават гарантирани права, а не да бъдат подложени отново на прокремълска пропаганда, чиято цел е създаване на мощна антиевропейска вълна и обслужва връщането на БСП на власт. В атаката на антиевропейската кампания се включиха и псевдо-националистите, получаващи задачите си от Кремъл. Относно позицията на БПЦ припомняме, че във висшия клир преобладават бивши агенти на ДС от времето когато последната беше на подчинение от Москва. Вместо да пазят огъня на българската идентичност тези духовници се превръщат в проводник на враждебни за България имперски интереси. Опитите да бъде опорочена конвенцията и присъединяването на България към света на върховенството на правото е преди всичко атака срещу демокрацията и просперитета на българското общество. Общество, което сме убедени, че се нуждае от силни институции, които да гарантират правата, свободите и щастието на индивидите. Когато бившите комунисти и агенти на ДС посягат на свободата ни, БЗНС се чувства призван да разобличи поредният им план да ни откъснат от демократичния свят и да ни тласнат в тясна зависимост от авторитарна Русия. Насилието над жени е не просто морално укоримо, то трябва да бъде преследвано от закона и санкциите срещу него да са гарантирани!\" .", "date": "2018.01.24", "title": "БЗНС: Саботирането на Истанбулската конвенция е атака срещу свободата и европейското ни бъдеще"}
{"url": "http://www.faktor.bg/bg/articles/prezidentat-voyna-mezhdu-institutsiite-no-ne-dalzha-nikomu-obyasnenie-ako-ne-podkrepyam-vlastta", "text": "Няма война на институциите, бе категоричен президентът Румен Радев в отговор на журналистически въпрос на пресконференцията, която даде заедно с вицепрезидента Илияна Йотова за първата година от мандата им.  По думите му от президента непрекъснато се отнемат правомощия, за сметка на изпълнителната власт, в която има концентрация на власт.  Радев подчерта, че не приема да научава от медиите, когато премиерът на страната и канцлерът на Герчания са решили да поканят у нас държавен глава на чужда държава. Радев имаше предвид новината след визитата на Ангела Меркел в неделя, че във Варна ще има среща на турския президент Ердоган с президента на Еврокомисията.  \"Президентът не държи извинение и обяснение на властта, ако не подкрепя решенията й! Времето, когато президентът бе безкритичен наблюдател отмря\", каза Радев. И заяви, че има позиции и не виждам нищо странно, когато те съвпадат с тези на дадена политическа сила. Още повече, ако това е политическата сила, която го е издигнала и подкрепила. Що се отнася до вота на недоверие - той е част от усилията, които полага обществото в борбата с корупцията, коментира Радев. Запитан колко често се вижда с лидера на БСП Корнелия Нинова, Румен Радев отговори: \"С г-жа Нинова се виждам толкова често, колкото и с премиера, и с председателя на парламента!\"", "date": "2018.01.24", "title": "Президентът: Война между институциите няма, но няма да бъда безкритичен наблюдател на властта"}
{"url": "http://www.faktor.bg/bg/articles/rektorat-na-rusenskiya-universitet-podade-ostavka", "text": "Ректорът на Русенския университет проф. Велизара Пенчева е поискала да бъде предсрочно освободена от поста. Това се съобщава в нейно изявление, публикувано на сайта на висшето училище. Тя казва, че решението й е лично и доброволно - не е бягане от отговорност, а е свързано с оценката й, че административните задължения на ректора заемат голяма част от творческото му време.  \"Уверявам ви, че и в следващите години ще използвам по-ефективно това време отново в името на университета\", казва проф.Пенчева. Тя пое ректорския пост на 12 януари 2016 година.  В изявлението си проф. Пенчева посочва, че през тези две години е работила отговорно и всеотдайно, като времето не е било от лесните - демографска криза, свързана с намаляване на броя на кандидат-студентите, промени в нормативната уредба в системата за висше образование, което е наложило търсенето на нови нестандартни пътища и решения. Предизвикателствата са изисквали преустройство в работата на университета, което ще продължи и през идните години. Въпреки това резултатите са факт - през тази академична година приетите студенти са с 300 повече, за първи път от няколко години субсидията на университета е увеличена, разкрит е филиал във Видин, постигнати са високи акредитационни оценки, увеличени са заплатите на преподавателите с 10 на сто и други.  Във връзка с предсрочното прекратяване на мандата й предстои да бъде свикано Общо събрание на Русенския университет на 20 февруари тази година.", "date": "2018.01.24", "title": "Ректорът на Русенския университет подаде оставка"}
{"url": "http://www.faktor.bg/bg/articles/obshtestvo/zakon-i-red/prokuraturata-vnese-obvineniya-sreshtu-shestima-shefove-ot-napoitelni-sistemi", "text": "Софийската градска прокуратура предаде на съд шестима длъжностни лица от ръководството на „Напоителни системи“ ЕАД – изпълнителни директори и членове на Съвета на директорите. На Стайко Ганчев (в съобщението на прокуратурата само с инициали – Ст. Г.) е повдигнато обвинение за това, че на 24.02.2012 г в качеството на изпълнителен директор на „Напоителни системи“ ЕАД, е сключил неизгодна сделка с „НС Агро“ АД – гр. Добрич. Предметът на договор е за консултиране за необходимостта от лицензиране на „Напоителни системи“ ЕАД като ВиК-оператор по смисъла на Закона за регулиране на ВиК-услуги. В клаузите на договора е предвидено да се консултира и процедурата по издаване на лиценз пред ДКЕВР, както и реда и условията за поддръжката на лицензионния режим, при наличие на евентуално издаден лиценз. Такъв договор не е било необходимо да се сключва, тъй като „Напоителни системи“ ЕАД са били уведомени и от ДКЕВР, и от ресорния заместник-министър, че следват да разработят и представят в ДКЕВР бизнес-план за развитието на дейността си, заявление за утвърждаване на цени на услуги, които предоставят на дружества, и справка за фактурираните водни количества. „Напоителни системи“ ЕАД са били длъжни да сторят това по смисъла на Закона за регулиране на водоснабдителните и канализационните услуги (ЗРВКУ). Вместо да изпълнят законовите си задължения, те са сключили договор с „НС Агро“ АД на стойност 20 000 лв., които впоследствие са били платени.  От това за „Напоителни системи” ЕАД е произлязла вреда в размер на 20 000 лв., престъпление по чл. 220, ал.1 от НК, посочват от прокуратурата. Ганчев е обвинен и за това, че на 12.06.2012 г. в гр. София  е съставил референция на „НС – Агро” АД – гр. Добрич, в която удостоверил неверни обстоятелства. Според подписаната референция, „НС Агро“ успешно е консултирал „Напоителни системи“ за дейностите и мероприятията, които държавното дружество е трябвало да предприеме, за да бъде лицензирано като ВиК-оператор от ДКЕВР, а също и че „НС-Агро” разполага с екип от висококвалифицирани специалисти, което му позволява да се справи с поставените задачи качествено и ефективно, въпреки че на обвиняемия му е било известно, че към онзи момент „НС-Агро“ е разполагал с едно заето лице –престъпление по чл. 311, ал. 1 от НК. Ганчев е обвинен още и за това, че в периода от 06.11.2012 г. до 13.05.2013 г. като длъжностно лице умишлено не е положил достатъчно грижи за управлението и стопанисването на повереното му имущество. Съгласно анекси по сключен между „Напоителни системи” ЕАД и „НС Агро” АД договор, той е подписал приемо-предавателни протоколи за резултати от изпълнението на договора и фактурите, без отчетената работа да e била действително извършена от „НС Агро” АД. От това са последвали значителни щети за предприятието в размер на 1 201 588,53 лв., представляващи сумите, изплатени по приетите фактури и заплатени законни лихви за забава, съдебни разноски и разноски по изпълнителни дела, като сумата е в особено големи размери и случаят е особено тежък – престъпление  о чл. 219, ал. 4, вр. ал. 3, вр. ал. 1 от НК; На члена на Съвета на директорите на „Напоителни системи“ ЕАД Александър Христов (в съобщението на прокуратурата Ал. Х.) е повдигнато обвинение като извършител в съучастие с друг член на Съвета на директорите – Емил Гущеров (в съобщението на прокуратурата – E. Г), и Ивайло Първанов – изпълнителен директор (в съобщението на прокуратурата само с инициали – И.П.), че е присвоил чужди пари – сумата от 69 601,29 лв., представляващи разликата между начисленото и изплатено брутно възнаграждение, и полагащото се съгласно Правилника за реда за управление на правата на държавата в търговските дружества с държавно участие в капитала (ПРУПДТДДУК) възнаграждение. Обвиняемият е наредил да се прилага бална оценка в размер на 11 единици за трите години, вместо полагащите се за 2014 г. 6 бални единици, за 2015г. – 7,125 бални единици и за 2017г. – 6 бални единици, съгласно ПРУПДТДДУК, като присвояването е в особено големи размери и представлява особено тежък случай – престъпление по чл.203, ал. 1, вр. чл. 201, вр. с чл. 20, ал. 2 от НК. Гущеров е предаден на съд за това, че на 23.03.2015 г. като член на Съвета на директорите на „Напоителни системи” ЕАД, в съучастие с Христов – председател на Съвета на директорите, и Ивайло Първанов – изпълнителен директор, присвоил чужди пари, собственост на „Напоителни системи“ – сумата от 69 601,29 лв., представляващи разликата между изплатеното брутно възнаграждение и полагащото се, съгласно Правилника за реда за управление на правата на държавата в търговските дружества с държавно участие в капитала (ПРУПДТДДУК), възнаграждение на членовете на Съвета на директорите и Изпълнителния директор, поверени му да ги управлява. С протокол от заседанието на Съвета на Директорите от 23.03.2015 г. той е наредил при определянето на сумата за възнаграждения на изпълнителния директор и членовете на Съвета на директорите на Напоителни системи ЕАД след ноември на 2014 г.: Ивайло Първанов – изпълнителен директор, Емил Гущеров  – член на съвета на директорите, и Александър Христов – председател на Съвета на директорите, както и Галина Замфирова ( в съобщението на прокуратурата Г.З.) – изпълнителен директор от 28.06.2016 г., да се прилага бална оценка в размер на 11 единици, вместо полагащите се за 2014 г. 6 бални единици, за 2015 г. – 7,125 и за 2017г. – 6 бални единици, като присвояването е в особено големи размери и представлява особено тежък случай – престъпление по чл.203, ал. 1, вр. чл. 201, вр. с чл. 20, ал. 2 от НК. Божидар Василев (в съобщението на прокуратурата – Б. В.) е предаден на съд за това, че на 05.11.2013 г. като изпълнителен директор на „Напоителни системи”, съгласно договор за възлагане на управлението от 30.08.2013 г., присвоил чужди пари, собственост на „Напоителни системи“ ЕАД – сумата от 13 361,03 лв., представляваща разликата между изплатеното брутно възнаграждение и полагащото се съгласно Правилника за реда за упражняване на правата на държавата в търговските дружества с държавно участие в капитала (ПРУПДТДДУК) възнаграждение на членовете на Съвета на директорите и Изпълнителния директор, поверени му да ги управлява. Със своя заповед обвиняемият наредил при определянето на сумата за възнаграждения на изпълнителния директор и членовете на Съвета на директорите: Божидар Василев  – изпълнителен директор, Д. И. – член на Съвета на директорите, и И. М. – член на Съвета на директорите, да се прилага бална оценка в размер на 11 единици, вместо 6 бални единици – престъпление по чл.201 от НК. Василев е обвинен и за това, че на 27.08.2014 г. в гр. София, като длъжностно лице – и.ф. изпълнителен директор на „Напоителни системи“ ЕАД със заповед за заместване, присвоил чужди вещи, поверени му да ги управлява – два преносими компютъра, собственост на „Напоителни системи“ ЕАД, единият на стойност 1756, 66 лв., а другият - на стойност 3200 лв. Обвиняемият е издал заповед компютрите да се бракуват, без да са налице основанията за това. Вещите били снети от отчет и преминали във владение съответно на финансовата директорка Н. Ж. и на изпълнителния директор Димитър Методиев Иванов (в съобщението на прокуратурата – Д. М.) – престъпление по чл.201 от НК. Димитър Методиев Иванов  (в съобщението на прокуратурата този път Д. И.) е предаден на съд за това, че в периода от 26.11.2013 г. до 06.11.2014 г. при условията на продължавано престъпление с 4 деяния, които осъществяват поотделно един състав на едно и също престъпление, извършени през непродължителен период от време, като длъжностно лице – изпълнителен директор на „Напоителни системи“ ЕАД, съзнателно сключил неизгодни сделки и от това са произлезли значителни вреди в общ размер на 2 986 355, 52 лв. за „Напоителни системи“ ЕАД, като случаят е особено тежък. Сключените сделки са: 1. На 26.11.2013г. в София, в качеството му на длъжностно лице – Изпълнителен директор на „Напоителни системи“ ЕАД, съзнателно сключил неизгодна сделка за правни съвети, консултации, процесуално представителство, въпреки наличието на щатни юрисконсулти. От това е произлязла значителна вреда в размер на 40 747, 84 лв. за предприятието, което представлява – „Напоителни системи“ ЕАД; 2. На 30.01.2014 г. съзнателно сключил неизгодна сделка с предмет на договора – консултиране на работата на служителите в централно управление на възложителя по изготвянето на документация за участие в процедури за възлагане на обществени поръчки, въпреки наличието на щатни служители в „Напоителни системи“ ЕАД, занимаващи се с изготвяне на документация по ЗОП. От това е произлязла значителна вреда в размер на 13 102, 03 лв. за „Напоителни системи“ ЕАД; 3. На 30.04.2014г. в гр. София, в качеството му на длъжностно лице – Изпълнителен директор на „Напоителни системи“ ЕАД, съзнателно е сключил неизгодна сделка с предмет на договора – подпомагане при казуси с висока степен на фактическа и правна сложност, при липса на необходимост от сключването му, поради наличието в „Напоителни системи“ ЕАД на щатни юрисконсулти. От това е произлязла значителна вреда в размер на 162 739, 78 лв. за предприятието, което представлява – „Напоителни системи“ ЕАД; 4. На 06.11.2014г. съзнателно сключил неизгодна сделка – споразумение по договор, сключен между „Напоителни системи“ ЕАД и „НС – Агро“ АД, като с подписването на споразумението задължил „Напоителни системи“ ЕАД да плати на „НС – Агро“ АД, сумата от 2 769 765, 87 лв., за фактурирана, но неизвършена и неприета работа, съгласно клаузите на договора, и от това произлязла значителна вреда в размер на 2 769 765, 87 лв. за „Напоителни системи“ – престъпление по чл. 220, ал.2, във вр. ал. 1, във вр. чл. 26, ал. 1 от НК; Ивайло Първанов (в съобщението на прокуратурата – И. П.) е предаден на съд за това, че в периода от 15.12.2014 г. до 13.06.2016 г. при условията на продължавано престъпление със 79 деяния, които осъществяват поотделно един състав на едно и също престъпление, извършени през непродължителен период от време, като длъжностно лице – изпълнителен директор на „Напоителни системи“ ЕАД, съзнателно е сключил неизгодни сделки и от това са произлезли значителни вреди в общ размер на 596 784, 56 лв. за „Напоителни системи“ ЕАД, като случаят е особено тежък – това е престъпление по чл. 220, ал.2, във вр. ал. 1, във вр. чл. 26, ал. 1 от НК. Първанов е обвинен и за това, че на 23.05.2015 г. като изпълнителен директор на „Напоителни системи“, като съизвършител в съучастие с Александър Христов – председател на Съвета на директорите, и Емил Гущеров – член на Съвета на директорите, присвоил чужди пари, собственост на „Напоителни системи“ ЕАД – сумата от 69 601,29 лв., представляващи разликата между изплатеното брутно възнаграждение и полагащото се съгласно Правилника за реда за управление на правата на държавата в търговските дружества с държавно участие в капитала (ПРУПДТДДУК), възнаграждение на членовете на Съвета на директорите и Изпълнителния директор, поверени му да ги управлява. С протокол от заседанието на Съвета на Директорите от 23.03.2015г. обвиняемият е наредил при определянето на сумата за възнаграждения на изпълнителния директор и членовете на Съвета на директорите на „Напоителни системи“ ЕАД след ноември на 2014 г.: Ивайло Първанов– изпълнителен директор, Емил Гущеров – член на съвета на директорите и Александър Христов – председател на Съвета на директорите, както и Галина Замфирова  – изпълнителен директор от 28.06.2016 г., да се прилага бална оценка в размер на 11 единици, вместо полагащите се за 2014 г. 6 бални единици, за 2015г.  – 7,125 и за 2017 г. – 6 бални единици, като присвояването е в особено големи размери и представлява особено тежък случай – това е престъпление по чл.203, ал. 1, вр. чл. 201, вр. с чл. 20, ал. 2 от НК, посочват от прокуратурата. По делото са разпитани 16 свидетели. Всички обвиняеми са с мярка за неотклонение „подписка“. Предстои насрочване на делото от Софийски градски съд.", "date": "2018.01.24", "title": "Прокуратурата внесе обвинения срещу шестима шефове от \"Напоителни системи\""}
{"url": "http://www.faktor.bg/bg/articles/obshtestvo/zakon-i-red/parlamentat-promeni-11-zakona-za-da-namali-administrativnata-tezhest", "text": "Парламентът прие на второ четене промени в Закона за посевния и посадъчния материал, с които се изменят 10 други закона. С текстовете се цели намаляване на административната тежест чрез оптимизиране на някои административни услуги и отпадане на част от изискуемите документи. Отпада разрешителният режим за производство, заготовка и търговия на посевен и посадъчен материал. Производство на посевен и посадъчен материал ще могат да извършват лица, регистрирани като земеделски стопани и сключили договор с притежателя на сертификат, когато сортът е защитен. Според промените Изпълнителната агенция по сортоизпитване, апробация и семеконтрол ще поддържа на интернет страницата си публичен национален електронен регистър на лицата, които търгуват с посевен и посадъчен материал. Отпада срокът на издадените сертификати за лозовия посадъчен материал и забраната той да бъде търгуван след изтичането на срока на документа. В Закона за горите се отменя предварителното съгласуване със съответната регионална дирекция по горите на скиците или скиците-проект на имота при учредяване на право на ползване и при промяна на предназначението на поземлени имоти до 50 декара, които не са публична държавна собственост. В Закона за опазване на земеделските земи се предвижда при изграждане или разширяване на обекти върху земеделски земи от първа до шеста категория, за които се определят най-малко две площадки или трасета, площадките да се определят не с предварителен проект на подробен устройствен план, а със скици или скици-проекти. Регламентира се и възможността заинтересовано лице да поиска потвърждаване на решението за промяна на предназначението на земеделска земя за неземеделски нужди. В Закона за ветеринарномедицинската дейност отпада изискването за представяне на копие от дипломата и удостоверение за членство в Българския ветеринарен съюз на ветеринарните лекари при регистрацията на ветеринарномедицинско заведение.", "date": "2018.01.24", "title": "Парламентът промени 11 закона, за да намали административната тежест"}
{"url": "http://www.faktor.bg/bg/articles/deloto-sreshtu-kmeta-na-karlovo-prodalzhi-po-malko-ot-10-minuti", "text": "Съдебното заседание по делото срещу карловския кмет Емил Кабаиванов продължи по-малко от 10 минути. Причината – неявил се съдебен заседател. Делото продължава 2 години. Срещу Кабаиванов е повдигнато обвинение за длъжностно присвояване на средства, отпуснати на община Карлово по европрограми за модернизиране на канализацията в града. \"Сумата е близо 27 хил. лв., които са били присвоени в чужда полза. В случая – на трима негови познати, назначени като служители в звено за управление на проекта към общината.  Като те фиктивно са били назначени, без да са ходили на работа\", посочи пред бТВ Галина Андреева-Минчева, която е зам.-окръжен прокурор на Пловдив. Емил Кабаиванов отрече вписаното в обвинителния акт да е истина.", "date": "2018.01.24", "title": "Делото срещу кмета на Карлово продължи по-малко от 10 минути"}
{"url": "http://www.faktor.bg/bg/articles/kmetitsata-na-mladost-v-sofiya-blaskana-i-darpana-ot-ohraniteli-na-stroitelna-ploshtadka", "text": "При изненадваща проверка на строителен обект в столичния кв. „Младост” кметът на района Десислава Иванчева е била бутана и дърпана от охранители на строителната площадка. Иванчева е заснела проверката и поведението на охранителите с телефона си и пусна видеото в профила си във „Фейсбук”. Кметът направил изненадваща проверка снощи на проекта „Гранд каньон” на турската фирма „Гаранти Коза”. Тя пристигнала на мястото след 22 ч. заради граждански сигнал за вдигане на шум. От видeото става ясно, че на място тя иска от строителите документи, които разрешават дейност в този час, но такива не са ѝ предоставени. Пред bTV от районната администрация днес обясниха, че фирмата няма такова разрешително. От „Гаранти Коза” отказаха коментар. Вижте видеото на: https://www.facebook.com/dessislava.ivancheva/videos/1566067040136223/", "date": "2018.01.24", "title": "Среднощен екшън с кметицата на \"Младост\" и охранители на строителна площадка"}
{"url": "http://www.faktor.bg/bg/articles/obshtestvo/zakon-i-red/zam-glavniyat-prokuror-osaden-dozhivotno-kilar-sabira-pari-za-otmashtenie", "text": "\"Член на бандата на \"Килърите\" прави опити да събере крупна сума пари, за да отмъсти на замесени в разследването срещу извършителите на поръчкови убийства, съобщи зам.-главният прокурор Ася Петрова, която беше и обвинител по делото.  Един от тримата осъдени на доживотен затвор без право на замяна (Петър Стоянов – Сумиста, Георги Вълев и Васил Костов – Кеца) е търсел спешно 70 000 евро.  \"Говоря за информация, която е буквално отпреди месец. По мой източник тази сума се търси с цел отмъщение, спрямо лица, свързани с делото\", заяви Петрова.  Тя допълни, че знае всичко това от човек, който е говорил с осъдения, съобщи бТВ.  Разстреляният в София търновски бизнесмен Петър Христов имаше роля в операциите \"Килърите\" и \"Наглите\" и имаше твърдения, че покушението е отмъщение, поръчано от затвора и което може да застигне още хора.  \"Вярвам, че службите работят по сигнала. Би трябвало да работят\", каза Петрова.  Тя посочи, че знае за две по-стари заплахи срещу бившия шеф на \"Антитерор\" в ГДБОП Валентин Цоновски, а в медиите като потенциални мишени се сочат и тя, както и свидетеля Боян Джамалов.", "date": "2018.01.24", "title": "Зам.-главният прокурор: Осъден доживотно \"Килър\" събира пари за отмъщение"}
{"url": "http://www.faktor.bg/bg/articles/obshtestvo/zakon-i-red/momcheto-ubilo-ezdomnika-vav-varna-ne-sazhalyava", "text": "Денис Живков, 14-годишното момче, което бе обвинено за жестокото убийство на бездомник във Варна, е нападал възрастни хора и преди. Това става ясно от справка на Детска педагогическа стая. Агресията на тийнейджъра към жертвите му е била безпричинна. За новите случаи ще се събира допълнителна информация, съобщи \"Дарик\". Момчето не е изразило и съжаление за строеното, след като е било задържано от полицията. На 20 януари тийнейджърите се върнали и отново нанесли жесток побой над Красимир, който се оказал фатален за него. Аутопсията показва, че смъртта му е настъпила вследствие тежка черепно-мозъчна травма. Починалият е и със счупени ребра, причинили разкъсване на вътрешните му органи. Днес Окръжният съд във Варна остави Денис зад решетките. Най-тежката мярка бе наложена след като от прокуратурата обясниха, че престъплението е извършено с изключителна агресия, бруталност и жестокост. В съдебната зала Денис заяви, че иска да види майка си и баща си. Неговият защитник поиска момчето да бъде пуснато под домашен арест. От прокуратурата обаче обясниха, че родителите не са упражнявали достатъчно добър контрол над детето. Съучастник на Денис е 13-годишно момче, което по закон не може да носи наказателна отговорност. То е в дом за временно настаняване на малолетни и непълнолетни извършители на престъпления.", "date": "2018.01.24", "title": "Момчето, убило бездомника във Варна, не съжалява"}
{"url": "http://www.faktor.bg/bg/articles/politika/hlyab-i-pasti/ukrayna-obyavi-sas-zakon-ruskata-federatsiya-e-darzhava-agresor", "text": "На 18 януари Върховната Рада (парламентът) на Украйна прие Закон „За особеностите на държавната политика по осигуряване на държавния суверенитет на Украйна във временно окупираните територии в Донецка и Луганска област”. Законът, иницииран от президента на страната Петро Порошенко, създава нова правна основа с цел да се реши задачата за отблъскване на руската агресия, за защитата на правата, свободите и законните интереси на гражданите в окупираната територия и респективно – създава основа за възстановяване на териториалната цялост на Украйна в рамките на нейните международно признати граници. Приетият закон:  а) квалифицира Руската федерация като държава-агресор и страна по международен въоръжен конфликт (отчет на Международния наказателен съд от 4 декември 2017 г. потвърждава прякото военно участие на Русия в Донбас);  б) регулира правния статут на окупираните територии в съответствие с международното хуманитарно право;  в) хармонизира националното правно с реалната ситуация в Донбас без да излиза  извън рамките на международните задължения на Украйна, включително Минските споразумения;  д) определя основните параметри за защита на правата и свободите на цивилните граждани във временно окупираните територии. Това са законодателни решения, които би приела всяка държава поставена в извънредна ситуация в резултат на чужда агресия. Украйна дори закъсня с приемането на този закон. Но по-добре късно, отколкото никога. В закона въоръжените формирования на Руската федерация  на украинска територия (въоръжени сили, специални формирования, съветници, инструктори, нередовни незаконни въоръжени групи, наемници), както и окупационната администрация (държавните органи, отговорни за управлението в окупираните територии и контролиращи самопровъзгласилите се местни власти), се определят като извършващи въоръжено агресия срещу Украйна. Същевременно законът за пореден път потвърждава желанието на украинската страна за намиране на мирно, политическо и дипломатическо „уреждане” на конфликта като се отчита правото на Украйна за самозащита в съответствие с чл. 51 от Устава на ООН. Затова и законът въвежда правни, социални, икономически, хуманитарни, информационни инструменти за реинтеграция на окупираните територии. Той гарантира правата на вътрешно разселените лица и жителите на тези територии, включително защитата правото им на собственост  в окупираните територии. Определя национални и международни механизми за фиксиране на нарушенията на човешките права и свободи. Предвижда механизми за възстановяване на нарушените права и свободи на гражданите и законни интереси на юридическите лица, включително и чуждестранни инвеститори. Определя приоритетност на комплексното развитие на територии, които са в непосредствена близост до окупираните, включително и тези, които са освободени от окупацията. Законът предвижда създаване на междуведомствен координационен орган за правна подготовка на консолидираното искане на Украйна с цел подвеждане на Руската федерация под международна отговорност за въоръжена агресия. Той потвърждава суверенитетът на Украйна върху територията на Крим и град Севастопол, територия временно окупирана от Русия.  на приетия закон не закъсня. Но тя, както и в много други случаи, е неадекватна, провокативна, объркана. Това е причината някои руски медии да не могат веднага да се ориентират в случващото се или да залагат на „бъдещи действия по отмяна на закона”.  Така например известният информационен сайт „Газета.ру” в 17 ч. на 20 януари „информира” с голямо заглавие „Законът за реинтеграция на Донбас не е приет”, а два часа по-късно, след изявление на руския външен министър Сергей Лавров, последва корекцията: „Законът за реинтеграцията на Донбас може да бъде анулиран”. Теоретично е така. Всичко е възможно, но практически няма държава по света, която с лека ръка да си предаде собствената национална територия на друга държава. Но не е работа на Москва да тълкува закон, който цели да защити национален суверенитет на независима държава. А най-малко Русия е държавата, която може да спекулира с твърдения за „едностранно нарушаване на Минските споразумения”. Объркването в Кремъл е разбираемо. Вече четири години Владимир Путин се опитва  безуспешно да оправдае въоръжената агресия, която лично заповяда срещу независима Украйна. Първоначално отричаше, че има незаконно нахлуване на руски войски на украинска територия. В последствие се оказа, че нарушението на държавната граница на Украйна е ежедневие, че на украинска територия Русия е прехвърлила както свои военнослужещи (според официалните обяснения – „в отпуск”), но и сериозно количество военна техника, включително танкове и ракетни установки. Какво друго, освен „агресия”, трябва да бъде понятието, с което се означава това действие на Руската федерация?  Още на 27 март 2014 г.  Общото събрание на ООН прие Резолюция 68/262 в отговор на руската агресия и анексирането на Крим, озаглавена „Териториалната цялост на Украйна“.  През декември 2016 г. бе приета втора осъждаща резолюция, сега вече за нарушаване на човешките права на окупираната територия. В този документ Русия бе призната за „окупационна сила”. Но Кремъл продължава да спекулира изтъквайки като „аргумент” за своите действия т.нар. „референдум” проведен в Крим. Този „номер” се изтърка, защото „референдумът” се проведе след като руският президент Владимир Путин бе вече взел решението за окупация на Крим. Това той сам призна по-късно.  „Референдумът” в Крим бе проведен  и наемници, въоръжени местни сепаратисти и терористи, т.е. в условията на окупация. Затова и  резултатите му бяха такива, каквито Москва нареди да бъдат. Ние, българите, отлично знаем как се прави такъв „референдум”. На 8 септември 1946 г. в условията на съветска окупация на България и на всеобщ ужас от масовите комунистически убийства и репресии, в условията на всенародното страдание за безмислено пожертваните хиляди български войници в заключителната фаза на Втората световна война, се провежда „референдум” за „република”. Резултатът е 95,6% в полза на промяната на управлението, а избирателната активност достига до 91,7%. Същите резултати се получиха и при „референдума” в Крим и отново в условията на руска окупация – 96.6% . Защото всеки „референдум” в условията на несвобода не е израз на народната воля. Той е фалшив.   „Референдумът” за присъединяването на Крим към Руската федерация няма международноправна валидност и затова България също не приема неговите „резултати”. Според Конституцията на Украйна въпроси като поставения на „референдума” в Крим се решават не от местен, а от общодържавен референдум. Защото ако приемем руската провокация в Крим за „правна норма”, то тогава всяка недоволна от централното управление област в България може да се присъедини с „местен” референдум към съседна държава. И като куриоз, в „руски стил”, такава провокация вече бе направена – т.нар. „местна инициатива” за „присъединяване на Северозапада към Румъния”.  Естествено, румънците, наши приятели от НАТО и ЕС се смеят на тази нашенска простотия. Но е факт, че руски войски нахлуха незаконно в Югоизточна Украйна. И осъществиха окупация. Тук би трябвало да си припомним, че  Хартата на ООН, която е в основата на международното право, забранява употребата на насилие на чужди територии. А това, което осъществява Русия в Крим, в Донбас и Луганск, е   Нещо повече. По сценария на Кремъл разигран преди години в Грузия и Молдова бе направен незаконен опит да се формират менте държави, т.нар. „народни републики”. Което показва, че за Москва времето е спряло в средата на миналия век, когато с насилие бе ликвидирано Царство България, за да се пръкне нашата „народна република” през която станахме свидетели на тотална зависимост от СССР и преживяхме няколко национални катастрофи.  Абсолютна провокация е изявлението на руския външен министър Сергей Лавров, който на пресконференция в Ню Йорк заявява, че приетият от украинския парламент закон за реинтеграция на Донбас „зачерква Минските споразумения”. Точно обратното. Та нали целта на тези споразумения е Украйна да възстанови контрола си върху своята държавна територия, върху своите граници отпреди началото на руската въоръжена агресия. Но руснаците винаги са четяли дори подписаните от самите тях договори и споразумения както дявола чете евенгелието. Те, например, 140 години се опитват да представят т.нар. „Санстефански договор” като текст, в който се говори за „освобождение”.  Истината е друга. Текстът използва термина \"окупация\", \"окупационен\", \"окупационна\". А това понятие означава \"задържане на територия и контрол върху нея\". Същото, каквото прави днес Руската федерация с Крим, с Донбас, с Луганск. В тази ситуация е много важно България, като страна председател на Съвета на ЕС, като член на НАТО, да отстоява категорично своята позиция по отношение на руската агресия срещу независима Украйна. Да подкрепи усилията на украинската държава в законния ѝ стремеж да реинтегрира своята национална територия. И да продължи да участва в общоевропейската политика на санкции срещу агресора. Защото не трябва да забравяме народната поговорка за „мечката,която играе в двора на съседа”. Не трябва да забравяме поуките от собствения си живот в окупация.", "date": "2018.01.24", "title": "Украйна обяви със закон - Руската федерация е държава-агресор"}
{"url": "http://www.faktor.bg/bg/articles/zelenite-v-ep-predstaviha-doklad-za-koruptsiyata-v-es-i-v-balgariya", "text": "Групата на Зелените в Европейския парламент представи днес доклад, посветен на въпроса с корупцията в ЕС и в България. Докладът е изготвен по заявка на опозиционната парламентарна група. Документът е озаглавен \"Борба с корупцията - от обещания към действия. Обърканата борба с корупцията в България и нуждата от воля в институциите на ЕС\". В доклада пише, че от държавите в ЕС България се представя най-зле по показателя на \"Трансперънси интернешънъл\" за усещане за корупция. Въпреки че борбата с това явление е сред водещите задачи на няколко български правителства, подходът остава почти непроменен и напоследък се политизира прекомерно. Необходимото законодателство е прието, но липсва достатъчно приложение и съгласуваност между обвързаните с процеса институции, се посочва в текста.  Докато през 2015 г. в Румъния бяха повдигнати обвинения на 1250 обществени служители (включително премиер, петима министри, 16 депутати, 97 кметове и техни заместници), в България бяха обвинени едва осем души на обществена длъжност. В България гражданите имат най-ниско доверие в съда и съдиите в сравнение с останалите страни в ЕС. Механизмът за сътрудничество и проверка на Европейската комисия оказа натиск България да приеме закон за борба с корупцията, който обаче не отговаря на международните изисквания и дори създава допълнителни тревоги. Вероятно е новият закон да бъде използван за оправдаване на ограничаването на критиките срещу правителството и приглушаване на опозицията, пише в доклада. Отбелязва се, че занапред у нас ще бъде възможно разследването на \"корупционно поведение\", без законът да включва определение за подобно поведение. Допълва се, че законът е насочен към отнемането на имущество, вместо да засяга конфликта на интереси на обществените служители. В доклада пише също, че някои български медии, уличени в нарушаване на журналистическите правила, получават европейско финансиране, за да рекламират програми на ЕС. Необходимо е самите институции на ЕС да покажат воля за борба с корупцията, добавят Зелените. България отчита значителен напредък в борбата с корупцията за последните 17 години, но усилията трябва да бъдат насочени към предотвратяването. Особена тревога будят липсата на защита на подателите на сигнали, както и ограниченията на свободата на медиите в страната. На равнището на ЕС липсва желание за въвеждането на общ механизъм за наблюдение на корупцията. Самата ЕК с готовност наблюдава България, но не е решена да следи корупцията в институциите на ЕС. Комисията изостави идеята да представя годишни доклади за състоянието на корупцията в ЕС, се посочва в документа. Според Зелените е необходимо равновесие между борбата с корупцията и защитата на гражданските права, особено в държавите от ЕС с комунистическо минало, където съществува опасност за възраждане на навиците за потисничество, тайно следене, лов на вещици сред политическите и идеологическите противници. България може да използва това, че е председател на Съвета на ЕС, за да насърчи преследването на корупцията в общностните институции, предлага парламентарната група. Новият български закон срещу корупцията не предвижда мерки за предотвратяване, а цели отнемане на имущество, включително за престъпления, различни от корупция, и съдържа заплаха за преследване на подателите на сигнали. Свободата на медиите в България е опорочена заради връзките между някои медийни групи, бизнеси и политици, както и заради лошото прилагане на закона. Някои български медии полагат големи усилия да бъдат пазител на обществото и разкриха важни корупционни данни. Комисиите за финансов надзор, за отнемане на незаконно придобито имущество, за защита на конкуренцията и прокуратурата биват използвани за оказване на натиск над медии, сочи докладът. В България се наблюдава ясна политическа воля за приемане на строго законодателство срещу корупцията и това е знак за напредък, обобщават Зелените. Те отправят няколко препоръки на нашата страна, сред които законодателството срещу корупцията и неговото приложение да отчитат международните стандарти и да не се насочват към борба с организираната престъпност и отнемането на имущество, които попадат в друга област. Препоръчва се прокуратурата да бъде прозрачна по случаите на корупция на високи управленски равнища и да се отчита за собствената си почтеност и способност да разследва такива случаи. Заявленията за конфликт на интереси на обществените служители трябва да бъдат проверявани от независима служба. Правителството трябва да уважава свободата на медиите, а властта на държавата трябва да бъде насочена срещу действителните заподозрени, а не да бъде използвана срещу критичните мнения и свободата на изразяване. Трябва да бъдат положени усилия за избягване на съсредоточаването на медийна собственост, се посочва в доклада на Зелените.", "date": "2018.01.24", "title": "\"Зелените\" в ЕП представиха доклад за корупцията в България и в ЕС"}
{"url": "http://www.faktor.bg/bg/articles/novini/balgariya/prirodozashtitnitsi-iskat-ostavkata-na-ministar-dimov", "text": "Природозащитници отново се събраха пред МС с празни бурканчета, които според демонстрантите са пълни с чист въздух от Пирин, съобщи \"Дарик\". От коалиция \"За да остане природа в България\" подозират, че правителството ще вземе тайно решение, което ще дава зелена светлина за инвестиционните намерения в планината.   На \"Дондуков 1\" еколозите внесоха исканията си за отмяна на решението за Пирин, незабавна оставка на министъра на околната среда и водите Нено Димов и разкриване на реалния собственик на ски зоната в Банско.", "date": "2018.01.24", "title": "Природозащитници искат оставката на министър Димов"}
{"url": "http://www.faktor.bg/bg/articles/radev-parlamentat-se-prevrashta-v-notariat-republikata-atrofira", "text": "Парламентарната република атрофира, а парламентът се превръща в нотариат, който официализира решенията на правителството. С тези две констатации започна отчета на президентът Румен Радев пред медиите за първата година след встъпването си в длъжност. Държавният глава припомни, че три десетилетия след началото на промените България трябва да отстоява основни демократични права като свободата на словото и подчерта, че в следващите месеци и години усилията му ще бъдат съсредоточени върху преодоляването на моралната криза в българското общество, чиито рожби са и корупцията, и престъпността, и политическата апатия, и настъпленията срещу свободата на словото. \"Мандатът започна с формирането на служебно правителство. Кабинетът на проф. Огнян Герджиков изпълни перфектно своите задължения. За тази една година обнародвах 86 закона, като на 5 от тях наложиха вето. Наложих тези вета, за да защитя интересите на гражданите.  При Закона за концесиите и Закона за бюджета на НЗОК успях да направя това\" посочи Радев. Той подчерта, че президентът има значителни права във външната политика. Българската външна политика трябва да се формира у нас и да се реализира в чужбина - това са принципите, от които се ръководи.  За тази една година проведох 22 срещи извън България. На тях защитих кохезионната политика на ЕС, противопоставих се на чуждата намеса в изборния процес на държавите от ЕС, защитих правото на България да бъде член на Шенген и еврозоната, спомогнах при преговорите с Азербайджан за газифицирането на България. Срещнах се с почти всички държавни глави в Европа. Поставих началото на подобряване на отношенията с Русия. Тази година се навършват 140-години от Освобождението и мисля, че е крайно време отношенията ни с Москва да излязат от точката на замръзване\", коментира Радев. Държавният глава изтъкна още, че особено важна част от пътуванията ми в чужбина са срещите с българите зад граница. Институцията защитава техните интереси, като тук особено голяма е ролята на вицепрезидента Илияна Йотова.  Радев не пропусна да отбележи, че като върховен главнокомандващ е защитил интересите на Българската армия и на тази тема е провел КСНС. Но в парламента бе сформирана тенденцизна комисия, която блокира закупуването на нов изтребител за ВВС. Това доведе до още по-тежка ситуация - нито нова техника, нито ремонтирана стара. Проблемите на личния състав също си остават, отбеляза президентът и добави, че за жалост не е успял да убеди управляващите да увеличат средствата за национална защита по плана до 2024 година, като те трябва да възлязат на 2% от БВП. Но пък не съм престанал да устоявам суверенитета и националната сигурност на България\", добави той. Според Румен Радев антикорупционният закон е неефективен. Това е причината да наложа вето. Управляващите обаче изпълниха задълженията си към ЕК, но не и към българските граждани. От това е ясно, че борбата с корупцията ще се води отново от обществото и медиите.  Държавният глава посочи също, че ако макроикономическата рамка е добра, не така седят нещата при микроикономическата. Липсват преки чуждестранни инвестиции и не мога да разбера теорията за стабилност повтаряща се от управляващите. Корупцията е причината хората да се бедни и аз не виждам стремеж от управляващите да водят борба с корупцията. Парламентът се е превърнал в нотариат, който само официализира решенията на Министерски съвет\", обяви Радев и обеща в следващата една година ще защитавам прозрачността при взимането на решения. \"Ще защитавам демократичните права на българските граждани. Ще настоявам за продължаване на реформи в ключови сектори. В сферата на сигурността ще продължа да настоявам средствата за отбрана да станат 2% от БВП до 2024 година. Ще продължа да настоявам за приемането на бюджети, които да защитават интересите на българската култура, здравеопазване, образование и граждани. Във външнополитически план ще продължа в същата насока. България е Председател на Съвета на ЕС. Трябва да има приемственост и за това в началото на май ще организирам в Русе среща с президентите на Естония и Австрия\", изтъкна Румен Радев. На финала той благодари на моя екип, който работи неуморно за авторитета на институцията. \"За тази една година доказахме, че президент и вицепрезидент могат да си вършат работата\", завърши отчета си Румен Радев.", "date": "2018.01.24", "title": "Радев: Парламентът се превръща в нотариат, републиката атрофира (обновена)"}
{"url": "http://www.faktor.bg/bg/articles/hakeri-otkradnali-150-mlrd-evro-ot-potrebiteli-po-sveta-prez-2017", "text": "Хакери са откраднали общо 130 млрд. лири (148 млрд. евро) от потребителите през 2017 г., показва доклад на компанията за киберсигурност Norton, цитиран от в. \"Гардиън\". 978 млн. души по света са били жертви на киберпрестъпления, като всеки е прекарал средно два работни дни, за да се погрижи за последствията. Най-често атаките са нискотехнологични – опити да се измами потребителя да разкрие личната си информация, посочва \"Дневник\". Компанията предупреждава, че жертвите не се грижат достатъчно за сигурността си. Пострадалите са били по-склонни да споделят паролата си с други хора и да използват една и съща комбинация от букви и цифри за няколко различни акаунта. \"Макар да има постоянен поток от новини за киберпрестъпления, прекалено много хора се чувстват недосегаеми и не взимат дори базисни мерки да се защитят\", коментира генералният мениджър на Norton Ник Шоу.", "date": "2018.01.24", "title": "Хакери откраднали 150 млрд. евро от потребители по света през 2017"}
{"url": "http://www.faktor.bg/bg/articles/postoyanen-arest-za-momcheto-obvineno-za-zhestokoto-ubiystvo-na-bezdomnik", "text": "Прокуратурата иска постоянен арест за момчето, обвинено за убийството на бездомник във варненския квартал \"Владиславово\" миналата седмица. 14-годишно момче бе обвинено за жестокото убийство. Като негов съучастник се сочи друго момче на 13 години, което по закон не може да носи наказателна отговорност и е пратено в дом за малолетни престъпници. На 16 януари 2018 г. момчетата се скарали с бездомника. На 17 януари му нанесли побой. Три дни по-късно двете момчета отново нанесли жесток побой над мъжа. Досъдебното производство е образувано за умишлено убийство по особено мъчителен начин, извършено в съучастие и по хулигански подбуди.", "date": "2018.01.24", "title": "Прокуратурата иска постоянен арест за момчето, обвинено за убийство на бездомник"}
{"url": "http://www.faktor.bg/bg/articles/gen-miho-mihov-zadalzhitelna-voenna-sluzhba-e-nemislima-dobrovolnata-kazarma-e-populizam", "text": "Идеята за доброволна казарма е добра, но все още не е обмислена. Така представена води към популизъм, защото тепърва ще я дискутираме и убеждаваме. Това заяви бившият началник на генералния щаб на армията акад. Михов Михов пред БТВ по повод доброволната казарма за ученици, която вицепремиерът Красимир Каракачанов предлага. \"С удоволствие приветствам такъв подход, но той не е подготвен според мен. Този въпрос трябва да се разучи социологически. Задължителна военна служба е немислима, а ако е мислима някога, то това трябва да се случи чрез референдум\", заяви Михов. \"Идеята е добра, но трябва да се проучи ще има ли желаещи. Когато видим, че има хиляди желаещи, тогава може да се пристъпи към подготовката на инфраструктурата. Не може да се живее така, както едно време са живели военните - с общи тоалетни, спални и т.н.\".   Михов смята, че връзката на военните с народа се е скъсала. \"Престижността на военната професия страда и боеспособността на българската армия не е тази, която трябва да бъде по три причини: системно недофинансиране, лошо кадрово развитие и стара техника\", категоричен бе той. \"Учениците няма да са професионални войници, но могат да попълнят мобилизационния резерв, който, от една група, е от 3 000 души. Това ще бъде тест за младежите и девойките дали биха искали да продължат като професионални войници или да се приемат с привилегии във военни вузове. Привилегии за реализацията им в обществото трябва да има\", каза още Михов.", "date": "2018.01.24", "title": "Ген. Михо Михов: Задължителна военна служба е немислима - доброволната казарма е популизъм"}
{"url": "http://www.faktor.bg/bg/articles/london-sazdava-nova-struktura-za-borba-s-feyk-novinite", "text": "Властите във Великобритания ще създадат нова структура, която ще има задача да се противопоставя на т.нар. фалшиви новини и да дава отпор на дезинформационни кампании, провеждани от други страни, съобщи говорител на премиерката Тереза Мей, цитиран от Ройтерс. Агенцията припомня, че Мей неведнъж в последно време обвиняваше Русия, че се намесва в изборите в други страни и че нейните държавни медии са \"фабрика за фалшиви истории\" и подправени снимки в опит да бъдат подкопани западните институции, предава БТА. Съобщението бе направено след среща на националния съвет за сигурност, в който участват министри и висши служители по сигурността. На срещата били потвърдени основните констатации на извършеното широкомащабно проучване на възможностите на Великобритания да отговори на заплахи от различно естество. Според говорителя на Мей \"живеем в ера на фалшиви новини и конкурентни версии на събитията\" и затова \"правителството ще отговори с по-активно и по-добро използване на комуникациите на националната сигурност, за да се противопостави на тези взаимосвързани сложни предизвикателства\". \"Ще надградим структурите и възможностите, с които вече разполагаме, за да създадем една солидна комуникационна структура в рамките на системата за национална сигурност с цел борба с дезинформацията, произхождаща както от други държави, така и от други играчи на този терен\", добави говорителят. Той отказа да даде повече информация как ще функционира новата структура, нито къде ще бъде базирана тя.", "date": "2018.01.24", "title": "Лондон създава нова структура за борба с фейк новините"}
{"url": "http://www.faktor.bg/bg/articles/polovinata-ot-amerikantsite-se-opasyavat-tramp-mozhe-da-izpolzva-yadreno-orazhie", "text": "Над половината американци или 52 процента се опасяват, че президентът Доналд Тръмп може да прибегне до неправомерно използване на ядрено оръжие, сочат данни от общонационално допитване, проведено съвместно от вестник \"Вашингтон пост\" и телевизия ЕБС, цитирано от ТАСС. 60 на сто от запитаните отговорили, че не биха поверили на Тръмп ядреното копче, а 38 процента изказали обратното мнение. Сред онези, които нямат доверие на Тръмп по този въпрос, почти 90 на сто се опасяват, че той може да даде заповед за ядрен удар по някоя страна, предава БТА. В допитването са участвали 1000 души, като грешката не превишава 3 процента.", "date": "2018.01.24", "title": "Половината от американците се опасяват - Тръмп може да използва ядрено оръжие"}
{"url": "http://www.faktor.bg/bg/articles/novini/balgariya/parvan-simeonov-koruptsiyata-se-priema-kato-neshto-banalno", "text": "В политически аспект България отбелязва точки, но на домашната ни сцена общественото напрежение остава. Външнополитическите ни успехи се приемат нееднозначно. Това са част от изводите от последното проучване на \"Галъп\", посочени от политолога Първан Симеонов в ефира на БТВ.  По думите му важен е процентът хора, които смятат, че демокрацията  у нас е застрашена. \"България има две реалности - една за председателството и една - корумпираната. 51 на сто от българите смятат, че демокрацията е застрашена и най-вероятно тук роля има усещането за концентриране на влияние и протестите от последните седмици”, заяви той. По повод разделеното обществено мнение за приемане на еврото Симеонов посочи, че опасенията ги има и са високи, но и личи, че властта е положила усилия да покаже и ползите от това.   \"Корупцията се приема като фон, тиктакане на часовник. Не е и нов обществен проблем. Други данни показват, че общественото напрежение расте не само по темата корупция. За някои хора корупцията понякога е единственият начин нещо да се случи\", посочи още политологът.", "date": "2018.01.24", "title": "Първан Симеонов: Корупцията се приема като нещо банално"}
{"url": "http://www.faktor.bg/bg/articles/dragomir-stoynev-noviyat-antikoruptsionen-organ-shte-e-buhalka-sreshtu-krititsite-na-vlastta", "text": "Считам, че вотът на недоверие вече е успешен, тъй като за 29 години нито една политическа сила не е предявявала упрек към правителството на тема корупция, не е имало вот на тема корупция. Това заяви пред БТВ депутатът от ПП на \"БСП за България\" Драгомир Стойнев. Според него вотът не е балон, \"тъй като 82% от българите посочват, че сме бедна и корумпирана държава. Във всяка сфера показахме конкретни примери\", посочи Стойнев. Според него се очертават две тенденции. \"От една страна този вот вече има превантивен характер, защото оттук нататък в Народното събрание ще се говори на тема корупция. Ако досега натискът към правителството беше единствено отвън, чрез мониторинговите доклади, вече БСП каза, че царят е гол. Неслучайно и ГЕРБ признават, че има проблем. Това вече е огромен напредък и показва, че в бъдеще можем да го решаваме\", каза Стойнев. По думите му втората тенденция е негативна и се състои в това, че  ГЕРБ продължават да обезличават институциите. \"Премиерът трябваше да присъства, той е избран от българския Парламент. Каквито и задачи има, той е длъжен да дойде и да отговаря пред народните представители\", каза депутатът. Според Стойнев начинът, по който ГЕРБ обезличава институциите, показва тяхната самодостатъчност. \"Спомнете си как се опитаха да обезличат и КСНС, когато ставаше въпрос за корупция\", каза той и посочи, че ГЕРБ проявявали агресия,  когато става въпрос за корупция, \"която понякога преминава в лична вендета\". Стойнев коментира нападките на Валери Симеонов и Лъчезар Иванов от трибуната на НС. \"Те бяха активирани от ГЕРБ, за да принизят дебатите и да не се стигне до същината на проблемите\". По думите му проблемът бил, че искаме да се представим добре пред чужденците, а не да решаваме вътрешните си проблеми. \"Напротив, по-важно е да не се изложим пред българския народ\", изтъкна Стойнев. Той изрази съмнение, че новият антикорупционен орган ще пребори корупцията, \"най-вероятно ще е бухалка срещу тези, които критикуват властта - опозицията, интелектуалците и журналистите.", "date": "2018.01.24", "title": "Драгомир Стойнев: Новият антикорупционен орган ще е бухалка срещу критиците на властта"}
{"url": "http://www.faktor.bg/bg/articles/delyan-dobrev-elena-yoncheva-e-svarzana-s-ofshorki-i-kuhi-firmi-iztochvali-ktb", "text": "Депутатът от ГЕРБ Делян Добрев разполага с данни, че Елена Йончева е свързана с офшорни компании и кухи фирми, участвали в източването на КТБ. Пред БТВ той показа справки от търговския регистър, според които депутатката от БСП има своя фирма, която е в съдружие с офшорна компания. Според информацията му, съгласно решението за учредяване на дружеството, капиталът е 10 000 лв. и е разделен в 100 дяла по 100 лв. Съдружникът \"Авторска телевизия\" на Елена Йончева внася 5 хил. лв., а офшорката внася 315 хил. лв. за едни и същи дялове.  Задължава се и да даде други 250 хил. евро, обясни Добрев и показа удостоверение от КТБ, показващо, че парите са преведени. Според друг документ, който той цитира, упълномощеното лице е Зорница Пламенова Блъскова, която е съдружник в \"Инвестмънт проджектс\" АД, а тази фирма фигурира във всички доклади за източване на КТБ и дължи близо 70 млн. лв. на фалиралата банка, посочи още депутатът. Според доклад на одиторите на КТБ, който Добрев цитира - \"За дружеството се констатира, че е куха фирма, в която са били насочвани кредити от КТБ. Канал за финансиране, който не докладва оперативни приходи, а дългосрочен дълг\". Народният представител на ГЕРБ попита Йончева дали за периода 2004 - 2009 г., когато премиер е Сергей Станишев, тя е получила 696 172 лв., като по-голямата сума е от фирми с държавно участие, като \"Лукойл\" и \"Еон\".  По повод своите вземания и офшорни участия Добрев посочи, че за разлика от Елена Йончева е взел кредит от 250 хил. евро през 2006-а година и тези пари имат задължението да бъдат върнати, а ако не бъдат се плаща текущ данък печалба. Той уточни, че от 2009-а година не е управител на фирмата и не знае изплатено ли е вземането, но добави, че ако не са върнати се дължи данък върху лихвата. \"Теглени са от финансова институция, лицензирана от БНБ\", обясни той и добави, че няма порочен кръг.  Вотът на недоверие на левицата Добрев определи като \"фарс\". \"Започнаха добре, но като стана дума за конкретика, аргументите им издишаха. Драгомир Стойнев каза, че 82 на сто смятат, че България е бедна и корумпирана, но в същото време този процент е бил 96 преди 10 години, но на тях не им отърва да го кажат\", посочи той. Липсата на премиера Бойко Борисов при обсъжданията вчера той обясни с разговори и ангажименти с европредседателството.", "date": "2018.01.24", "title": "Делян Добрев: Елена Йончева е свързана с офшорки и кухи фирми източвали КТБ"}
{"url": "http://www.faktor.bg/bg/articles/otets-lashkov-opitvat-se-zad-borbata-s-nasilieto-nad-zhenite-da-ni-probutvat-dzhenda-ideologiya", "text": "Аз съм консервативен човек, с традиционни възгледи. Етиката на християнството е основополагащо в семейството и общество. Ако тези устои започнат да се рушат – това е опасно за нас. Това обясни отец Лашков по повод Истанбулската конвенция, която раздели обществото на „за“ и „против“ нейната ратификация. Официалната позиция на БПЦ е да не бъде подписан документът, въпреки настояването на европейските ни партньори.  Той уточни, че БПЦ се разграничава от всички крайни изрази в тази посока. Толкова много вълнения и приказки. Ние сме против домашното насилие, но дали зад тази маска не се опитват да ни пробутат джендър идеологията, езикът на конвенцията е неясен и подвеждащ. Тя отваря вратите на едни абсурдни практики, които не са приемливи за православната църква, посочи отецът.  Светът не отива на добро – изконните християнски и общочовешки ценности се рушат, хората не стават по-добри, не се обичат повече. Не завиждам на /българските политици – те са поставени между чука и наковалнята. Европа ни натиска да подпишем конвенцията. Но хората с право се вълнуват, защото се опитват да ни натрапят практики срещу човешката телесност и християнските ценности, коментира отец Лашков.", "date": "2018.01.24", "title": "Отец Лашков: Опитват се зад борбата с домашното насилие да ни пробутват джендър идеология"}
{"url": "http://www.faktor.bg/bg/articles/tsvetozar-tomov-votat-na-nedoverie-e-prah-v-ochite-na-horata", "text": "Бих искал да споделя защо мисля, че вотът на недоверие срещу сегашното правителство цели хвърляне на прах в очите на хората и нищо друго. Това посочва в свой коментар във фейсбук социологът и член на ЦИК Цветозар Томов. Той изтъква три аргумента: 1. Защото внушава, че смяната на това правителство с някое друго сама по себе си ще е напредък в борбата с корупцията, а това не е вярно, тъй като проблемът е другаде. 2. За да се ограничи корупцията в България, е необходимо да се случат минимум две неща - да се реформира съдебната система и да се съкрати рязко огромното количество регулаторни и лицензионни режими, които в много случаи функционират само като корупционни гнезда. А вносителите на вота досега с нищо не са показали, че желаят някое от тези неща да се случи. 3. Ако все пак искаме на власт да дойдат повече политици, които не са изкушени да злоупотребяват с власт, трябва да реформираме избирателната система така, че финансирането на медиите чрез държавата и спонсорирането на предизборните кампании на партиите от бизнеса да станат невъзможни. А това може да се случи само ако кампаниите са евтини и действат по-строги от сегашните ограничения върху разходите на участниците в тях. Отново не съм забелязал подобни идеи да вълнуват вносителите на сегашния вот, посочва Томов.", "date": "2018.01.24", "title": "Цветозар Томов: Вотът на недоверие е прах в очите на хората"}
{"url": "http://www.faktor.bg/bg/articles/elena-yoncheva-prizna-imala-sam-smetki-v-ktb", "text": "„Нямам никакви връзки с КТБ. Господин Добрев се опитва да ме атакува по всякакъв начин. Първо каза, че ще ме даде на съд. Сега излиза с информация от Търговския регистър за моята дейност като журналист. Това не е вярно. Имала съм сметка в КТБ, но не съм участвала в никакви схеми.  Не съм ползвала държавни средства, не съм ползвала европейски средства.\" Това заяви по БНТ депутатът от БСП Елена Йончева по повод обвиненията и данните, изнесени от Делян Добрев по време на вчерашния вот на недоверие. Тя призна, че е имала фирма и съдружник. Ако има обаче нещо нередно в нейната дейност, което е незаконно, даже неморално, е редно да дадат сигнал към прокуратурата или в комисията по конфликт но интереси.  Йончева коментира актуални политически въпроси като ратификацията на Истанбулската конвенция и вота на недоверие за корупция. „Първият проблем на Истанбулската конвенция е, че обществото не беше запознато с нея. В конвенцията има една „дума-хемелеон\", да цитирам д-р Николай Михайлов, джендър. Има много неясноти, а нямаше обществен дебат и достатъчно информация. В Румъния конвенцията беше приета, после хората излязоха на улицата и ще правят референдум\", поясни Йончева. За целта и смисъла на вота на недоверие Йончева заяви: „Обществото трябва да започне да говори за корупцията. Корупцията отдавна се е превърнала в житейска норма. Купуват се дипломи, шофьорски книжки. Корупцията тръгва отгоре, феодализират се цели общини. Губи се чувството за справедливост.\" Тя многократно цитира твърдение на депутата Лъчезар Иванов (ГЕРБ) по време на вчерашния дебат: „Силата на партията ГЕРБ е Бойко Борисов, който смело разбива всички корупционни схеми.\" Йончева се обърна и към водещия Иво Никодимов с въпросите: „Вие вярвате ли в това? Вие познавате ли човек, който вярва в това?\" Тя подчерта проблема с оградата на границата. „При оградата даже беше направен опит за цензуриране.\"", "date": "2018.01.24", "title": "Йончева призна: Имала съм сметки в КТБ, фирма и съдружник"}
{"url": "http://www.faktor.bg/bg/articles/prezidentat-shte-napravi-otchet-za-parvata-godina-ot-mandata-si", "text": "Заедно с вицепрезидента Илияна Йотова, Радев ще изнесе пресконференция Държавният глава Румен Радев и вицепрезидентът Илияна Йотова ще се отчетат за първата година от мандата си. Двамата ще дадат обща пресконференция. След като пое поста новият президент трябваше, да сформира служебен кабинет и да води консултации за редовно правителство. Няколко пъти Румен Радев наложи вето върху законопроекти на управляващите. До напрежение между президента и изпълнителната власт се стигна заради реформите в сектор „Сигурност”, както и за начина, по който се води борбата с корупцията. В международен план Радев направи 22 визити в чужди държави и се обяви за приемането ни в Шенген, както и в Еврозоната. Той се обяви и за отпадането на икономическите санкции срещу Русия.", "date": "2018.01.24", "title": "Президентът ще направи отчет за първата година от мандата си"}
{"url": "http://www.faktor.bg/bg/articles/novini/balgariya/predimno-slanchevo", "text": "Днес ще бъде предимно слънчево. По-значителна ще е облачността в Северозападна България, а преди обед на места в западните райони на Дунавската равнина ще има мъгла. Ще духа слаб североизточен, в източните райони – умерен северен вятър. Максималните температури ще са между минус 2° и 3°. Атмосферното налягане ще продължи да се повишава и вече ще е по-високо от средното за месеца. Над планините ще бъде предимно слънчево. По-значителни увеличения на облачността ще има преди обед над масивите от Западна България. Ще духа до умерен север-североизточен вятър. Максималната температура на височина 1200 метра ще е около минус 3°, на 2000 метра – около минус 8°. Над Черноморието ще бъде предимно слънчево, с временни увеличения на облачността преди обед в крайните северни и южни райони. Ще духа умерен север-североизточен вятър. Максималните температури на въздуха ще са от 0° до 3°. Температурата на морската вода е 6 - 7°. Вълнението на морето ще е 2 - 3 бала.", "date": "2018.01.24", "title": "Предимно слънчево"}
{"url": "http://www.faktor.bg/bg/articles/novini/svyat/tsru-mesetsi-delyat-severna-koreya-ot-vazmozhnostta-da-postavi-sasht-v-opasnost", "text": "Директорът на ЦРУ Майк Помпейо заяви, че Северна Корея е все по-близо до положение, в което може да застраши американците с ядрено оръжие, предаде Асошиейтед прес. Според Помпейо севернокорейският лидер Ким Чен-ун няма да се успокои, докато не си гарантира способността да заплашва САЩ с множество ядрени атаки едновременно. Директорът на ЦРУ смята, че Ким не само би използвал ядрени оръжия, за да остане на власт, но може да заплаши да обедини отново разделения Корейски полуостров под своето тоталитарно управление. Помпейо предупреди, че само месеци делят Северна Корея от възможността да постави Америка в опасност и изрази надежда, че ще може да каже същото и след година. Въпреки предупрежденията си обаче, шефът на ЦРУ не смята, че има непосредствена заплаха от севернокорейско нападение срещу САЩ. Той каза, че президентът Доналд Тръмп ще направи всичко възможно да се избегне предприемането на военни действия срещу Пхенян.", "date": "2018.01.24", "title": "ЦРУ: Месеци делят Северна Корея от възможността да постави САЩ в опасност"}
