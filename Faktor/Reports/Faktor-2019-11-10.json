{"url": "https://faktor.bg/bg/articles/novini-balgariya-na-mesta-v-zapadna-i-tsentralna-balgariya-shte-prevali-dazhd", "text": "Днес облачността от запад ще продължи да се увеличава и вплътнява. На места в Западна и Централна България ще превали дъжд. Ще духа слаб, в Източна България и планинските райони – до умерен юг-югозападен вятър. Максималните температури в по-голямата част от страната ще бъдат между 18° и 23°, а в северозападните райони и по високите полета на Западна България - между 13° и 17°, в София около 14°.Атмосферното налягане е по-ниско от средното за месеца и още ще се понижи. Над Черноморието облачността ще е променлива. Ще духа до умерен юг-югозападен вятър. Максимални температури на въздуха: 19°-22°. Температурата на морската вода е 18°, по-ниска е на север от н. Калиакра. Вълнението на морето ще е около 2 бала. Над планините ще е предимно облачно, с превалявания от дъжд, над 2400 м - от сняг. По-значителни ще са валежите в южните райони на Рило-Родопския масив. Ще духа до умерен, по високите и открити части силен югозападен вятър. Максимална температура на височина 1200 метра около 12°, на 2000 метра - около 4°.", "date": "2019.11.10", "title": "На места в Западна и Централна България ще превали дъжд"}
{"url": "https://faktor.bg/bg/articles/novini-svyat-liderite-na-severna-makedoniya-sarbiya-i-albaniya-se-sabirat-v-ohrid", "text": "Премиерът на Република Северна Македония Зоран Заев ще бъде домакин днес на тристранна работна среща на лидери от Западните Балкани, която ще се проведе в Охрид, предаде агенция МИА. В срещата ще участват президентът на Сърбия Александър Вучич и премиерът на Албания Еди Рама.  Тримата лидери ще продължат разговорите, започнати преди един месец в Нови Сад, за премахване на пречките за свободно движение на стоки, услуги, капитал и хора между трите страни - така наречената инициатива \"мини Шенген\". Към тях ще се присъединят също Денис Звиздич, председател на Съвета на министрите на Босна и Херцеговина, и министърът на икономиката на Черна гора Драгица Секулич. Срещата на лидерите от Западните Балкани ще бъде последвана от пленарно заседание с участието на представители на международни организации и институции, сред които Европейската банка за възстановяване и развитие, Съветът за регионално сътрудничество, Европейската комисия, Световната банка и Европейската инвестиционна банка.", "date": "2019.11.10", "title": "Лидерите на Северна Македония, Сърбия и Албания се събират в Охрид"}
{"url": "https://faktor.bg/bg/articles/borisov-interkonektorat-gartsiya-balgariya-e-sred-klyuchovite-prioriteti-na-balgarskoto-pravitelstvo", "text": "\"Изграждането на интерконектора Гърция-България е сред ключовите приоритети на българското правителство в енергийния сектор. Реализацията на междусистемната газова връзка е от стратегическо значение не само за двете страни, а и за цяла Европа\", написа премиерът Бойко Борисов във Фейсбук страницата си.  \"Проектът е включен в 7-те топ приоритетни проекта на Европейския съюз в областта на енергетиката. Той ще доведе до реална диверсификация на маршрутите и източниците на снабдяване през Гърция чрез доставки Каспийския регион, Близкия изток и Източното Средиземноморие чрез съществуващи и нови терминали в Гърция и Турция. След като работихме последователно за ускоряване на подготвителните дейности и за осигуряване на необходимото финансиране на проекта, строителните дейности по проекта напредват. Мобилизирана е необходимата техника, стартираха изкопните дейности и е извършена доставка на тръбите за първия километър от трасето на газопровода\", казва още Борисов.", "date": "2019.11.10", "title": "Борисов: Интерконекторът Гърция-България е сред ключовите приоритети на българското правителство"}
{"url": "https://faktor.bg/bg/articles/kultura-art-faktor-balgarskiyat-film-sestra-vze-golemiya-priz-na-filmfestival", "text": "Късно снощи бяха обявени наградите на FilmFestival - кинофестивала на източноевропейското кино в германския град Котбус. Международното жури присъди и връчи главния приз (подплатен с 25.000 €) на филма \"Сестра\" на Светла Цоцоркова. Филмът е коментиран в Германия като \"запомнящ се семеен портрет, разказващ своята история с впечатляващ визуален киноезик\". Журито констатира за \"Сестра\": \"Филмът дава на киното онова, което киното най-обича, затова и жури, и публика са възторжено единодушни: завладяващи герои, социални и лични конфликти и многобройни оригинални, малки хрумвания, които не спират да се сипят в тази история. Три жени на различна възраст търсят своето място в обществото. По необичаен начин се развива една уж всекидневна интрига, заснета великолепно и канеща зрителя да съпреживее интензивно интересни характери в неповторимо филмово пространство.\"", "date": "2019.11.10", "title": "Българският филм \"Сестра\" взе големия приз на FilmFestival"}
{"url": "https://faktor.bg/bg/articles/sport-kubrat-pulev-s-vazhna-pobeda-po-patya-kam-kupata-sreshtu-koraviya-bukar-v-kaliforniya", "text": "Най-добрият български боксьор при професионалистите Кубрат Пулев (вече 28-1, 14 КО) постигна по категоричен начин 28-ата си победа на галавечерта на \"Топ Ранк\" във Фресно, Калифорния. 38-годишният софиянец спука от бой бившия затворник Райдъл Букър (26-3, 13 КО), но американецът заслужи парите си и успя да оцелее без да бъде нокаутиран. Естествено, съдиите отсъдиха безапелационна победа за Кобрата - 99-91, 98-92, 98-92. \"На ринга е по-различно, но не спирах да тренирам през изминалите месеци. Респект към противника ми, той е корав боксьор. Мисля, че доминирах изцяло в двубоя и показах, че съм от световна класа. Поздравления за съперника, той е нелош боксьор, но аз демонстрирах, че съм от друго ниво. Очаквам битката за световната титла\", каза Пулев на ринга. От промоутърите му \"Топ Ранк\" коментираха в социалните мрежи лаконично, че българинът лесно е свършил работата си. Така Кобрата запазва възможността да се бие за титлата догодина.", "date": "2019.11.10", "title": "Кубрат Пулев с важна победа по пътя към титлата срещу коравия Букър в Калифорния"}
{"url": "https://faktor.bg/bg/articles/shtatskata-sportna-komisiya-obyavi-honorara-na-kobrata-sled-pobedata-na-bukar", "text": "Четврът милион долара е бил хонорарът на Кубрат Пулев за победата над Райдъл Букър във Фресно, съобщи щатската спортна комисия на Калифорния. Тя публикува всички суми, които са получили боксьорите на галата.  Повече от Кобрата е получил само Джамел Херинг - 300 000 долара. Ламонт Роуч - 100 000, Райдъл Букър - 30 000, Амир Амам - 20 000, Маркос Мохика - 8000, Робейси Рамирес - 10 000, Фернандо Ибара - 6000, Джанибек Алимханули - 12 500, Алберт Онолусе - 5000, Ескива Фалкао - 8000, Монти Уудс - 15 000, Габриел Флорес-младши - 10 000, Айело Мескита - 7000, Дейвид Камински - 5000 и Травис Джериг - 5000.", "date": "2019.11.10", "title": "Щатската спортна комисия обяви хонорара на Кобрата след победата над Букър"}
