{"url": "https://faktor.bg/bg/articles/rumyana-kolarova-1-5", "text": "\"За мен от основно значение ще бъде резултатът на първи тур. Защото подредбата на първи тур ще покаже тежестта на всеки един от тях. А аз съм напълно убедена, че десните избиратели, макар и не всичките да гласуват за Йорданка Фандъкова, ще гласуват в полза на дясното\". Няма как десни избиратели да гласуват за Мая Манолова. Това казва в интервю за 24 часа политологът и бивш съветник на президента Росен Плевнелиев Румяна Коларова. \"Основна теза на щаба на Мая Манолова и нейната основна атака срещу Фандъкова е, че има умора от управлението. Затова и не приемам като обективна оценка твърдението за умора в управлението на ГЕРБ в столицата. Всъщност обещанието за “енергична” промяна присъства в предизборната програма и на двете - Фандъкова обещава промяна в управлението, а Манолова - в управляващите. Въпросът е кой вид промяна ще поиска мнозинството от избирателите\", казва политологът. \"Видно е, че опонентите на Фандъкова внимателно са прочели нейната програма и са “превели” на свой език всички добри идеи и предложения, които има в нея. Както и обратното - Фандъкова като кмет използва значим управленски ресурс и от година работи с екип от експерти, който развива “Визия за София”. Там се търсят решения на основните проблеми и слабости, критикувани от опонентите й, а от публичните дебати се заимстват добри идеи и предложения. Фандъкова залага на  рационално мислене и трезва преценка, очаква хората да видят, че постигнатото е стъпка по посока на обещаното. Но, за съжаление, хората много малко се заслушват в съдържанието на управленските програми. Дебатът е силно политизиран, като стремежът на Манолова е да го поляризира и да засили емоционалния му градус. Фандъкова залага на обратното - рационално мислене и трезва преценка, очаква хората да видят, че постигнатото е стъпка по посока на обещаното. Въпросът е дали Манолова ще успее да екзалтира софиянци, да провокира и стимулира тяхното недоволство, или Фандъкова ще съумее да убеди “дясна София”, че разумната промяна може да се гарантира само от едно дясно мнозинство и като се “надгради” вече направеното\", коментира Румяна Коларова. Политологът обръща внимание и на още един безспорен факт - в бъдещия общински съвет нито една партия няма да има самостоятелно мнозинство.  \"Като избират кмет, софиянци ще изберат и логиката, по която ще се формира мнозинството - по оста ляво-дясно или на принципа за-против статуквото. Парадоксът е, че най-сигурният начин да се запази статуквото в София е, като се гласува за Мая Манолова, защото в Столична община тя би била един безпомощен фигурант, който непрекъснато ще обещава на гражданите това, което те искат, без да има управленския ресурс да го постигне. Няма как зад Манолова в общинския съвет да застане работещо мнозинство. Ще се формират временни коалиции по интереси, което е формулата на задкулисното и безотговорно управление.\"", "date": "2019.10.21", "title": "Румяна Коларова: Не мисля, че десният избирател ще гласува за Мая Манолова"}
{"url": "https://faktor.bg/bg/articles/ruska-mediya", "text": "В Северна Сирия е използван бял фосфор, пише руският вестник “Независимая газета“, цитирана от \"Фокус\".  Споразумението между Вашингтон и Анкара за спиране на турската операция „Извор на мира“ в североизточна Сирия за 120 часа не се прилага. Според съобщения в медиите, включително сирийските, протурските групировки продължават да се бият срещу кюрдите, опитвайки се да завземат удобни територии. В същото време в провинция Хасеке са съобщава за гранични сблъсъци между частите на сирийската армия и бойците на въоръжената опозиция. Според информационната агенция SANA, сирийските войски, които влязоха в провинция Хасеке на 14 октомври, за да подкрепят кюрдските милиции, не са позволили на турските бойци да завземат позициите си миналата събота. „Битката се проведе северозападно от град Тел Тамер. Сирийските сили отблъснаха атака на подкрепяни от Турция бунтовници и ги принудиха да се върнат обратно към границата “, съобщава SANA. Агенцията също така информира, че самолетите на турските ВВС извършват интензивни полети в небето над град Рас ал Айн. По-рано беше съобщено за ожесточени престрелки в околностите му. Говорител на коалицията на кюрдските Сирийски демократични сили (СДС) обвини турските сили в нарушаване на примирието. Ситуацията се влошава от факта, че според съобщенията на кюрдските медии, по време на военните действия в град Рас ал Айн в североизточната част на Сирия, турските бойци са използвали забранени оръжия срещу цивилни, вероятно бял фосфор или напалм. Медиите и социалните мрежи демонстрират множество снимки на момче с тежки изгаряния по цялото тяло. Инцидентът е станал по време на турско въздушно нападение в сряда вечер, тоест дори преди обявеното в четвъртък примирие от САЩ и Турция. Но това примирие не се спазва и именно в района на Рас ал Айн се водят бойни действия. Властите на кюрдската автономия се опасяват, че използването на забранено оръжие може да се повтори. Международните организации се интересуват от това обстоятелство. Докладчикът на Европейския парламент за Турция Кати Пири смята, че протурските бойци използват бял фосфор. Подобно мнение споделя и британският експерт по химическо оръжие Хамиш де Бретън-Гордън. Според кюрдския телевизионен канал Rudaw можем да говорим за използването на снаряди, съдържащи фосфор и напалм. На 19 октомври турската агенция Anadolu публикува изявление на турското външно министерство, в което „опровергава съобщения от редица чуждестранни медии, че турската армия е използвала химическо оръжие по време на антитерористичната операция „Извор на мира“. Подобно опровержение беше публикувано от Anadolu Agency от името на т. нар. Министерство на отбраната при сирийското временно правителство, създадено със средства на Анкара и разположено в Турция. Според кюрдските медии ръководството на непризнатата автономия \"е създало специална медицинска комисия, която установява какви оръжия се използват от турските войски\". Говорителят на СДС Мустафа Бали се надява, че експерти от други страни ще се присъединят към тази проверка.", "date": "2019.10.21", "title": "Руска медия:Ситуацията в Сирия се влошава, турски военни атакуват кюрдите с бял фосфор"}
{"url": "https://faktor.bg/bg/articles/rusiya-prizova-stranite-ot-briks-da-eliminirat-dolara-pri-razplashtaniya-po-mezhdu-si", "text": "Русия призова страните от БРИКС да елиминират долара при разплащания по между си, пише руският вестник “Российская газета“. Действията на САЩ могат да доведат до катастрофални последици не само за Москва и Вашингтон, но и за целия свят - човечеството отново може да бъде на прага на неконтролирана надпревара с оръжия. Секретарят на Съвета за сигурност на Руската федерация Николай Патрушев каза това в Бразилия, където проведе разговори с колегите си от страните от БРИКС и взе участие в среща с бразилския президент Жаир Болсонаро, посочва \"Фокус\". Николай Патрушев призова колегите си от БРИКС да намерят адекватен отговор на използването на политиката на едностранните икономически санкции, когато не само една държава е включена в „черните списъци“, но и всички партньори, които се опитват да правят бизнес с нея. Според секретаря на Съвета за сигурност на Руската федерация при настоящите условия използването на американската валута е изпълнено със сериозни рискове. \"Изглежда ненормално, че САЩ, държащи се толкова агресивно и непредвидимо, продължават да остават притежатели на основната резервна валута\", каза Патрушев. Във връзка с това, ефективен отговор на санкциите, според него, следва да бъде по-нататъшното развитие на взаимните разплащания в национални валути, както и укрепване на потенциала за развитие на Банката на БРИКС. „Глобалната система на стратегическа стабилност, създадена от усърдната работа на нашите предшественици, е на прага на колапса поради непоследователната и често открито провокативна позиция на Запада“, каза Патрушев. Според него подобна конфронтационна политика заплашва да се превърне в нова неконтролирана надпревара във въоръжаването, включително в космоса.", "date": "2019.10.21", "title": "Русия призова страните от БРИКС да елиминират долара при разплащания по между си"}
{"url": "https://faktor.bg/bg/articles/sedmitsata-zapochva-sas-mnogo-slantse-i-visoki-temperaturi", "text": "Днес над България ще бъде слънчево. Преди обяд в източните райони все още ще има ниска облачност или мъгла. Ще духа слаб вятър от изток-североизток. Максималните температури, в повечето райони, ще бъдат между 22 и 27 градуса, сочи прогнозата на НИМХ. Преди обяд на много места по Черноморието ще има ниска облачност или мъгла, а след обяд ще бъде слънчево. Ще духа слаб източен вятър. Максималните температури ще са от 20 до 22 градуса. Температурата на морската вода ще е около 20 градуса. Вълнението на морето ще бъде 1-2 бала. дете есен Над планините ще бъде слънчево. Ще духа умерен североизточен вятър. Максималната температура на височина 1200 метра ще е около 19 градуса, на 2000 метра - около 12 градуса. Атмосферното налягане ще се задържи без промяна - малко по-високо от средното за октомври. есен. Във вторник, 22 октомври, и в сряда, 23 октомври, промяна на синоптичната обстановка не се очаква. Времето ще остане топло за сезона, в повечето райони - и слънчево, на места в низините в източната половина от страната след полунощ и в часовете преди обяд ще има ниска облачност или мъгла. В повечето райони ще бъде почти тихо. Преобладаващите максимални температури ще са между 21 и 26 градуса, а минималните ще бъдат между 6 и 11 градуса, по-високи по Черноморието, където ще духа предимно слаб североизточен вятър. И в планините ще остане слънчево, с температури, по-високи от нормалните за втората половина от октомври.", "date": "2019.10.21", "title": "Седмицата започва с много слънце и високи температури"}
{"url": "https://faktor.bg/bg/articles/farmatsevtichni-giganti-na-sad-zaradi-epidemiyata-s-opioidite", "text": "Водещи американски фармацевтични компании се изправят на подсъдимата скамейка по обвинения в подпалването на епидемията от използване на опиоиди, заради която стотици хиляди са зависими или вземат фатални свръхдози, пише БГНЕС. Десетки милиарди долари са поставени като залог, след като усилията в последната минута не успяха да постигнат споразумение между компаниите и щатите, окръзите, градовете и местните американски групи, които заведоха огромен брой граждански дела. Процесът може да бъде най-скъпият след съдебните спорове срещу тютюневите компании през 90-те години, които показаха, че цигарените компании цинично крият и експлоатират опасностите от тютюна за печалба. Ищците в първия федерален съдебен процес в кризата с опиоидната зависимост твърдят, че производителите и дистрибуторите са знаели опасностите от силно пристрастяващите болкоуспокояващи, които те продават през последните 15 години, игнорирайки предупредителните знаци, докато жънат милиарди печалби. Започващият процес в Кливланд, Охайо, включва 2300 ищци, които се изправят срещу гиганти от фармацевтичния свят, включително и дистрибутори на лекарства. Федералният окръжен съдия Дан Полстър в продължение на месеци оказваше натиск върху всички страни да постигне споразумение, за да се избегне дълъг съдебен процес.", "date": "2019.10.21", "title": "Фармацевтични гиганти на съд заради епидемията с опиоиди"}
{"url": "https://faktor.bg/bg/articles/naznachavat-v-severna-makedoniya-sluzheben-kabinet-na-3-yanuari-2020", "text": "На 3 януари 2020 г. в Северна Македония ще бъде назначено новото служебно правителство, чиято задача е да проведе планираните предсрочни парламентарни избори. Снощи на среща при президента Стево Пендаровски, ръководителите на най-големите политически партии в страната се договориха да бъдат проведени предсрочни избори на 12 април 2020 година, съобщи БГНЕС. Така от 3 януари страната ще има нов, служебен премиер от управляващата коалиция. Вече се спекулира с името на Оливър Спасовски, който, ако бъде предложен от коалицията между СДСМ и най-голямата албанска партия ДУИ като лидер на правителството да организира предсрочните избори. Новият министър на вътрешните работи вероятно ще бъде назначен по предложение на опозиционната ВМРО-ДПМНЕ след консултация с управляващата коалиция. Освен това опозицията ще трябва да определи нов служебен министър на труда и социалната политика. В състава на това временно правителство ще бъдат включени и допълнителни заместник-министри на вътрешните работи и труда и социалната политика, предложени от управляващата коалиция. Опозицията ще има допълнителни заместник-министри на финансите, земеделието и информационното общество.", "date": "2019.10.21", "title": "Назначават служебен кабинет в Северна Македония на 3 януари 2020"}
{"url": "https://faktor.bg/bg/articles/kitay-nikoya-sila-ne-mozhe-da-poprechi-na-povtornoto-obedinenie-s-tayvan", "text": "Решаването на \"тайванския въпрос\" е най-важният национален интерес на Китай и никоя сила не може да попречи на повторното обединение на страната, заяви китайският министър на националната отбрана Вей Фънхъ, цитиран от Ройтерс и БТА. Сепаратистките действия са обречени на провал, добави министър Вей на откриването на Форума \"Сяншан\" в Пекин, смятан от китайското ръководство за алтернатива на ежегодния Диалог \"Шангри-Ла\" в Сингапур, посветен на сигурността в Азиатско-Тихоокеанския регион. Напрежението между Китай и Тайван нарасна преди предстоящите през януари президентски избори на самоуправляващия се остров. Тайван е най-деликатният териториален конфликт на Китай. /АГ/", "date": "2019.10.21", "title": "Китай: Никоя сила не може да попречи на повторното обединение с Тайван"}
{"url": "https://faktor.bg/bg/articles/tramp-obmislya-ostavaneto-na-amerikanski-voenen-kontingen-v-iztochnata-chast-na-siriya", "text": "Дърржавният глава на САЩ Доналд Тръмп обмисля оставането на американски военен контингент от около 200 души в източната част на Сирия, съобщава вестник The New York Times, цитиран от \"Фокус\". Според източниците на изданието, най-вероятно в Сирия ще останат спецсили, които да участват в борбата срещу близкоизточната радикална групировка „Ислямска държава“ и да „блокират придвижването на руските сили и сирийските правителствени формирования“ към районите, в които има залежи на петрол. Изданието посочва, че американските военни вероятно ще помагат на кюрдите да поддържат контрола над тези райони. По информация на NYT американският контингент може да бъде разположен по границата между Сирия и Ирак. Във Вашингтон вече е обсъден този вариант, разкриват източниците на изданието. Припомня се обаче, че досега Тръмп многократно променяше плановете си за Сирия. На 9 октомври Турция стартира нова, трета по ред военна операция в Северна Сирия – „Извор на мира“, която започна с въздушни удари по позициите на кюрдските сили. Целта на операцията е да се създаде буферна зона, която трябва да се превърне в защитен пояс за турската граница. Според плана на Анкара така сирийските бежанци ще могат да се върнат в родината си. Дамаск осъди действията на Анкара, които станаха възможни след съгласуване на позициите на президента на Турция Реджеп Тайип Ердоган и американския държавен глава Доналд Тръмп. На 13 октомври американският министър на отбраната Марк Еспер обяви, че САЩ започват изтеглянето на около 1000 американски войски от Северна Сирия във връзка с турската офанзива. На 17 октомври САЩ и Турция постигнаха споразумение за прекратяване на военните действия за 120 часа, така че кюрдските части в коалицията на сирийските сили да напуснат граничната зона за сигурност, създадена от Анкара.", "date": "2019.10.21", "title": "Тръмп обмисля оставането на американски военен континген в източната част на Сирия"}
{"url": "https://faktor.bg/bg/articles/voenni-obezvrediha-boepripas-otkrit-v-sofiya", "text": "Военни от Сухопътните сили обезвредиха боеприпас, открит при изкопни дейности във вилната зона „Киноцентъра“ в столичния квартал \"Бояна\". В операцията по обезвреждането се включи специализиран екип от 78-и батальон за осигуряване – Горна Баня. При първоначалния оглед е установено, че това е 50 мм осколъчна мина с взривател, силно корозирала и без видима маркировка. Военнослужещите ще транспортират на безопасно място и да унищожат открития боеприпас.", "date": "2019.10.21", "title": "Военни обезвредиха боеприпас, открит в София"}
{"url": "https://faktor.bg/bg/articles/uvelichavat-pensiite-s-6-7-ot-parvi-yuli-dogodina", "text": "От първи юли догодина пенсиите да се увеличат със 6,7 на сто, това предвижда проектът на бюджета на Държавното обществено осигуряване (ДОО) за 2020-а година. Разходите за пенсии ще са със 729 милиона лева повече спрямо заделените за тази година. Таванът на пенсиите не се предвижда да нараства и остава 1 200 лева. Общите разходи за пенсии и обезщетения на НОИ са планирани на над 12,448 милиарда лева. Земеделските стопани и тютюнопроизводителите да се осигуряват минимум върху 610 лева, колкото ще бъде минималната заплата догодина, предвижда още проектобюджетът на ДОО за 2020-а. Сега тези категории се осигуряват върху минимум 400 лева.  Не са предвидени промени в режима за изплащане на болничните, съобщи БНР. Първите три дни остават за сметка на бизнеса, НОИ ще плаща от четвъртия ден, както и в момента.  Обезщетението на майките за гледане на дете през втората година остава 380 лева, не се променят и размерите на обезщетенията за безработица. Общият недостиг на средства в бюджета на НОИ е планиран на 4,134 милиарда лева, дупката ще се запълни от Държавния бюджет.", "date": "2019.10.21", "title": "Увеличават пенсиите с 6,7% от първи юли догодина"}
{"url": "https://faktor.bg/bg/articles/migranti-ot-siriya-iznasilili-maloletno-momiche-ot-sofiya", "text": "Двама мигранти от Афганистан са арестувани заради изнасилване на непълнолетно момиче в София. От МВР потвърдиха за случая, като уточниха, че извършителите са задържани, съобщи БНР.  Престъплението е било извършено миналата седмица, а насиленото момиче е от дом за деца без родителска грижа, пише \"Телеграф\". Двамата бежанци, които също са непълнолетни, пък са от общежитието в район \"Военна рампа\". Те нападнали момичето и го завлекли в изоставена сграда, намираща се близо до кръстовището между улиците \"Първа Българска армия\" и ул.\"Шлосер\". Там го заплашили с нож и започнали да се гаврят с него. След като го изнасилили, избягали. По случая има образувано досъдебно производство. Задържаните чужди граждани са кандидати за бежански статут и убежище. Вече са им повдигнати обвинения, а прокуратурата ги е задържала за 72 часа в ареста. От държавното обвинение са внесли искане за налагане на постоянна мярка за неотклонения в Софийския районен съд, който е наложил \"Надзор от инспектор от Детска педагогическа стая\".", "date": "2019.10.21", "title": "Мигранти от Афганистан изнасилили малолетно момиче от София"}
{"url": "https://faktor.bg/bg/articles/spetssadat-otlozhi-deloto-sreshtu-semeystvo-banevi", "text": "Специализираният наказателен съд отложи делото срещу Николай, Евгения и Мария Баневи. Причината е искане на защитата да им бъдат предоставени заверени от НАП оригинални копия и справки за дружествата \"Полимери\" и \"Партнърс Комерс\". Както и да им бъдат предоставени копия на доказателствени материали събрани по досъдебно производство отделено от настоящото дело, които са около 27 чувала. Баневи са с обвинения за участие в организирана престъпна група за данъчни престъпления, пране на пари и за незаконно притежание на оръжие. Съдът прие, че с оглед ненарушаване правото на защита на подсъдимите спецпрокуратурата трябва да предостави исканите материали в срок до следващото заседание. Както и да бъдат изискани от НАП съответните документи. Съдебният състав също така отказа да даде възможност на Николай Банев да даде интервю пред медиите, защото искането за това не било основателно. Следващата дата, на която се очаква делото да започне, е 20 ноември.", "date": "2019.10.21", "title": "Спецсъдът отложи делото срещу семейство Баневи, остави го в ареста"}
{"url": "https://faktor.bg/bg/articles/predizborni-aresti-razsledvat-kupuvane-na-glasove-v-s-orizare", "text": "Арести преди изборите. При специализирана полицейска акция са задържани и отведени за разпит хора от несебърското село Оризаре, съобщава Би Ти Ви. От дома на кмета на Несебър и от магазина на съпругата му са иззети голяма сума пари. Операцията започнала съвместно с Комисията за незаконно придобито имущество и е преминала в разследване на мрежа за купуване на гласове за изборите. През уикенда в село Оризаре са обискирани домовете на известните Наско и Гунди.", "date": "2019.10.21", "title": "Предизборни арести: Разследват схема за купуване на гласове в с.Оризаре"}
{"url": "https://faktor.bg/bg/articles/obshtestvo-zakon-i-red-arestuvaha-dvama-za-rasistkite-obidi-prekratili-macha-za-kupata-na-angliya", "text": "Двама мъже са арестувани по подозрение, че са осъществили съвместно нападение на расистка основа по време на квалификационния мач от турнира за Купата на Англия между Харинги Боро и Йеовил Таун, който се е състоял в Северен Лондон, информираха от полицията. Мъжете, които са на 23 и 26 години, са арестувани днес в Чард и в намиращия се в югозападното графство Съмърсет град Йеовил, като са разследвани за направени расистки коментари по време на мача, се казва още в полицията. Мачът беше спрян в 64-ата минута заради наличието на расистки коментари срещу футболисти на Харинги Боро, в това число и камерунският им вратар Валери Дъглас Пажета. По него са хвърлени предмети, а също така е плют от фенове на гостите от Йеовил, се казва в информации на британските медии. \"Няма абсолютно никакво място за расизъм във футбола. Мениджърът на клуба Том Луизу и и играчите на Боро решиха да напуснат терена в резултат на обидите, на които бяха подложени\", се казва в туитър профила на клуба от Северен Лондон. \"Мачът беше прекратен заради расистки обиди. \"Страхотен\" следобед, се казва в друг туитър-пост на клуба. Трябва да се каже, че 99.9 процента от феновете на Йеовил Таун са отвратени от случилото се, колкото и ние. Арестите идват по-малко от седмица след расисткия скандал, в който беше поставен националния отбор на Англия по време на европейската квалификация в София.", "date": "2019.10.21", "title": "Арестуваха двама за расистките обиди, прекратили мача за Купата на Англия"}
{"url": "https://faktor.bg/bg/articles/obshtestvo-zakon-i-red-proverka-za-izboren-turizam-v-kresna-600-novoregistrirani-za-godina", "text": "Около 600 души са се регистрирали в община Кресна за по-малко от година. Повечето от тях с настоящ или постоянен адрес в града. С оглед на принципа за уседналост преди избори, политически партии заподозряха в това изборен туризъм. Местната власт пък го обясни с изграждането на автомагистрала „Струма“, където работят много хора от други краища на страната. В района строителството обаче завърши преди годна, но отписване на временните жители в Кресна няма. Със съмнения, че става дума за изборен туризъм прокуратурата в Сандански е сезирана  от политическа партия в Кресна, която участва в изборната надпревара за местни органи на властта. В сигнала се твърди, че има фрапиращ брой хора, които са се регистрирали в общината с настоящ или постоянен адрес от края на миналата година до април месец 2019. Проверката прокуратурата възлага на полицията. В продължение на десетина дни са посещавани адреси в общинския център и няколко села, като са разпитвани и собствениците на жилищните имоти. Проверка е правена и в сградата на общинска администрация. Действията на полицията изпълняващият длъжността кмет Петър Петров коментира така: „Няма как да са регистрирани такива, освен дето си имат работа. Хора, които живеят на други места и имат работа в Кресна, са регистрирани… Мисля, че няма никакво основание да се мисли, че е свързано с изборите“, каза Петров. Според него предизборната обстановка е нормална, като „единственото нещо, което малко стресира, са проверките от жандармерията и полицията“. „С това полицейско присъствие – от една седмица с 4-5 автомобила да обикалят по адресите на жителите на общината, се създава излишно напрежение“, добави и.д. кметът. Основните заподозрени в изборен туризъм са в графата на тези, чийто постоянен адрес е извън общината, но настоящият им адрес е в Кресна. В края на 2018 година броят им е 700. Първите три месеца на 2019 има плавно нарастване, а през април-май стига до 1274. Общият брой на избирателите към 15 октомври тази година е 5 317, а малко над четири хиляди са гласоподавателите, коренни жители на общината. Феноменът на нарастващия интерес към живеене в малката община временният кмет П. Петров обясни така: „Не виждам какво лошо има в това, след като законът го позволява, всеки един гражданин, който дойде в общинската администрация и си подаде нужните документи по закон, да бъде регистриран... Може би им харесва тук, харесва им дадената община, територия и иска да гласуват за определен кандидат“. Той е категоричен, че злоупотреби няма, тъй като преди 4 месеца със заповед на областния управител на Благоевград междуведомствена комисия е извършила тематична проверка и  записаният в протокол резултат е, че нарушения  на закона няма. Впрочем втора такава проверка е разпоредена в края на миналата седмица, паралелно с тази, която е поискала прокуратурата. „В края на юни беше извършена проверка от дирекция ГРАО с присъствието на човек от областната управа, полиция и наши служители за извършените регистрации за постоянен адрес от май миналата година до 30 април тази година. В протокола от работата навсякъде пише, че няма допуснати грешки или законови нарушения при регистрацията. По преписката на прокуратурата искат справка от септември миналата година до края на април“, каза Петър Петров. Не е морално, но законът го позволява, коментира председателят на Общинската избирателна комисия в Кресна Росица Петличка, която каза, че засега проверките не създават проблем. „Няма постъпили при нас сигнали, жалби за регистрирани неправомерно, каза тя. Според нея съмненията за изборен туризъм се отразяват на нагласата на хората по някакъв начин. „Искат да изберат кмет на мястото, където всъщност не живеят. Просто законът го позволява“, добави тя. Междувременно от Районна прокуратура Сандански обявиха, че след полицейската проверка, по случая има образувана преписка, която е изпратена по компетентност на друга прокуратура, без да уточняват коя. Та тази, другата прокуратура, ще трябва да се произнесе дали има основания за умишленост на въпросното деяние, познато като изборен туризъм. Ако се окаже, че има, кога и как ще се актуализират избирателните списъци в Кресна  шест дни преди вота? И по-важното - ще се докаже ли кой накара над 600 човека толкова да харесат общината, че да се заселят в нея?", "date": "2019.10.21", "title": "Проверка за изборен туризъм в Кресна, 600 новорегистрирани за година"}
{"url": "https://faktor.bg/bg/articles/ikonomika-lagard-temperamentat-na-tramp-vredi-na-globalnata-ikonomicheska-stabilnost", "text": "Кристин Лагард, която трябва да поеме управлението на ЕЦБ от 1-ви ноември,  заяви в неделя, че непредсказуемостта на президента на САЩ Доналд Тръмп оказва влияние върху инвеститорите, които не желаят да поемат рискове, и следователно неговото поведение вреди на световната икономика, а излизането на Великобритания от ЕС ще доведе до понижаване на благосъстоянието. Говорейки за предаването \"60 минути\" на телевизия Си Би Ес (CBS) , тя изтъкна, че балансът на пазара \"не трябва да е обект на туитове тук или туитове там\", визирайки ежедневните писания на Тръмп в Туитър. Според доскорошния ръководител на Кристин Лагард, САЩ рискуват да намалят ролята си на глобален лидер и предупреди за тежки последици от търговската им война с Китай. \"Възпитана съм като гражданин на този свят. Рискът, който виждам, е, че Съединените щати са изложени на риск от загуба на лидерството. И това би било просто ужасно развитие\", отбеляза г-жа Лагард. Тя също така предупреди президента Тръмп да не натиска Федералния резерв за по-ниски лихви, защото това може да стимулира инфлацията. \"Когато равнището на безработица е 3,7%, не трябва да желаете да ускорявате икономика твърде много, като понижавате лихвите“, каза Лагард и допълни: \"Защото рискът, който поемате, е, че тогава цените започват да се покачват. Трябва да сте много внимателни. Знаете ли, провеждането на парична и лихвена политика от страна на централните банки е като да се движите със самолет“. Кристин Лагард посочи, че тя би казала на Доналд Тръмп: \"Стабилността на пазара не трябва да е обект на туитове тук или туитове там. Това изисква внимание, мислене, спокойствие и обмисляне, както и рационални решения.\" От Белият дом не отговориха веднага на искане за коментар на думите на г-жа Лагард. Според новопостъпващият шеф на ЕЦБ САЩ са били сила за добро, утвърждаваща принципите на върховенство на закона, демокрацията, свободните пазари и уважение към отделния човек. Тя също така призова политиците да работят за прекратяване на търговската война между САЩ и Китай, която според нея сериозно се отразява на световната икономика, което означава по-малко инвестиции, по-малко работни места, повече безработица, намален растеж. Финансовите министри централните банкери, които се събраха през миналата седмица във Вашингтон за есенната годишна среща на МВФ и на Световната банка също заявиха, че най-големият риск за световната икономика е свързан с несигурността в сферата на търговията и на търговските отношения. От МВФ пък отбелязаха, че глобалният икономическият растеж се е свил през тази година до най-бавното темпо от последната световна рецесия през 2008-2009 година. В интервюто си за CBS Лагард се оплака както от американското, така и британското оттегляне от международните връзки, заявявайки, че опитът на Великобритания да напусне Европейския съюз в частното е предизвикал у нея \"голяма тъга\". Излизането на Великобритания от ЕС ще доведе до понижаване на благосъстоянието, макар и малко, посочи тя и предупреди, че Брекзит ще се отрази \"както на Великобритания, така и на страни като Ирландия, Германия и Холандия\". \"Международната търговия, връзките, движението на хората и движението на капитали извадиха от бедността стотици милиони. Сега някои хора в развитите икономики могат да кажат: \"Бошлаф. Какво ме интересува\", отбеляза тя и добави: \"Какво може да направи изграждането на стени за пандемията? Какво могат да направят стените за тероризма? Какво могат да направят стените за изменението на климата и унищожаването на околната среда? Това изграждане на стени не е отговорът на глобалните въпроси, които са взаимно свързани, независимо дали ни харесва или не\".", "date": "2019.10.21", "title": "Лагард: Темпераментът на Тръмп вреди на глобалната икономическа стабилност"}
{"url": "https://faktor.bg/bg/articles/dzhon-lyo-kare-brekzit-idiotshtina-boris-dzhonsan-zastrashava-samoto-sashtestvuvane-na-obedinenoto-kralstvo", "text": "На 88-годишна възраст знаменитият писател на шпионски романи Джон льо Каре (псевдоним на англичанина Дейвид Корнуел), свидетел на построяването и разрушаването на Берлинската стена, смята, че Брекзит и сегашното правителство на Борис Джонсън застрашават самото съществуване на Обединеното кралство.   В интервю за \"Ел Паис\" по повод излизането на испански на новата си книга \"Един свестен човек\" писателят дори разкри, че в събота е участвал в лондонската демонстрация срещу Брекзит, който счита за \"нещо немислимо\". \"Без никакво съмнение това е най-голямата идиотщина и най-голямата катастрофа, която Обединеното кралство е извършило от инвазията в Суец (през 1956 г.) насам\", изригва Джон льо Каре. \"За мен това е една катастрофа, която сами си причиняваме и за която не можем да обвиним никого - нито ирландците, нито европейците.   Ние сме нация, която винаги е била интегрирана в сърцето на Европа. Може да сме имали конфликти, но сме европейци. Това е лудо, страшно и опасно - не ми харесва политически, нито вярвам в него икономически и не го разбирам. Не разбирам как стигнахме до положението да имаме правителство от анимационни герои, от второстепенни хора\", заявява писателят, който добавя, че днес е много трудно да си британец и европеец.   \"Демонизирането на Европа (ЕС) от тази ужасна британска преса изглежда непоправимо, но е добре да помним, че 80% от британските медии са в ръцете на олигарси, които живеят в данъчни убежища\", добавя Джон льо Каре.   Той признава, че не знае кой най-много ще спечели от Брекзит и излизането на Великобритания от ЕС. \"Ако живееш в данъчен рай и можеш да залагаш срещу британския паунд, ако въртиш финансови фондове и знаеш накъде духа вятъра, можеш да направиш много пари. Това ли накара тези медийни олигарси да заложат на Брекзит?   Трябва да отчитаме също, че в политиката играят хора от втора ръка, като се започне с (Борис) Джонсън - едно дете, което се прави на премиер. Струва ми се много важно европейците да разберат това - тези не са титулярният ни състав, това е третият ни отбор\", отсича писателят.   Той вижда в това реален риск от разпадането на Обединеното кралство. \"На Северна Ирландия все едно казваме да си гледат работата, което повече от всякога възможността от обединението й с Ирландия, а в Шотландия може да се възползват от сегашната ситуация - мисля, че е възможно Обединеното кралство да се демонтира", "date": "2019.10.21", "title": "Джон льо Каре: Брекзит е най-голямата идиотщина, Борис Джонсън застрашава съществуването на Обединеното кралство"}
{"url": "https://faktor.bg/bg/articles/ikonomika-potrebiteli-mogat-da-se-prisaedinyavat-direktno-kam-elektroprenosnata-mrezha", "text": "Предприятие, което е свързано с електрическата мрежа със средно напрежение, не трябва задължително да се счита за клиент на местното електроразпределително дружество (ЕРП), а може да се договаря и да плаща за пренос на ток на оператора на електропреносната мрежа. Това най-общо постанови Съдът на Европейския съюз (СЕС) по запитване от Административен съд София-град (пълния текст на решението на съда в Люксембург виж тук). То е във връзка с продължаващия от няколко години спор между концесионера на пристанището в Бургас – БМФ, и местното ЕРП – „Електроразпределение Юг“ (ЕР Юг), което настоява, че БМФ трябва да плаща на него за пренос на ток, въпреки че операторът на порта е сключил договор директно с Електроенергийния системен оператор (ЕСО). Представяме казуса накратко така, както е разказан в решението на съда в Люксембург. ЕР Юг държи лицензията за разпределение на електроенергия в Югоизточна България, където се намират пристанищните терминали „Бургас Запад“ и „Бургас Изток 2“, които стопанисва БМФ. Обектите на концесионера на „Бургас Изток 2“ са свързани с елмрежата чрез електропроводна линия със средно напрежение (20 kV), наречена „Ново пристанище“. Тя е присъединена към уредбата за средно напрежение  на подстанцията за трансформиране на електроенергия „Рибари“. Електропроводната линия е държавна собственост и е предоставена на БМФ като актив, който е необходим за работата на пристанищните терминали. Самата подстанция „Рибари“ е собственост Електроенергийния системен оператор. Тъй като токът, който пренася ЕСО е с високо напрежение, има два трансформатора, които го преобразуват в средно, а средствата за търговско измерване на еленергия са монтирани след тях. През 2013 г. ЕР Юг и БМФ сключват договор за пренос на ток на пристанище Бургас. През 2016 г. БМФ го прекратява, защото счита, че е присъединено пряко към електропреносната мрежа и затова сключва договор директно с Електроенергийния системен оператор. ЕР Юг не притежава нито едно съоръжение за преноса на ток, тъй като това се извършва през електропровод, държавна собственост, който се свързва директно с подстанция, част от електропреносната мрежа. ЕСО съответно монтира собствени уреди за измерване на електрическата енергия. Ер Юг обаче приема, че обектите на БМФ все още са присъединени към разпределителната мрежа и продължава да начислява на дружеството такси за достъп и пренос на ток.  Случаят стига до Комисията за енергийно и водно регулиране (КЕВР), която се произнася в полза на БМФ и постановява, че след изтичането на предизвестието за прекратяване на договора с ЕР Юг, ЕРП-то  няма право да му начислява такси. Недоволни, от ЕР Юг обжалват решението на КЕВР пред Административен съд София-град. От ЕРП-то твърдят най-общо, че електропреносната мрежа (тази на ЕСО) е само със свръхвисоко и високо напрежение, а електроразпределителната мрежа (тази на ЕРП-тата) е за високо, средно и ниско напрежение. Това според ЕР Юг означава, че преносът на ток със средно напрежение е дейност по разпределение на електроенергия – нещо, за което то има изключителна лицензия в региона. От БМФ изтъкват, че в българския Закон за енергетиката няма забрана за пряко присъединяване на клиент към преносната мрежа. И подчертават, че са пряко свързани с електропреносната, а не с електроразпределителната мрежа чрез подстанция „Рибари“, която е собственост на ЕСО, а не на ЕР Юг. АССГ решава, че преди да се произнесе по законосъбразността на решението на КЕРВ, трябва да се допита до съда в Люксембург, тъй като се нуждае от разяснения по тълкуването на Директива 2009/72/ЕО на Европейския парламент и на Съвета от 13 юли 2009 г. относно общите правила за вътрешния пазар на електроенергия. Административният съд поставя три въпроса, като най-общо иска да разбере дали единственият критерий за разграничение между електроразпределителна и електропреносна мрежа е нивото на напрежение и дали държавите могат да въвеждат като допълнителен такъв собствеността върху активите. Освен това АССГ пита съда в Люксембург дали ако нивото на напрежение е единственият критерий, това означава, че потребителят на ток, винаги трябва да се третира като клиент на ЕРП-то. БМФ е представлявано пред съда в Люксембург от адвокатите Миглена Пеневa, Цветелина Димитрова и Мария Дерелиева от „Георгиев, Тодоров и ко“. А ЕР Юг от адвокатите Христо Нихризов, Пенчо Станчев, Александър Тодоров, Богдан Петров, Методи Байкушев и проф. Георги Димитров от „Димитров, Петров и ко“. В решението си СЕС отговаря:  „Директива 2009/72, и по-специално член 2, точки 3-6 и член 32, параграф 1, трябва да се тълкува в смисъл, че потребител, присъединен към електрическата мрежа на ниво средно напрежение, не трябва непременно да се счита за клиент на оператора на електроразпределителната мрежа, притежател на изключителна лицензия за разпределение на електроенергия на съответната територия, независимо от договорните отношения между този потребител и оператора на електропреносната мрежа, като този потребител може да се счита за клиент на електропреносната мрежа, когато е свързан към уредба за средно напрежение, която е част – като запитващата юрисдикция следва да провери това обстоятелство – от електрическа подстанция, чиято дейност по трансформирането на електрическото напрежение, за да се позволи преминаването от високо към средно напрежение, попада в обхвата на дейността на тази мрежа“. Освен това Съдът на ЕС посочва, че директивата допуска национална правна уредба като българската, която предвижда, че трансформирането на напрежението на електроенергията, за да се позволи преминаването от високо към средно напрежение, попада в обхвата на дейността на електропреносна мрежа. По-нататък Съдът на ЕС приема, че директивата не допуска такава правна уредба, която въвежда правото на собственост върху мрежовите активи като задължителен кумулативно изискуем критерий наред с нивото на напрежението за разграничение на електропреносна и електроразпределителна мрежа. Това обаче според Съда на ЕС не отменя изискването на директивата, съгласно което независимият оператор на преносна мрежа трябва да е неин собственик. Това не засяга и правото на държавите членки да налагат на оператора на разпределителна мрежа задължението да е собственик на разпределителната мрежа, доколкото това не води до заобикаляне на задължението тя да е в съответствие с правилата, които съгласно директивата са приложими към нея.", "date": "2019.10.21", "title": "Потребители могат да се присъединяват директно към електропреносната мрежа"}
{"url": "https://faktor.bg/bg/articles/grisho-zagubi-dve-pozitsii-v-rang-listata-startira-noviya-sezon-kato-29-i", "text": "Григор Димитров загуби две позиции в световната ранглиста и ще стартира новата седмица като 29-а ракета в света. Най-добрият ни тенисист тази седмица ще стартира участието си в турнира във Виена и ще опита да запише победа №300 в турнира, пише БГНЕС.  Първи негов съперник ще бъде квалификант, а във втори кръг може да се изправи срещу Матео Беретини или Кайл Едмънд. В Топ 10 тази седмица настъпва само една промяна – Кей Нишикори измества Карен Хачанов от осмото място. Новак Джокович остава лидер, а десетката допълват Рафаел Надал, Роджър Федерер, Данийл Медведев, Доминик Тийм, Александър Зверев, Стефанос Циципас, Кей Нишикори, Карен Хачанов и Роберто Баутиста Агут. При жените в Топ 3 няма размествания и Ашли Барти остава на първо място, следвана от Каролина Плишкова и Наоми Осака. Изабелла Шиникова вече е първа ракета на България при дамите. Тя е 163-а, а Виктория Томова е на една позиция зад нея.", "date": "2019.10.21", "title": "Гришо загуби две позиции в ранглистата, стартира участието си във Виена като 29-и"}
{"url": "https://faktor.bg/bg/articles/izbraha-noviya-selektsioner-na-natsionalite-po-futbol", "text": "Георги Дерменджиев ще е новият селекционер на националния футболен тим на България. Това разкри вицепрезидентът на БФС Йордан Лечков пред Би Ти Ви. Дерменджиев ще замени на поста Красимир Балъков, който в петък подаде своята оставка заради слабите резултати и сътресенията в родния футбол. Те доведоха и до напускане на президента Борислав Михайлов. В момента текат финални преговори между БФС и Дерменджиев, като официалното му назначение ще бъде обявено скоро. Самият той призна пред GONG, че е приел предложението. Той е трикратен шампион на България с \"Лудогорец\", като на два пъти изведе разградчани до групите на Шампионска лига. За последно Дерменджиев бе начело на \"Левски\" в началото на календарната година, но бе уволнен след слабите резултати и неубедителната игра. Той ще дебютира начело на националния тим в контролата срещу Хаити на 13 или 14 ноември, а на 17-и България се изправя срещу Чехия в последния си мач от квалификационната група за Евро 2020. Родният тим няма шанс да се класира чрез квалификационната група, но по всяка вероятност ще получи втори шанс чрез плейофите за Лигата на нациите, които са в края на март. Според класиранията към този момент, България ще трябва да се изправи срещу Шотландия в Глазгоу, а победителят от този мач ще срещне някой измежду Сърбия и Норвегия за място на Евро 2020. Разбира се, до края на квалификациите има още два кръга, което може да промени класирането в някои от групите. Съответно - и плейофните двойки.", "date": "2019.10.21", "title": "Избраха новия селекционер на националите по футбол"}
{"url": "https://faktor.bg/bg/articles/nov-skandal-v-bfs-ventsi-stefanov-skochi-sreshtu-lechkov", "text": "Членът на Изпълнителния комитет на Българския футболен съюз Венцеслав Стефанов изрази учудването си пред Sportal.bg защо всички медии са обявили Георги Дерменджиев за национален селекционер. Босът на Славия уточни, че решението трябва да бъде взето утре следобед на извънредно заседание в Бояна, като финалната дума е на президента на централата Михаил Касабов. Стефанов беше категоричен, че Йордан Лечков не може еднолично да вземе решението за старши треньора. \"Чудя се защо всички сайтове обявиха Дерменджиев за селекционер на националния отбор! Откъде-накъде? Лечков няма как еднолично да вземе такова решение. Утре има Изпълком, на който трябва да се реши. Аз като член на Изпълкома съм твърдо против Гошо Дерменджиев да води националния тим. Още поне трима-четирима мои колеги са против. Как така Лечков го обяви, а Дерменджиев го потвърди?! Какво постигна Дерменджиев извън Лудогорец, където имаше футболисти за милиони и разликата с другите отбори е много голяма. Магаре да вържеш там, и то ще стане шампион. След Лудогорец какво постигна Дерменджиев, а? В Казахстан бързо-бързо приключи, там не дават пари за нищо. За нищо дават... да не казвам какво. А в Левски колко време се задържа? И ние такъв провалил се треньор, го слагаме начело на България. Има други кандидати! Вземете например Ясен Петров, той постигна добри неща в Китай. Николай Киров спечели Купата на България с Ботев (Пловдив), и точно биха на финала Лудогорец на Дерменджиев. Откъде-накъде ще е Дерменджиев?! Футболистите ще заспят, докато той им говори на разбора. Не е сериозно това. Да беше останал Балъков по-добре. Стига сте вдигали скелети разни! Херо, Меро, Неро, трябват нови имена. Такива, които да поставят началото на нещо ново. Мъри Стоилов не е бяла питка и никога няма да дойде за 3-4 мача начело на националния отбор. Стойчо Младенов стига са го споменавали. Той вече беше начело на България и отнесохме 6-7 гола от Чехия. Лечков като какъв го обявява?! Аз бях на Изпълкома в петък, не съм чул да му дават правомощия той лично да назначи следващия селекционер. Ако е казал така пред медиите, това не е истина. Той трябваше да търси, но не и да определя кой да е. Той отговаря толкова по този въпрос, отговаря за подземен склад за сламени шапки. Изпълкомът решава, а Михаил Касабов е президент и има последната дума. Боби Михайлов винаги се допитваше до нас, никога не е избирал селекционера еднолично.", "date": "2019.10.21", "title": "Нов скандал в БФС: Венци Стефанов скочи срещу Лечков"}
{"url": "https://faktor.bg/bg/articles/sport-za-rasizam-uefa-nakaza-sarbiya-za-edin-mach", "text": "УЕФА наказа Сърбия да играе следващия си домакински мач без публика заради расистки прояви на феновете по време на европейската квалификация срещу Португалия (2:4) на 7 септември. Двубоят на Сърбия срещу Люксембург на 14 ноември ще се играе при закрити врата, а към санкцията има и глоба от 33 500 евро, както и един мач условно, който ще влезе в сила при повторно провинение в следващата една година. На следващото заседание на Дисциплинарната комисия на УЕФА се очаква да бъде обявено наказанието за БФС за расистките прояви на български фенове по време на мача с Англия миналата седмица.", "date": "2019.10.21", "title": "За расизъм: УЕФА наказа Сърбия за един мач"}
{"url": "https://faktor.bg/bg/articles/ikonomika-mf-balgarskata-ikonomika-shte-otbelezhi-rastezh-ot-3-4", "text": "Българската икономика ще отбележи растеж от 3,4 на сто тази година, сочи есенната прогноза на Министерството на финансите.  Догодина ще има леко забавяне до 3,3%.  Инфлацията ще се ускори до 2,8% тази година, но през следващите три ще се забави с части от процента.  Безработицата ще продължи да спада, но с по-бавни темпове.", "date": "2019.10.21", "title": "МФ: Българската икономика ще отбележи растеж от 3,4%"}
{"url": "https://faktor.bg/bg/articles/obshtestvo-zakon-i-red-spetssadat-gleda-deloto-za-tsarskite-konyushni", "text": "На 22 октомври в Специализирания наказателен съд ще се проведе заседание по делото за „Царските конюшни”, съобщи Нова телевизия. Процесът е срещу областния управител на Софийска област Веселин Пенев и лицензирания оценител на държавните имоти Юлия Цекова. Веселин Пенев отговаря за две престъпления. Първото е за умишлена безстопанственост – за това, че като длъжностно лице, в условията на продължавано престъпления (с две деяния) не положил достатъчно грижи за ръководенето, управлението, стопанисването и запазването на повереното му имущество. А именно, за бюджетни средства на Софийска област и на Българската държава в размер на общо 118 439,20 лева, както и за държавен имот, в резултат на което са настъпили значителни вреди. Второто обвинение на Пенев е за това, че като длъжностно лице съзнателно сключил три неизгодни сделки от името и за сметка на Българската държава. Чрез транслация на притежаваната от държавата част от собствеността на Царските конюшни в полза на „Евротрансбилд“ ЕООД, а не чрез обособяване на реален дял със статут на частна държавна собственост, продал държавната част от недвижимите имоти по занижени цени – за сумата от общо 658 870 лв. без ДДС, при обща пазарна стойност към същата дата в размер на 10 989 000. От действията му са произлезли вреди за Българската държава в размер на 10 330 130 лв. Юлия Цекова е обвинена за това, че в качеството си на лицензиран оценител, дала неверни оценки и заключения за определяне пазарната стойност на три недвижими имота в центъра на София – частна държавна собственост, възложени й от областния управител на област София. От това произтекла щета за Българската държава в размер на 10 330 130 лв.", "date": "2019.10.21", "title": "Спецсъдът гледа делото за \"Царските конюшни\""}
{"url": "https://faktor.bg/bg/articles/atakuvaha-nap-plovdiv-s-fishing-imeyli", "text": "Национална агенция по приходите /НАП/ е подложена на нова атака. След хакерския пробив в системата на данъчните през юли, при който изтекоха лични данни на милиони български граждани и фирми, приходната агенция отново е на мушка, и то пловдивското поделение,  но с фишинг имейли.  Електронните пощи на стотици граждани от цялата страна се заливат с писма от името на Веселина Иванова Букова, която се представя за главен инспектор по приходите в сектор \"Ревизии\" - ИРМ Пловдив“. Мнимата данъчна приканва в 14-дневен срок , получателят на писмото да се яви в изнесената приемна на приходната агенция в Асеновград, на ул. „Васил Кънчев“ 86 при Момчил Димитров Тодоров - главен инспектор по приходите, за връчване на заповед за ревизия, предаде \"Марица\". В писмото пише още, че който не се яви в посочения срок, на основание чл.32, ал.6 от ДОПК, съответните документи ще бъдат приложени към преписката и ще се считат за редовно връчени. Подчертано е, че задължително  трябва да се носи документ за самоличност и следните документи, които могат да се изтеглят при посочен линк. Пресаташето на ТД на НАП Пловдив Елена Манолова обясни, че нямат служители с имена Веселина Букова и Момчил Тодоров. В момента техни IT специалисти проучват случая. Става въпрос за имейл с невярно съдържание. От НАП предупреждават, че това представлява класическа форма на фишинг атака, чрез която се цели опит за кражба на лична информация в интернет - потребителски имена за достъп, пароли, банкови сметки и т. н.", "date": "2019.10.21", "title": "Атакуваха НАП-Пловдив с фишинг имейли"}
{"url": "https://faktor.bg/bg/articles/chetirima-padnaha-ot-pokriv-trima-sa-postradali", "text": "Четирима мъже паднаха от покрив в чепеларското село Орехово. Трима от тях са пострадали, като по първоначална информация двама са със сериозни травми, съобщи bTV. За инцидента, който станал днес след обяд, потвърдиха и от полицията. Четиримата работници извършвали ремонт на двуетажна къща, собственост на чужд гражданин. Пострадалите са били наети на частни начала за ремонта, като повечето от тях са жители на Чепеларе, на възраст между 50 и 60 години. Инцидентът е станал, докато мъжете ковали челна дъска. Пострадалите са транспортирани в лечебно заведение. Полицията извършва оглед, образувано е досъдебно производство.", "date": "2019.10.21", "title": "Четирима паднаха от покрив, трима са пострадали"}
