{"url": "https://www.faktor.bg/bg/articles/haralan", "text": "\"Страхът на хората беше употребен. Говорим за глупостта на някои хора, които не могат да различат поръчково убийство от действията на психопат. Станахме свидетели на безскрупулна манипулация с чувствителността на хората\". Така социалният антрополог Харалан Александров коментира убийството на Виктория Маринова пред БНТ.  \"Манипулатори подведоха медиите и света по случая с убийството на Виктория Маринова и показаха, че са непочтени хора. Бойко Борисов направи много добър ход на смирение, след което с право смъмри медиите. Той успя да стабилизира властта\", каза още Александров. Според него живеем в сектантската култура на социалните мрежи, където не се вярва на ДНК експертизите, а на това, кой какво е написал. По думите му, все още преобладава провинциалната култура и се вярва само когато информацията ни се потвърди отвън.  \"Да откажеш да приемеш фактите е тежък регрес, тоталитарно състояние на ума. Всеки чрез своя профил във Фейсбук си има министерство на истината. Тепърва трябва да си даваме сметка за нейните поражения. Борисов добре го направи като каза, че медиите са власт. Тази власт на публичността е най-безнаказаната и безотчетна. Започва да става най-опасната. Превръщаме се в жертви, защото живеем в изолирани балони. За това и сблъсъкът с реалността е толкова тежък. Вижте профила на това момче - един симпатяга. Но когато живееш в реалния свят - фалираш и катастрофираш по най-опасния начин\", каза още Александров.  \"Катастрофичните фантазии, на които се отдаваме, нямат нищо  общо с реалността.  Не трябва да бъркаме ромските въпроси  с проблема на гетото. Ако събереш сили и излезеш от гетото, ставаш мургав българин. На тези хора много им се радваме. Много трудно е да се напусне гетото. Трябва специална политика. Това ще отнеме време. Много трудно е да избереш да си социален работник. Истинската и почтена работа е там, вътре на територията на гетата. Има страшно много таланти в тези общности\", допълни социалният антрополог.", "date": "2018.10.12", "title": "Харалан Александров: Манипулаторите, подвели света с убийството на Виктория, доказаха колко непочтени хора са!"}
{"url": "https://www.faktor.bg/bg/articles/novini/svyat/osse-privetstva-napredaka-postignat-v-razsledvaneto-na-ubiystvoto-na-viktoriya-marinova", "text": "Представителят за свободата на медиите в Организацията за сигурност и сътрудничество в Европа (ОССЕ) Арлем Дезир приветства днес напредъка, постигнат в разследването на убийството на българската журналистка Виктория Маринова. Миналата седмица той обяви чрез  прессъобщение, че е шокиран от убийството на разследващ журналист и призова за цялостно и стриктно разследване. \"Приветствам важни стъпки в разследването на убийството на Виктория Маринова, арестуването на заподозрян в Германия на 9 октомври и днешното немско съдебно решение да го екстрадира в България\", пише в съобщение на Дезир, разпространено от прецентъра на ОССЕ. \"Похвални са бързото действие на полицията и съдебната власт и международното сътрудничество, довело до този арест. От съществено значение е текущото разследване да установи всички обстоятелства на това ужасно престъпление \", каза Дезир.", "date": "2018.10.12", "title": "ОССЕ приветства напредъка по разследването за убийството на журналистката Виктория Маринова"}
{"url": "https://www.faktor.bg/bg/articles/novini/svyat/donald-tramp-podgotvya-smyanata-na-glavniya-prokuror-na-sasht-dzhef-seshan", "text": "Президентът на САЩ Доналд Тръмп разглежда няколко кандидати, които да заменят главния прокурор на страната Джеф Сешънс, пише американското електронно издание The Washington Times. Според информация на „Wall Street Journal“ Тръмп обмисля пет души, един от които да служи като най-висшия правоприлагащ орган на страната. Петимата, за които става на въпрос, са министърът на здравеопазването и човешките услуги Алекс Азар, заместник-държавният секретар Джон Съливан, главният съветник към министерството на транспорта Стивън Брадбъри, пенсионираният съдия Джанис Роджърс Браун и бившият главен прокурор Бил Бар, цитира \"Фокус\". Източници от Белия дом са разкрили пред „Wall Street Journal“, че няма непосредствени планове за премахването на Сешънс и въпреки честите атаки на американския президент срещу главния прокурор, Тръмп рядко говори за него заместник. Информацията идва само ден, след като друг американски вестник, „The Washington Post“, съобщи, че Тръмп е разговарял с Матю Уитакър, шефът на екипа на Сешънс, за това да поеме поста на главен прокурор. Отношенията между Тръмп и Сешънс станах особено обтегнати през последните месеци, след като президентът продължава да критикува главния прокурор, за това че се е отказал да участва в разследването за руска намеса в изборите на САЩ, оставяйки го на специално избрания прокурор Робърт Мюлер.", "date": "2018.10.12", "title": "Доналд Тръмп подготвя смяната на главния прокурор на САЩ Джеф Сешън"}
{"url": "https://www.faktor.bg/bg/articles/izbraha-balgariya-za-chlen-po-pravata-na-choveka", "text": "\"Днес в Ню Йорк България бе избрана за член на Съвета по правата на човека за 2019-2021! 180 страни-членки на ООН ни подкрепиха. Това е признание за последователната ни политика за защита на човешките права и изграждането на глобално толерантно общество\". Това обяви във Фейсбука си премиерът Бойко Борисов.  За първи път страната ни издига кандидатурата си за този орган. Избирането на страната ни за член на СПЧ е признание за активната й политика в сферата на правата на човека на национално и световно ниво. България е поела ангажимент да подпомага независимостта на структурите на ООН по правата на човека, както и да работи за защитата на правата на детето, равенството на жените и мъжете, правата на хората с увреждания, създаването на толерантни общества и др., отчитайки ангажиментите по изпълнение на Целите за устойчиво развитие 2030.", "date": "2018.10.12", "title": "Бойко Борисов: 180 държави одобриха България за член на Съвета по правата на човека"}
{"url": "https://www.faktor.bg/bg/articles/novini/balgariya/valentin-radev-opravdavam-borisov-koyto-udari-po-masata-mvr-se-spravi-sas-sluchaya-v-ruse", "text": "\"Доверието в институциите е важно, но го създават служителите в тези институции. За първи път от 7 години насам са назначавани толкова много полицаи. Говорил съм с всички министри на вътрешните работи от ЕС по време на председателството. Оправдавам премиера, че удари по масата. Това заяви пред БНТ бившият вътрешен министър Валентин Радев и допълни, че не е могъл да бъде толкова решителен.  Той даде пример с пазенето на границите, като заяви, че никой от европейските им колеги не е вярвал, че наистина пазим границата, докато не са дошли да се убедят на място. \"Може би това трябва да направим и с битовата престъпност\", каза Валентин Радев. Той допълни, че на обществото не са ясни всички факти около убийството на Виктория в Русе. \"Ето например аз знам нещо, което не мога да ви го кажа, защото тече разследване\", каза той. \"МВР се справи. Ясно е кой е извършителят\", каза бившият министър.", "date": "2018.10.12", "title": "Валентин Радев: Оправдавам Борисов, който удари по масата, МВР се справи със случая в Русе!"}
{"url": "https://www.faktor.bg/bg/articles/novini/balgariya/boyko-vasilev-kam-dragomir-stoynev-shtom-sravnyavate-bsp-s-leybaristite-veche-stava-strashno-za-levitsata", "text": "\"БСП е жив организъм и винаги има дебати. Виждате какво става с лейбъристите в Англия\". Така Драгомир Стойнев коментира подписката срещу Корнелия Нинова пред БНТ. Водещият Бойко Василев се пошегува, че ако натам са тръгнали социалистите, е станало страшно за левицата. \"Щях да се убедя в искреността на подписалите се, ако бяха направили същото с бившия главен редактор на в. \"Дума\" Ивелин Николов или с Юрий Борисов, които бяха сменени. Всичко това, което се случва, е реклама за в. \"Дума\", констатира Стойнев.  \"Бедността, здравеопазването и липсата на перспектива са основните проблеми на българските граждани. Министър Ананиев ни подхърля една оферта на застрахователен модел на здравеопазването. Уревевявам ви, че това не се приема от никой\", каза още Стойнев. \"Здравето за нас не е стока. Българският пациент доплаща 45% на здравната услуга, има нещо сбъркано в това\", допълни Стойнев.", "date": "2018.10.12", "title": "Бойко Василев към Драгомир Стойнев: Щом сравнявате БСП с лейбъристите, вече става страшно за левицата"}
{"url": "https://www.faktor.bg/bg/articles/pirinski-shto-za-misli-ima-korneliya-ninova", "text": "\"Националният съвет на БСП е органът, който трябва да взима политическите решения. Това напоследък въобще не се спазва.  Да вземем случая с в. \"Дума\". Ако ива безпокойство за вестника нормалното, уставното е ИБ да подготви един доклад да каже какво е свършено и да представи своите заключения и предложения за промени. Как ви се струва да се реши от днес за утре, че не става досегашният главен редактор, слагаме друг. Що за практика е това\", попита евродепутатът от БСП Георги Пирински в \"Още от деня\" на БНТ. \"Отказвам да разсъждавам върху тези квалификации\", заяви той за думите на лидера на партията Корнелия Нинова по повод декларацията на 50 знакови червени лица за ставащото в партийния вестник . \"В документа, който депозирахме пред ръководството на партията, става дума за позиция. Хората, които сме подписали този документ, нямаме за цел да атакуваме лидера на партията Корнелия Нинова. Говорим за една груба намеса във в-к \"Дума\". Вестник \"Дума\" е много важна част от партията и не може така да се подменя главният редактор. Говори се, че изданието не било опозиционно, но съмненията са съвсем други. Това е недопустимо. Зад документа стоим с имената си и е несериозно да се говори за такива неща. Националният съвет не говори по същество и мълчи\", категоричен беше Пирински.\", каза още той. Пирински не скри, че е потресен от думите на Нинова по този повод, че управляващите финансират вътрешно партийната опозиция с 43-те милиона платени на пловдивския червен лидер Георги Гергов.     \"Това на вас как ви звучи. Що за мислене може да породи подобна хипотеза\", коментира той. \"Не мога да коментирам мотивите на вота на недоверие. Не участвам в тяхното изготвяне. Според мен парламентарната трибуна може да се използва, за да разгласяваме своите идеи и \"Визия за България\". Да, БСП в момента е опозиция, която стресна управляващите, но за съжаление не можем да се превърнем а убедителна алтернатива на сегашното управление. Това е притеснителното. Позицията на партията за Истанбулската конвенция буди силни съмнения и недоумение сред нашите европейски партньори. Темата за Истанбулската конвенция не беше обсъдена в Националния съвет. Тезите за конвенцията първоначално бяха изказани еднолично от Корнелия Нинова. Ако трябва да се вгледаме в Унгария, ще видим една привидна добра система. Реално там на власт е една върхушка, която инжектира много вреден национализъм в унгарското общество и печели от това, че е на власт. Това не трябва да допускаме да се случва в България. Аз не участвах в гласуването на доклада за Унгария в Европарламента. Ако бях там, щях да гласувам \"за\" доклада и \"против\" Орбан\", разкри Георги Пирински.", "date": "2018.10.12", "title": "Георги Пирински: Що за мислене има Корнелия Нинова?"}
{"url": "https://www.faktor.bg/bg/articles/izrael-petima-palestintsi-sa-zaginali-pri-sblasak-na-iss-s-14-000-protestirashti-hvarlyali-bombi-kray-ivitsata-gaza", "text": "Петима палестинци са загинали в интензивни сблъсъци с Израелските сили за сигурност (ИСС) край Ивицата Газа, заявиха от министерството на здравеопазването в района, пише израелското електронно издание The Times of Israel, цитиран от \"Фокус\". От ИСС заявиха, че около 14 000 протестиращи са хвърляли гранати, бомби, запалителни бомби и камъни срещу тях на няколко места край границата. „Hadashot“ съобщи, че за пръв път военнослужещи са били обстрелвани и с арбалети. Силите за сигурност са отговорили със средства за разпръскване на бунтове и жив огън там, където е било нужно. Според „Hadashot“ редица протестиращи са преминали граничната ограда и са се насочили към снайперски пост на ИСС, принуждавайки военнослужещите да стрелят и убият трима от тях. Армията все още не е потвърдила тази информация. Няколко други протестиращи са преминали оградата и са заложили бомба близо до нея, която се е взривила и е запалила част от бариерата. Според медии в Газа, поне 50 протестиращи са били ранени от израелски огън.", "date": "2018.10.12", "title": "Израел: Петима палестинци са загинали  при сблъсък на ИСС с 14 000 протестиращи,  хвърляли бомби край Ивицата Газа"}
{"url": "https://www.faktor.bg/bg/articles/novini/balgariya/siderov-i-ataka-s-nova-metamorfoza-stavat-konservatori", "text": "„Партия АТАКА подава документи за кандидат-член на Алианса на консерваторите и реформистите в Европа. Това ще се случи официално на 18 октомври в Молдова, когато ще се проведе регулярният форум на Алианса”. Това обяви на страницата си във фейсбук проруският националист Волен Сидеров. „Това не означава разбиване, разцепване или някакви самостоятелни действия, напротив, аз държа на „Обединени патриоти” да участваме заедно на евроизборите. Очаквам отговор от моите партньори, надявам се той да е положителен, и се надявaм това обединение, с което направихме хубавия резултат на президентските и парламентарните избори да се повтори. Защото моментът е исторически и ако го пропуснем, ще бъде огромна щета за страната ни. Целта, която трябва да си поставим е много силно участие на тези евроизбори. Те ще бъдат колкото външни, толкова и вътрешни, много важни, определящи за Европа и България”, пише още Сидеров. „Надявам се, че моите колеги ще приемат това не като някакво съревнование и състезание между трите партии в „Обединени патриоти”, а по-скоро като едно ново водачество, което да увлече и тях. Мисля, че така е разумно, но те ще си кажат сами, има време за това”, добавя Сидеров.  Днес заедно с другия голям консерватор Николай Бареков, Сидеров бе домакин на конференция на тема \"Обединеният консерватизъм - ключовата посока в развитието на България\". Форумът бе организиран от групата на Европейските консерватори и реформисти в Европейския парламент. Участие в конференцията взе Ян Захрадил, член на ръководството на ЕКР и президент на Алианса на европейските консерватори и реформисти. Заиграването на Бареков и Сидеров с европейските консерватори е ясен сигнал, че Кремъл инсталира нови свои политически подводници в сърцето на ЕС.", "date": "2018.10.12", "title": "Сидеров и „Атака” с нова метаморфоза - стават консерватори"}
{"url": "https://www.faktor.bg/bg/articles/novini/svyat/konstitutsionnata-komisiya-na-makedoniya-dade-zelena-svetlina-za-promyana-na-konstitutsiyata", "text": "10 гласа за и 7 против комисията по конституционни въпроси прие заключението, че парламентът на Македония трябва да подкрепи предложението на правителството за конституционни промени и парламентът трябва да вземе решение за пристъпване към промяна на конституцията, предава скопската електронна медия „Нова ТВ“, цитирана от \"Фокус\". С третото заключение парламентът даде срок от 15 дена на правителството да изготви проектопредложение за конституционни изменения. За понеделник е насрочена парламентарна сесия, за да се приеме решението за пристъпване към промени на конституцията, за което ще е нужно мнозинство от две трети. С това приключи дебата за конституционни промени в комисията по конституционни въпроси, която се проведе в два дена. Депутатите на ВМРО-ДПМНЕ останаха на своите позиции, че няма да гласуват за конституционни промени и за промяна на конституционното име. Министърът на външните работи Никола Димитров, който говори последен, призова всички депутати да размислят дали искат да вкарат страната в една голяма несигурност и да я оставят извън НАТО и ЕС. „Този въпрос е по-голям от всички наши кариери и от този парламентарен състав – дали можем да се замислим къде ще бъде Македония, ако се приеме или отхвърли договорът. Това въпрос завлича Македония надолу. Дълго време мислехме, че можем да го заобиколим, но няма такъв път. Единственият начин е да бъдем приятели с Гърция“, заяви той. Външният министър припомни, че досега нито един документ не е бил публикуван на македонски език, тъй като е била използвана формулировката „език на БЮРМ“. Това е потвърдил и бившият премиер Никола Груевски, като е заявил че Гърция никога няма да приеме македонския език и македонската идентичност. „Факт е, че сега с този договор влизаме в НАТО като македонци и премахваме пречката за започване на присъединителните преговори с ЕС“, поясни още той. „Какво ни дава надежда, че може да има по-добър договор? За гръцката опозиция по-добър договор означава да не се признава македонския език и идентичност, а това значи, че нямаме договор. Кое ни дава надежда, че НАТО отново ще отвори вратите си за нас?“, пита Димитров.", "date": "2018.10.12", "title": "Конституционната комисия на  Македония  даде зелена светлина за промяна на конституцията"}
{"url": "https://www.faktor.bg/bg/articles/obshtestvo/ulitsata/avtobus-s-detsa-ot-ukrayna-plamna-kray-sveti-vlas", "text": "Автобус с деца от Украйна е пламнал в движение по път I-9 Обзор – Слънчев бряг в района на Свети Влас заради подпалване на спирачките. Инцидентът с украинското возило е станал близо до ресторант \"Ханска шатра\".  На място веднага е пристигнал пожарникарски и полицейски екип. От пламъците няма пострадали пътници, съобщават от пресцентъра полицията. В момента децата са в близкия ресторант в очакване да пристигне друг автобус, с който да продължат пътуването си. Пожарът е бил потушен своевременно от екипи на Пожарна безопасност. Движението в участъка е възстановено, след като временно се осъществяваше в едната лента, в следствие на инцидента.", "date": "2018.10.12", "title": "Автобус с деца от Украйна пламна край Свети Влас"}
{"url": "https://www.faktor.bg/bg/articles/evrostat-balgarite-imat-sredna-prodalzhitelnost-na-trudoviya-zhivot-33-godini", "text": "Средната продължителност на трудовия живот на българите през 2017 г. е била 33 години, показват данни на \"Евростат\". Според Националния статистически институт миналата година са работили над три милиона и 400 хиляди българи, от които над 650 хиляди в обществения сектор. Актуална справка в Националния осигурителен институт сочи, че към октомври тази година броят на отпуснатите пенсии у нас е бил над 2 милиона и 100 хиляди, което показва, че около 30 процента от българското население вече е извървяло професионалния си жизнен път. Според експерти масова практика в света е да се работи 8 часа дневно и 40 часа седмично, както е и у нас, а близо 2/3 от времето да отива в почивка или лични грижи.", "date": "2018.10.12", "title": "Евростат: Около 30 процента от българското население вече е извървяло професионалния си жизнен път"}
{"url": "https://www.faktor.bg/bg/articles/tarseneto-na-petrol-zabavya-tempoto-zaradi-riskovete-ot-naprezhenie-sasht-kitay", "text": "Търсенето на петрол в световен мащаб ще нараства с по-бавно темпо от очакваното през тази и следващата година на фона на икономическите рискове, произтичащи от търговското напрежение по оста САЩ - Китай и от по-високите цени на петрола, съобщи в петък Международната агенция по енергетика (МАЕ). В последния си редовен месечен доклад, базираната в Париж организация намали прогнозите си за нарастване на търсенето на петрол за 2018-а и за 2019-а година с 110 хиляди барела на ден до нива съответно от 1,3 млн. барела и от 1,4 млн. барела на ден. Международната агенция по енергетика, координираща енергийната политика на индустриално развитите държави, посочи, че по-високите цени на черното злато са довели до отслабване на апетита на потребителите за петрол, особено в развиващите се пазари, докато търговският конфликт между Китай и САЩ заплашва глобалния икономически растеж, което също би имало отрицателен ефект върху търсенето на петрол. Докладът на МАЕ следва аналогичната занижена оценка и от страна на Организацията на страните износителки на петрол (ОПЕК), направена ден по-рано, предаде БНР. Въпреки това петролните фючърси опитват отскок по време на търговията в петък с оглед на сигналите за известна стабилизация на световните капиталови пазари след кошмарните за глобалните инвеститори предходни две сесии на търговия. Фючърсите на петрола сорт брент с доставка през декември поскъпват в края на седмицата с 0,6% към 80,70 долара за барел, а на американския лек суров петрол - с 0,9% към 71,60 долара за барел, но след като паниката на световните борси от сряда и четвъртък предизвика срив на петролните цени с близо 6% към двуседмични дъна. Въпреки днешното поскъпване, фючърсите на петрола сорт брент и на американския лек суров петрол се търгуват далеч под техните 4-годишни върхове от началото на октомври на нива съответно от 86,74 и от 76,90 долара за барел и са на път да отчетат първа седмична загуба от пет седмици насам", "date": "2018.10.12", "title": "Търсенето на петрол забавя темпото заради рисковете от напрежението по оста САЩ - Китай"}
{"url": "https://www.faktor.bg/bg/articles/sport/yusein-bolt-vkara-parvite-si-golove-otkakto-smeni-sprinta-s-futbola", "text": "Световният рекордьор в спринта на 100 и 200 метра Юсейн Болт вкара първите си голове във футболната си кариера. Ямаецът се разписа два пъти при победата на Сентрал Коуст Маринърс с 4:0 над Макартър Саут Уест Юнайтед.  Болт, който е на проби в австралийския клуб, реализира третия и четвъртия гол в срещата. В 57-ата минута той получи пас от дълбочина, надбяга защитник и с хубав удар с левия крак вкара за 3:0. Единадесет минути след това неразбирателство между вратаря и бранител на съперниковия отбор позволи на Болт да се разпише на празна врата за 4:0.  \"Чувствам се страхотно, след като вкарах първите си два гола като титуляр. Щастлив съм, че дойдох тук и показах на света, че се развивам. Желанието ми е да бъда Маринър\", заяви Болт след срещата.", "date": "2018.10.12", "title": "Юсейн Болт вкара първите си голове, откакто смени спринта с футбола"}
{"url": "https://www.faktor.bg/bg/articles/melaniya-tramp-se-oplaka-mozhe-az-sam-nay-tormozeniya-chovek", "text": "Първата дама на САЩ Мелания Тръмп заяви в телевизионно интервю, че може би е \"най-тормозеният човек\" на света, съдейки по това какво говорят хората за нея, съобщи Асошиейтед прес. Тя каза това във връзка с подкрепата ѝ за кампанията \"Бъди най-добрият\" (BeBest), насочена срещу тормоза в интернет. \"Бих могла да кажа, че аз съм най-тормозеният човек на света\", каза Мелания Тръмп в излъчено интервю за предаването \"Добро утро, Америка\" (Good Morning America), посочва Медиапул.бг. Мелания посочи, че кампанията ѝ е насочена най-вече към социалните мрежи и поведението в интернет отчасти заради това, което хората казват за нея (там). \"Имаме нужда да образоваме децата си как да изразяват своите емоции в общественото пространство, за да може когато пораснат, да знаят как да се справят с тези неща\", каза тя.", "date": "2018.10.12", "title": "Мелания Тръмп се оплака:\" Може би аз съм най-тормозеният човек\""}
{"url": "https://www.faktor.bg/bg/articles/ucheni-izvanzemnite-sashtestvuvat-no-te-ne-iskat-da-vlyazat-v-kontakt-s-zemlyanite", "text": "Директорът на Института по астрономия на Руската академия на науките Дмитрий Бисикало заяви, че е възможно да съществуват извънземни цивилизации, които не желаят да влязат в контакт с нас, съобщи РИА \"Новости\". \"Смятам, че съществуват извънземни разумни цивилизации - каза той. - Възможно е да съществуват аналогични на нашата цивилизации. Те вероятно са много. През 1960 г. експертът по астрономия и астрофизика Франк Дрейк от Калифорнийския университет в Санта Крус изведе формула, която позволява да се прецени броят на извънземните цивилизации, с които можем да осъществим контакт. В съответствие с въпросната формула те са много.\" По думите му, главната причина досега да не са намерени доказателства за съществуване на извънземни цивилизации е, че извънземните не желаят да влязат в контакт със земляни. Това може да е свързано с кратката продължителност на живота на извънземна цивилизация. Бисикало отбеляза, че откриването на свидетелства за съществуване на извънземен живот е сред най-актуалните задачи. В края на юли бе оповестено, че космическият телескоп \"Тес\", който има за цел да търси екзопланети посредством транзитния метод, е пристъпил към изпълнение на научна програма. Учените се надяват с помощта на новия телескоп да открият големи небесни тела, на които има подходящи за живот условия.", "date": "2018.10.12", "title": "Учен: Извънземните съществуват, но те не искат да влязат в контакт с земляните"}
{"url": "https://www.faktor.bg/bg/articles/tir-s-dvama-balgari-se-preobarna-na-viadukt-do-torino", "text": "Двама български шофьори бяха ранени, след като тирът им се преобърна на виадукт до Торино, съобщиха италианските медии. Тирът е собственост на фирма със седалище в Брюксел. Според тв канала “Скай”, цитиран от \"24 часа\", заради лошото време и дъждовете камионът се преобърнал и разбил циментовия парапет на магистралата А5 Торино-Аоста, близо до Таваняско. Ударът бил толкова силен, че била пробита петметровата циментова защита на виадукта. Огромните блокове бетон след това се срутили върхи минаващия отдолу път. За добър късмет точно в този момент – в 9,30 часа в четвъртък, не минавали коли. За да преместят останките от бетона, пожарникарите трябвало да се намесят с кран. Транспортирането му до мястото на катастрофата обаче било извънредно трудно, като се има предвид, че той не може да мине по виадукт, където това е забранено за транспортни средства, тежащи над 3,5 тона. Катастрофата довела до затваряне за часове на трикилометрова отсечка от магистралата. В противен случай се рискувало образуването на”тапа” и попадането на трафика от коли в клопка заради преобърналия се камион напречно на виадукта. На всичкото отгоре катастрофиралият тир излял и голямо количество нафта, така че се наложило и почистването на асфалта със специални препарати.", "date": "2018.10.12", "title": "Инцидент с българи: Тир проби петметрова циментова защита на виадукт до Торино"}
{"url": "https://www.faktor.bg/bg/articles/apelativniyat-sad-v-grad-tsele-ekstradirame-severin-krasimirov", "text": "Предстои екстрадицията в България на заподозрения за убийството на Виктория Маринова - Северин Красимиров. Това съобщиха за БНТ от прокуратурата и от апелативния съд в град Целе. След извършените съдебни действия е установено, че няма причини, които да препятстват връщането му и че няма политически мотиви за извършване на убийството. До самата екстрадиция заподозреният ще остане в ареста. Припомняме ви, че чрез ДНК анализ разследващите установиха, че 21-годишният Красимиров е изнасилил и убил Маринова. Тялото на жената бе открито миналата събота на брега на река Дунав в Русе. Северин Красимиров, който бе задържан в Германия е признал частично вината си. Пред германския съд Северин твърди, че сутринта на 7 октомври, в парк край Дунав в град Русе, под влиянието на алкохол и наркотици се е скарал с непозната за него млада жена, ударил я е силно в лицето и я е блъснал в храстите. Той отрича да я е изнасилва Не е възнамерявал и убийството й, цитира още прокуратурата твърденията на Северин. Северин се е съгласил на опростена процедура по пращането му в България, което означава, че той ще бъде качен на самолета до дни. Крайният срок в такъв случай е 10 дни. Сега се очаква България да прати полицаи за извеждането му и с първия възможен полет на “България ер“ той ще бъде прибран в България.", "date": "2018.10.12", "title": "Апелативният съд в град Целе: Екстрадираме Северин Красимиров!"}
{"url": "https://www.faktor.bg/bg/articles/izpusnaha-i-malkata-birma-da-izbyaga", "text": "От сайта на Интерпол става известно, че и вторият брат от т. нар. Бирми - Георги Станоев, е обявен от България за международно издирване. С две пресконференции през тази година - през лятото в Пловдив и през септември в София, прокуратурата обяви разбиването на няколко цеха за производство на нелегални цигари. Стана ясно, че те са ръководени от Евлоги Станоев-Бирмата и двамата му синове Антон и Георги (именно последният е познатият от жълтите издания любимец на безчет плеймейтки и фолкаджийки, б.р.). При обявяването на акцията срещу трите Бирми, предшествана от ефектни дефилета на тежковъоръжени с дългоцевно оръжие командоси, и.д. шефът на спецпрокуратурата Даниела Начева съобщи, че имат данни, че единият се е укрил в чужбина, а другите двама са си у нас. \"За един от тях има информация, че е напуснал пределите на страната. Другите двама най-­вероятно са в България, предприети са действия за издирването им. При положение че тези фабрики, за които установихме, че са били контролирани от тях, бяха разбити преди 20 дни, е съвсем нормално тези лица да се укриват. Предприели сме мерки, издирваме ги\", каза прокурорката. Тогава магистратите увериха, че и тримата ще бъдат установени. Преди дни стана ясно, че  Антон Станоев - Бирмата вече е издирван с червена бюлетина, което импонира на версията за само един укрил се зад граница към датата 17 септември, когато бе брифингът на прокуратурата. Сега обаче става ясно, че и Георги го няма, информира КлубZ.бг. Освен обявяването вчера на Малката Бирма за международно издирване с червена бюлетина, до момента нищо не е известно за Евлоги Станоев - баща им.", "date": "2018.10.12", "title": "Изпуснаха и Малката Бирма да духне от страната?"}
{"url": "https://www.faktor.bg/bg/articles/vkarvat-severin-v-kiliya-ot-4-kv-m-s-lichna-toaletna", "text": "Министерството на правосъдието е изпратило отговор на исканата информация от прокуратурата в Германия за условията в българските затвори. То бе необходимо, за да реши съдът в Целе дали да позволи екстрадицията на обвинения за убийството на Виктория Маринова в Русе - Северин Красимиров.  Отговорът явно е удовлетворил германския съд, тъй като екстрадицията вече бе разрешена. Остава само да се уточни тойчния ден, в който тя ще се случи. При всички положения трябва да е до 10 дни от датата, на което е взето решението – от вчера. Очаква се това да стане още в събота или неделя с първите възможни полети от Хамбург до България.", "date": "2018.10.12", "title": "Вкарват Северин в килия от 4 кв. м с лична тоалетна"}
{"url": "https://www.faktor.bg/bg/articles/borisov-1-10", "text": "Министър-председателят Бойко Борисов провери заедно с кмета на Пловдив Иван Тотев как вървят ремонтните дейности на пътя Пловдив – Асеновград. \"Проектите трябва да са готови, защото в момента това е най-важното\", заяви премиерът. \"Издал съм заповед на Глосов (председателят на УС на АПИ – б. р.) да проверява навсякъде за качеството. Фирмите, които не спазват разпоредби или са в нарушение, няма да участват в конкурси. Няма да се занимавам всеки ден с това кой бърка асфалта\", заяви Борисов по време на инспекцията. \"Трасето е почти готово, така че създайте временна организация на движението и продължавайте нататък по проекта\", каза още Борисов.   \"Единствените ми претенции към строителните компании са били качество и срок на изпълнение. Затова съм възложил на шефа на АПИ Светослав Глосов, спазвайки закона, да намери форми още днес да извади \"Джи Пи груп\" от проектите с европейско или държавно финансиране\", каза по-рано премиерът в мулдавския манастир \"Св. Петка\".  Заедно с пловдивския владика Николай той посети светата обител. Ето какво написа премиера на страницата си във фейсбук: \"Посетих Мулдавския манастир „Св. Петка” до Асеновград. През 2010-а година пожар изпепели цялото източното крило и част от северното. Министерски съвет отпусна 515 000 лева за възстановяването на изгорелите манастирски сгради. Тук е било едно от най-сигурните убежища на Апостола на свободата - Васил Левски, чийто барелеф е поставен пред входа на манастира\".", "date": "2018.10.12", "title": "Борисов: Ще извадим Джи Пи груп от проектите с европейско и държавно финансиране"}
{"url": "https://www.faktor.bg/bg/articles/novini/svyat/turtsiya-osvobodi-amerikanskiya-pastor-andryu-bransan", "text": "Турски съд осъди американския пастор Андрю Брънсън на 3 г., 1 месец и 15 дни затвор по обвинения в тероризъм. Но съдът в Измир обяви, че Брънсън няма да влезе в затвора, тъй като е лежал две години в ареста. Съдът също така отменя домашния арест и забраната за пътуване, премахва всички рестрикции, информира \"Дейли сабах\". По-рано прокуратурата на Турция по делото срещу американския пастор Андрю Брънсън поиска 10 г. затвор по обвинения в тероризъм. Държавното обвинение също така поиска от съда да отмени домашния арест и да се позволи на пастора свободно да пътува извън Турция. Адвокатът на обвиняемия заяви, че това означава, че Брънсън ще бъде свободен незабавно да напусне страната.", "date": "2018.10.12", "title": "Турция освободи американския пастор Андрю Брънсън"}
{"url": "https://www.faktor.bg/bg/articles/tsvetan-tsvetanov-1-21", "text": "Председателят на ПГ на ГЕРБ Цветан Цветанов проведе работна среща с посланика на Република Турция в България Н.Пр. д-р Хасан Улсой. Двамата обсъдиха регионални въпроси, както и двустранните отношения между двете държави.  Те се обединихме около становището, че сътрудничеството между Турция и България е изключително ефективно и допринася както за ограничаването на миграционните потоци към Европа, така и за сигурността и стабилността в региона.  Двамата споделиха и мнението, че съвместната работа за надграждане на контактите и партньорството в сферите на икономиката, търговията, туризма, културата, сигурността и редица други направления ще продължи, за да се разгърне целият потенциал на взаимнополезните добросъседски отношения. В рамките на разговора бе подчертан и положителният ефект от сътрудничеството на Турция по охрана на външната граница на ЕС.", "date": "2018.10.12", "title": "Цветан Цветанов и турският посланик Улсой: Сътрудничеството между страните ни е изключително ефективно за Европа"}
{"url": "https://www.faktor.bg/bg/articles/novini/svyat/putin-obmislya-poseshtenie-v-sarbiya-vuchich-gotvel-tsyaloto-si-gostopriemstvo", "text": "\"Руският президент Владимир Путин може да посети Сърбия през януари\", заяви руският посланик в Белград Александър Чепурин, цитиран от ТАСС, съобщи БТА. \"Посещението на Владимир Путин в Сърбия през януари ще стане най-важната визита за двустранните отношения\", заяви Чепурин.  Президентът на Сърбия Александър Вучич днес прие руския посланик в Белград. Посланикът предаде на сръбския президент предложението на руския държавен глава да посети страната през януари, съобщи пресслужбата на сръбското президентство.  В отговор Вучич заяви, че за Сърбия ще бъде изключителна чест отново да приеме Путин и Белград ще покаже \"цялата широта на сръбското гостоприемство\". Преди известно време бе съобщено, че визитата на руския президент в Сърбия може да се състои в началото на ноември.", "date": "2018.10.12", "title": "Путин обмисля посещение в Сърбия, Вучич готвел цялото си гостоприемство"}
{"url": "https://www.faktor.bg/bg/articles/sasho-simov-se-razyari-sreshtu-chernite-otryadi-na-edno-demonichno-minalo-natsional-sotsialistite", "text": "Има пълзяща реабилитация на фашизма у нас, заяви депутатът от БСП Александър Симов, говорител на предизборния щаб на партията, който гостува в предаването на ТВ Европа “Свободна зона с Георги Коритаров”.  Така той за пореден път показа тотално непознаване на историята, характерно за всички другари. Или по-скоро сляпа упоритост да наричат националсоциализма фашизъм, както го е уйдурдисал още др. Сталин, за да не се подчертава общата им идейна основа. Неудобно е някак социалисти да се сборят с друг вид социалисти, колкото и близки да са си били преди това. И така си я карат до днес...  Социалистите добре разбират, че да говорят за националсоциалисти е твърде опасно за тях. Слушателите непременно ще направят  Друг е въпросът,  че червеният депутат си позволи да  каля  Дянко Марков, участник във войната срещу Германия като летец-бомбардировач от 5-и въздушен полк, по времето, когато  тогавашните комунисти  са се настанявали в министерските кресла и домовете на „буржоата“. Дянко Марков е награден с орден за храброст за бойните си заслуги във войната с нацистка Германия, Сашо. „Недопустимо е един от създателите и участници в Българските национални легиони да бъде  отличен със знак на Министерството на отбраната, оставете БСП, най-големите еврейски организации се обявиха срещу това, защото те знаят кои са Българските национални легиони. Фактът, че днес има толкова много хора, които се опитват да заличат паметта за техните деяния е престъпен“,  обясни важно той. Без да си дава сметка, че думите в най-голяма степен подхождат за неговата собствена партия.  Припомнено беше изявление на Дянко Марков от 2000 г. за депортацията на евреите от Македония и Беломорска Тракия. Тук Коритаров зададе чудесен въпрос. Кое даде основания БСП да влезе в коалиция със Симеон Сакскобурготски, син на Борис Трети, по чието царуване е извършена депортацията“.    „Ситуацията не е моралният отговор“, реагира Коритаров.  Сякаш в БСП изобщо се интересуват от моралните отговори.  „Г-н Коритаров, не мога да ви кажа защо БСП не поиска извинение от Симеон Сакскобургготски за депортацията. Не съм бил никакъв фактор в БСП тогава. Не съм разсъждавал в тази посока“, каза Симов. Никой и не е очаквал това от него, ако трябва да бъдем честни.  „Лично аз винаги съм имал едно наум по отношение на влизането на БСП в коалиция с НДСВ именно заради присъствието на Симеон Сакскобургготски и историческата обремененост на името и на фамилията , която той представлява“, обясни Симов и добави потресаващото изречение:   „А защо вие, с моралния авторитет, който имате , с предаването си ежедневното не изисквате постоянно от българската десница градска да застанат на тази антифашистка основа и да престанат    „Вие шегувате ли се   , вие не ме гледате тогава“, скочи Коритаров.  Сашо Симов заяви, че го гледа и знае , че го прави, но трябва да го изисква постоянно от тях.   Последва нов словесен водопад от приказки като  „фашизъм“, пренаписване на историята“ в стил „Симов“.  „Кадиха тамян на всички фашисти и продължават да кадят тамян“, развика се той въпреки протестите на водещия, че това не е вярно.   „БСП мълчи за депортацията“, настояваше Коритаров.  „Не мога да ви кажа, нямам отговор. Въпросът е защо всички мълчат“, извъртя се Симов. По въпроса за оценката на БСП България окупатор ли е била в Македония говорителят на партията съвсем се оплете.  „БСП трябва да заслужи тепърва своето право да се нарича антифашистка партия“, отсече Симов. Без да изясни кога точно се е борила срещу Мусолини.   защото БСП беше натикана в ъгъла да се обяснява постоянно за историята, тай като огромната част от другите партии възникнаха на основата анти- БСП. БСП трябваше да бъде сатанизирана напълно, за да могат техния авторитет, на децата на старата номенклатура, пребоядисани като антикомунисти, сега в един момент да плеснат и да кажат : „ Колко презираме проклетите комунисти, какви гадове са били те.“, обобщи Симов.  Сякаш ние не знаем, че именно про дреме на прехода БСП натика в ъгъла всички други, хванала здраво икономическите лостове на капитализЪма гнил и омразен. А Симов пак продължи с комсомолски ентусиазъм с  фашистите, „тези, които реабилитираха фашизма“ , „легиони на миналото“, черните отряди на едно демонично минало, което е отречено“ .  Социализъм, националсоциализъм, комунизъм, фашизъм, са понятия твърде оплетени за Сашо Симов, както се оказва. И за всички, на които се явява говорител.  Но това не ги прави много различни.", "date": "2018.10.12", "title": "Сашо Симов се разяри срещу  \"черните отряди на едно демонично минало\", не знае, че те се наричат националсоциалисти"}
{"url": "https://www.faktor.bg/bg/articles/novini/balgariya/krasen-kralev-vitosha-shte-stane-normalna-ski-zona-nadyavam-se-prirodozashtitnitsite-da-ne-poprechat", "text": "\"Ще бъде една закономерност, ако спечелим домакинството за Зимните младежки олимпийски игри. Част от тези средства ще бъдат подсигурени от МОК. Най-важното за всички българи е, че това ще даде тласък на зимния туризъм в София. Категорично - Витоша ще бъде оправена. Няма друга столица, която да разполага с планина на 30 минути от своя центъра\". Това заяви пред БТВ спортният министър Красен Кралев.  \"Имаме перфектни условия за спортовете, които ще бъдат на закрито. За кънки бяганията трябва да се заледи един от стадионите. Там инвестициите няма да излязат над милион лева. На Боровец ще бъде направена една шанца, там ще се проведе и ски бягането. Оценката, за въздействието на тези Игри, ще бъде огромна за туризма и икономиката на София и Боровец. Излишно е да кажа какъв ще бъде имиджът, който България ще спечели\". \"България отговаря на изискванията. Не мисля, че ще има проблеми с природозащитниците за Витоша, защото общественото мнение е едно. Ще очакваме подкрепа от инвеститорите в Боровец. Общественият интерес е категорично в подкрепа на това Витоша да стане нормална зона за ски и зимен туризъм\". \"Не знам кои са другите ни конкуренти за Олимпиадата. Решението се взима на Изпълком. Тук няма нужда от кампания, лобиране, далеч по-простички са нещата. Имаме голям шанс, просто трябва да си напишем домашното. Инвестицията не е голяма. Нямаме проблеми с организацията. В началото на пътя сме. Това е лъжица за нашата уста. Решението трябва да бъде взето през 2021, но аз искам да бъде ясно през 2020, за да имаме евентуално време за по-дълга подготовка\".", "date": "2018.10.12", "title": "Красен Кралев: Витоша ще стане нормална ски зона, надявам се природозащитниците да не попречат"}
{"url": "https://www.faktor.bg/bg/articles/novini/balgariya/momchil-nekov-sled-kato-ek-i-ep-priznaha-che-ima-dvoen-standart-na-hranite-sledva-da-promenim-zakonodatelstvoto", "text": "След като ЕК и ЕП признаха че има двоен стандарт на храните, следва да променим законодателството, отбеляза в предаването „Лице в лице” по bTV евродепутатът Момчил Неков. Двойният стандарт при храните е нелегална практика, според ЕП Той обясни, че вече се налагат санкции на мултинационални компании, които произвеждат храни с двоен стандарт. По думите му обхвата на тези санкции ще се разшири и ще обхване и производителите на перилни препарати и козметика. За тези продукти обаче двойният стандарт трябва да се докаже.", "date": "2018.10.12", "title": "Момчил Неков: След като ЕК и ЕП признаха че има двоен стандарт на храните, следва да променим законодателството"}
{"url": "https://www.faktor.bg/bg/articles/novini/balgariya/-dzhi-pi-grup-otgovori-na-premiera-otkazvame-se-da-stroim-tunel-zheleznitsa", "text": "\"Джи Пи Груп\" отговори на премиера Бойко Борисов, който днес заяви, че ще говори с АПИ да премахне фирмата от списъка с компании с европейско и държавно финансиране. Премиерът се ядоса на съобщение до медиите от ръководството на компанията. То обяви, че заради започнатите проверки по проекта за доизграждане на АМ „Струма” – тунел \"Железница\", има опасност от неспазване на графика и риск от загуба на средства. След като премиерът разпореди на АПИ да се заеме със задачата си, малко по-късно фирмата заяви, че ще се откаже от договора за строителство на тунел \"Железница\", за да запази доброто си име.  Ръководството на „Джи Пи Груп“ заявява категорично, че през всички години компанията е работила, съобразявайки се със законовите разпоредби и винаги е отчитала обществения интерес. Във връзка със започналите проверки, засиленият обществен фокус и познавайки в детайли инвестиционния проект за доизграждане на АМ „Струма“, в частност изграждането на тунел Железница, за който проект бяхме избрани за изпълнител вследствие проведената открита процедура по реда на ЗОП, осъзнаваме, че има реална опасност от неспазване на графика за изпълнение на проекта, което създава риск от загуба на средства. Това ще наложи започнатите отсечки да се построят за сметка на държавния бюджет и да бъде възстановена предоставената безвъзмездна финансова помощ за изграждане на „Автомагистрала „Струма“, финансирана от ОП „Транспорт 2007-2013 г.”  Забавата в изграждането на посочените участъци на АМ „Струма“ е предпоставка за още тежки катастрофи, голям брой загинали и ранени. Според официалната статистика през последните 5 години този пътен участък си е извоювал печалната слава на най-кървавото трасе в страната ни. Ръководството на „Джи Пи Груп“ е категорично, че в така манипулираната медийна обстановка през последния месец, опитваща се да отъждестви граденото десетки години име на компанията в строителния бранш с престъпни квалификации, е достойно в името на бранда „Джи Пи Груп“ да депозираме пред Aгенция „Пътна инфраструктура“ отказ от сключване на договор за изпълнение на строителството на тунел Железница. Същото е в полза на обществения интерес от предотвратяване на огромните загуби на държавния бюджет и в подкрепа на пътната безопасност.", "date": "2018.10.12", "title": "\"Джи Пи груп\" отговори на премиера: Отказваме се да строим тунел \"Железница\""}
{"url": "https://www.faktor.bg/bg/articles/novini/balgariya/poshlo-i-plitko-elena-yoncheva", "text": "Смешен и лицемерен плач на Елена Йончева днес цял ден по българските институции. Още от сутринта по бТВ бившата /подчертавам това/ журналистка продължава с опитите си да подронва доверието в тях. „България има много добри специалисти и криминалисти и капацитета да доведат докрай едно такова дело“, лицемерно твърди депутатката, след като вече видя, че този път разследващите се справиха блестящо и дори получиха похвали отвън. Но въпреки това Йончева продължава да иска международно разследване заради ниското доверие в институциите и за да спрели всички спекулации. И даде за пример реакциите в социалните мрежи. Първо – спекулациите дойдоха именно от редиците на БСП и дясното им извънпарламентарно крило и второ – ако трябва да се вярва на социалните мрежи, Корнелия Нинова отдавна да е редови член на партията. Но не е там въпросът, а в една доста плитко замислена тактика: Ако бяхме поискали международна помощ, тогава и от БСП и от верните им партньори в дясно всички щяха да скочат: „Ето, институциите ни /в случая МВР и прокуратурата/ наистина не могат да се справят, затова и търсят помощ от чужбина“. Каза го малко по-късно тази сутрин по същата телевизия и Томислав Дончев: Ако бяхме поискали международна помощ, щяха да кажат, че сами не можем и отново ще излезе, че нямаме доверие в институциите. Плитко, пошло и най-важното – отново насочено против институциите. Браво на МВР, браво на службите този път, че с работата си показаха, че могат да работят не по-зле от западните си колеги. А вие от БСП първо правите всичко възможно, дори и невъзможното, да сринете доверието в българските институции, после обявявате, че хората нямали доверие в тях. Е, как да имат, когато го рушите ежедневно и ежечасно… Рушите го от първия момент, в който Корнелия Нинова пое ръководството на БСП и въведе вербалната агресия като стил на поведение на лидерите в партията и особено в парламента. И докарахте нещата дотам, че власт и опозиция в Народното събрание да влизат от скандал в скандал и доверието във върховната институция непрекъснато да пада. Това рушене започна с една опашата лъжа за загубени еврофондове в земеделското министерство преди повече от година и досега не е спирало. То не бяха плочките пред НДК, то не беше партенката, че щели да ни отнемат европредседателството, то не беше козчичката на баба Дора, то не беше „убихте 17 души“…Сега и „международно разследване“… Да, БСП и по най-малкия повод руши доверието в институциите. Минава през трупове, за да стигне до властта, но когато социалистите се опитват да превърнат институциите в полуживи бледи копия на истинските структури на държавата, това граничи с национално предателство. И запомнете – една Държава се състои от нейните институции, с които провежда политиките си и от цялото общество – нейните граждани. Ако обществото като цяло приема това безогледно рушене на доверието в институциите от страна на партиите – толкова по-зле. Но аз, за разлика от Елена Йончева не приемам нейното разграничение между нейната България и  „България на Борисов“, срещу която било насочено недоверието в институциите у нас и в чужбина. Защото като очернят България, очернят и всички нас, Йончева. От столетника до току-що роденото бебе. Мислех си, че Елена Йончева е преминала една особена възраст при жените, но очевидно някои неща са до живот. Питам се обаче какво им става на мъжете от извънпарламентарното дясно, че имат същото поведение. Е, там очевидно е въпрос на особености на характера и на политическо и властово прегладняване. Вместо финал –  помнете, че премиери, министри и политически кабинети се сменят, институциите остават. По този повод ще цитирам Петко Симеонов във Фейсбук: „Да си представим, че стане чудо и тези, които хулят държавата и институциите, вече години наред у нас и в чужбина, спечелят изборите и започнат да управляват. С коя държава и с кои институции ще упражняват своята власт? Да не би да мислят, че изградените отношения са като риза. Обличаш синя или червена риза и става фокус – стотиците хиляди хора работещи в институциите на основата на закони, правилници и мрежи от делови и лични отношения, стават мигом други и започват да изглеждат по различен начин на публиката, посолствата и Света?!… Вие не сте в ред.“ Ами не сте!", "date": "2018.10.12", "title": "Пошло и плитко, Елена Йончева!"}
{"url": "https://www.faktor.bg/bg/articles/kmet-e-zadarzhan-s-kamion-palen-s-nelegalni-darva-za-ogrev", "text": "Кметът на беловското село Габровица Кирил Симеонов е задържан с камион, пълен с нелегални дърва за огрев. Акцията е била проведена от икономическата полиция в Пазарджик. Камионът, който е управлявал Кирил Симеонов, е бил със скрити номера. В него са открити девет кубика дърва за огрев без горска маркировка и писмено позволително. Полицаите са установили, че камионът няма и лиценз за превоз на дървесина. Кирил Симеонов е бивш горски служител. Дървесината, както и автомобилът са иззети.  Проверка ще установи дали кметът е продавал дърва за огрев на съселяните си срещу по-ниски цени. Със случая е запозната Изпълнителната агенция по горите. При акцията на икономическата полиция са открити още пет кубика нелегална дървесина в частни домове в село Пищигово и Велинград.", "date": "2018.10.12", "title": "Кмет е задържан с нелегални дърва за огрев"}
{"url": "https://www.faktor.bg/bg/articles/lozan-panov-se-krie-dva-mesetsa-ot-danachnite", "text": "Националната агенция за приходите (НАП) е приключила проверка на имуществото на председателя на Върховния касационен съд (ВКС) Лозан Панов, съобщава в-к \"Труд\".  През 2017 г. Панов беше единственият представител от върховете на съдебната власт, който се постави над закона и не подаде пред Сметната палата декларация за доходите и имуществото си. За което беше наказан с глоба от 1000 лева, но вместо да я плати, председателят на ВКС не само че я оспори, но и отиде лично на крака в Районен съд – София, за да се жалва от \"превратно упражняващата властта си\" държавна институция. По това дело все още не е постановено решение, макар законният срок за постановяването му отдавна да изтече. И това е напълно обяснимо, защото Панов е член на Висшия съдебен съвет и от него пряко зависи кариерното израстване на изтеглилия \"късата клечка\" районен съдия, който трябва да прецени дали да потвърди или да отмени наложената санкция. Макар да е търсен на официалните му адреси, на работното му място в Съдебната палата, по телефона, както и на адресите на всички имоти, които притежава, контакт с него не е бил осъществен. Нещо повече, проверяващите дори са се опитали да причакат Панов в сградата на Висшия съдебен съвет в опит да му връчат съответните актове, но и там председателят на ВКС, макар да не е по професия цирков акробат, ловко ги е финтирал по коридорите, очевидно предупреден за присъствието им. Все още не е известно какво точно са констатирали органите на НАП и ДАНС и дали Лозан Панов е \"сгазил\" за пореден път закона, но ако се окаже, че притежаваното от него имущество не е било декларирано или пък не отговаря на официалните му доходи, твърде е възможно да му бъде потърсена освен данъчна отговорност и наказателна такава, за укрити данъци. Още повече, че Наказателният кодекс е сложил праг от три хиляди лева, над който всеки лев \"спестен\" от лицето данък, води до по-тежка квалификация на деянието. Като се вземе предвид усърдието на Панов да избегне среща с данъчните, вероятно общият размер на допълнително установените от НАП данъци, които Панов ще дължи на хазната, далеч надхвърля тази сума. В този смисъл упоритостта, с която Лозан Панов се мъчи да скрие от обществото доходите си, може би има своето логично обяснение, а само недвижимите имоти, които съдия № 1 стопанисва, както и тези на съпругата му, далеч надхвърлят сумата от 1 млн. лева. Изданието припомня, че през 2016 г. в медиите бяха изнесени данни, че пазарната им стойност очевидно не отговаря на цената, вписвана в нотариалните актове за придобиването им, и ако това е така, то очевидно Панов е разполагал с повече пари от декларираните. Което веднага поставя въпроса какъв е реалният произход на тези средства, същите законно придобити ли са и ако да, защо най-висшият съдия в държавата ще се страхува да ги обяви публично?", "date": "2018.10.12", "title": "Данъчни причакват Лозан Панов в опит да му връчат актове"}
{"url": "https://www.faktor.bg/bg/articles/dete-zagina-porazeno-ot-voltova-daga", "text": "Трагичен инцидент с малолетно момче е станал в пазарджишкото село Алеко Константиново, съобщават от Областната дирекция на МВР в Пазарджик. Дете е загинало, след като е ударено от волтова дъга. Сигнал за случилото се бил подаден около 20.45 ч. снощи на телефона за спешни повиквания 112. Към мястото са изпратени екипи на полицията и „Спешна помощ“. Пристигайки, лекарите установили смъртта на 12-годишно момче, живеещо в селото. В хода на събраните първоначални данни се оказало, че група деца играели в близост до електрически стълб с високо напрежение. Едно от тях решило да се покатери по металната конструкция, но в горната й част е било поразено от волтова дъга и е починало. На мястото е извършен оглед от дежурна група на полицейското управление в областния град, образувано е дознание, съобщава \"Дарик\".", "date": "2018.10.12", "title": "Дете загина, поразено от волтова дъга"}
{"url": "https://www.faktor.bg/bg/articles/obshtestvo/ulitsata/mvr-sastavi-predupreditelni-protokoli-na-motoristite-koito-napadnaha-dva-kvartala-v-ruse", "text": "Полицията е установила кои са мотористите, които вчера нападнаха русенските квартали Тракцията и Селеметя. Оказало се, че те са от Велико Търново. Съставени са им предупредителни протоколи, съобщиха от МВР. Това обаче явно не са всички участници в провокацията срещу ромите, тъй като в телевизионните репортажи имаше и мотористи, които твърдяха, че са се вдигнали чак от София.    Припомняме, че снощи група мотористи влязоха в ромската махала \"Тракцията\" с цел да открият близки и роднини на предполагаемия убиец Северин Красимиров. След като не откриха никого, мотористите се отправиха към другия ромски квартал \"Селеметя\". Министър Младен Маринов увери, че е взел мерки, за да предотврати ново напрежение в Русе.", "date": "2018.10.12", "title": "МВР състави предупредителни протоколи на мотористите, които нападнаха два квартала в Русе"}
{"url": "https://www.faktor.bg/bg/articles/borisov-enp-i-konservatorite-mogat-da-upravlyavat-sledvashtiya-ep-ako-spechelya-dobri-rezultati", "text": "\"Европейската народна партия (ЕНП) и Европейските консерватори и реформисти (ЕКР) могат да управляват следващия Европейски парламент, ако постигнат добри резултати\".  Това заяви Бойко Борисов в отговор на въпрос на Николай Бареков дали вижда път между ЕКР и ЕНП. На срещата присъстваха още президентът на Алианса на консерваторите и реформиститре в Европа (АКРЕ) Ян Захрадил и Волен Сидеров.  \"На предстоящите избори трябва да се работи активно, за да се спечелят максимално висок брой евродепутатски места. Има множество пунктове, по които можем да работим с консерваторите\", коментира Борисов. Бареков изрази мнение, че ЕНП има много повече допирни точки с консерваторите, отколкото със социалистите и либералите.  Ян Захрадил поздрави премиера за бързото разкриване на убийството в Русе. В Малта и Словакия все още няма резултати в разследванията на убийствата на журналисти, а България се справи за три дни, което е заслуга на българските служби за сигурност и разследващите.  Борисов определи прибързаните критики в западните медии и оценките на партньорите му от ЕНП и Вебер като фалшива новина. Нормално е било да се осъди жестокото убийство, но все пак и да се даде време на службите да си свършат работата. Той разкритикува и реакцията на българските либерални медии. Чешкият евродепутат похвали България за успешната защита на външните граници на Европа. „България е подценена в ролята си на защитник на Европа. Юнкер увеличи бюджета на Фронтекс, а парите трябваше да отидат за България“, изказа мнение Захрадил. Борисов заяви, че България е еталон за справяне с миграционната криза. Това е било и в основата на коалицията с патриотите. „Първо сме българи и чехи, а после европейци, членове на НАТО и други. В България предприехме изключително работещи мерки. Първо, инвестирахме в предпазни съоръжения и нашата ограда е по-дълга от тази на Орбан. След това засилихме контрола в Черно море. Трето, споразумението с Турция работи много добре, което говори за нашата силна политическа воля. Затова и не подписах с Меркел споразумението за връщане на мигранти”, подчерта Борисов.", "date": "2018.10.12", "title": "Борисов: ЕНП и консерваторите могат да управляват следващия ЕП, ако спечеля добри резултати"}
{"url": "https://www.faktor.bg/bg/articles/ruski-medii-s-propagandni-vnusheniya-reshenieto-za-ukrainskata-tsarkva-se-e-razkol-krie-zaplahi-za-balgariya", "text": "Вселената\" на патриарх Вартоломей се разширява с две украински църкви, коментира \"Независимая газета\" решението на Константинополската патриаршия за предоставяне на автокефалност на украинската църква. \"Константинопол отне Киев от Москва\" и Руската православна църква (РПЦ) обвинява Вселенския патриарх, че руши основите на православието, отбелязва \"Комерсант\". Светият синод на Константинополската църква взе вчера историческо решение - отмени документа отпреди 330 години, с който Киевската митрополия е минала под юрисдикцията на Московската патриаршия, пояснява вестникът. Междувременно бе свалена анатемата от непризнатия в православния свят Киевски патриарх Филарет и от водача на Украинската автокефална църква Макарий. Константинопол възстанови засега ставропигията на Вселенския патриарх в Киев (статут на подчинение непосредствено на патриарха). Филарет заяви, че се появява възможност за създаване на единна поместна църква в Украйна. РПЦ нарече решенията \"антиканонично деяние\" и \"опит да бъдат разрушени самите основи на каноничния строй на православната църква\". Синодът на РПЦ ще разработи в понеделник програма за ответни действия. Според експерта по църковно-обществени проблеми Роман Лункин решенията на Константинопол са подготовка за събор, който ще отправи молба към Вартоломей да предостави на Украинската православна църква томос (грамота) за автокефалия. Пренебрегнато бе мнението на РПЦ и на Украинската православна църква към Московската патриаршия (УПЦ към МП), също и на други църкви, подкрепили позицията на Московския патриарх Кирил. Константинопол сметна за възможно едностранно да преразгледа църковните граници, изтъква експертът по религиозни и обществени проблеми Роман Лункин.\"Вартоломей може да срещне враждебност и конкуренция от страна на РПЦ и други църкви от каноничната си територия - в Турция, Западна Европа, Близкия изток и САЩ. Освен това (...) Южна Осетия, Абхазия, Черна гора, Македония и африканските страни може да поискат томоси и за себе си. Ще започнат да се разпадат други патриаршии, ще се разклати целият православен свят\", прогнозира Лункин. Украинският президент Петро Порошенко допусна, че РПЦ ще продължи да действа в Украйна и след като УПЦ получи автокефалия, отбелязва РБК, като се позовава на пост, публикуван в \"Туитър\" от държавния глава. Патриарх Филарет, цитиран в украинското издание \"Гордон\", заяви, че създаването на единна канонична църква в Украйна не означава, че в страната не може да има руска православна църква. Филарет поясни, че РПЦ ще получи \"равно право да съществува\", но ще изгуби правото да се нарича украинска, добавя РБК. Константинополската патриаршия и политическите ѝ спонсори в САЩ неведнъж отправиха сигнали, че въпросът за автокефалията ще бъде решен, преди да започне президентската кампания в Украйна за изборите догодина - църковната тема не бива да се асоциира пряко с политическата, пише \"Новая газета\". Началото на кампанията е насрочено за 31 декември - значи теоретично константинополският синод, който се събира два пъти месечно, има още две заседания в резерв, изчислява всекидневникът. Независимо от тази кратка \"мирна пауза\" общото развитие на украинския църковен процес отслабва още повече позициите на Московския патриарх Кирил, твърди \"Новая газета\". Главата на Руската православна църква за чужбина митрополит Иларион подчерта: \"Константинополският патриарх не може да си присвои привилегиите на папа, защото всички са равни. И трябва всичко това да се решава и да се действа според каноните\", цитира реакцията му \"Взгляд\". Според Иларион днешната противоречива ситуация около украинската църква, предизвикала разкол в църковния свят, е породена от влияние на политиката върху Вселенската патриаршия. \"Константинополският патриарх е станал много зависим от (...) различни държави, които искат (да се изостри, бел. на изданието) разделението между Украйна и Русия, искат да отслабят как ли не\" руската власт и влиянието на Русия\", смята духовникът. Решенията за Украйна ще влязат в историята като разкол на православната църква, убеден е историкът Роман Силантиев, цитиран в \"Известия\". \"Пряката намеса в работите на друга църква\" по думите му пред телевизия RT \"руши вековната система от споразумения\" след разцепването на християнството на католици и православни. Според Силантиев легализирането на разколниците ще създаде проблеми не само на РПЦ, но и на Румъния, България и Гърция, защото там също действат подобни групи от вярващи. \"Всякакви разколници може да се провъзгласят за истински архиереи или свещеници\", заяви той. Константинополската патриаршия няма канонично право да сваля анатеми и \"според мен за такива действия трябва да бъде анатемосан патриарх Вартоломей\", помества онлайн изданието \"Нюз\" мнение на архиепископ Климент, оглавяващ Синодалния информационно-просветен отдел на УПЦ към МП. \"Не вярвам особено в това, че Киевската патриаршия ще се обедини с другата неканонична Украинска автокефална църква начело с Макарий. Защото Макарий е категорично против обединените църкви да бъдат оглавени от Филарет, както последният настоява\", добавя Климент. Създаването на единна независима църква в Украйна става още по-трудно заради проблема с радикалните националисти. Те отново взеха да заграбват храмове на УПЦ към МП, защото енориашите ходели на църква \"не там, където трябва\", посочва \"Лента\". На 14 октомври националистите честват годишнина от създаването на Украинската въстаническа армия (забранена в Русия), по традиция организират факелни шествия и се сбиват с полицията. Сега радикалите получават и друг повод за празник - църковна независимост от Москва. Това създава голям риск от заграбване на храмове и манастири, застрашена е и една от основните светини в православието - Киевско-Печорската лавра, алармира електронният вестник. И въпреки че Филарет само това мечтае - да се настани в Лаврата, явно не му харесва перспективата да предизвика кръвопролитни сблъсъци между вярващи и радикали. По всичко личи, че църковният разкол в Украйна в една или друга форма е нещо неизбежно. А дали заради него ще избухнат сблъсъци на религиозна почва - ще научим вече много скоро, допълва \"Лента\".  (Източник: БТА)", "date": "2018.10.12", "title": "Руски медии с пропагандни внушения: Решението за Украинската църква сее разкол, крие заплахи за България"}
{"url": "https://www.faktor.bg/bg/articles/parviyat-dobrovolen-voynik-vliza-v-kazarmata-do-kraya-na-upravlenskiya-mandat", "text": "Над 5500 длъжности за военни остават незаети към момента, но това не застрашава боеспособността на Българската армия, защото хората, които служат в нея дават всичко от себе си, смята военният министър Красимир Каракачанов. Според него за българските военни винаги е важен духът и мотивацията и даде пример с миналото, когато при подобна ситуация, българският войник е правил чудеса. Трябва да се направи всичко възможно военната професия да бъде по-престижна и по-привлекателна, посочи Каракачанов и отбеляза, че едно от задължителните условия е увеличаването на заплатите на военнослужещите. В тази връзка се очаква през тази година заплатите в сектора да бъдат увеличени с още десет процента, каза той, цитиран от БТА. Той посочи, че е представил пред финансовото министерство визията си за необходимите средства за модернизация и поддръжка на съществуващата бойна техника при формирането на бюджета за следващата година. Каракачанов коментира, че продължава и работата по въвеждането на доброволната военна служба и изрази надежда, че до края на мандата, тя ще бъде въведена. Много млади хора, завършили средно образование влизат във военните училища, но се оказва, че очакванията им са били различни и отпадат. Средно по 12-13 човека напускат преди да положат клетва, след това има още един отлив и след края на първия семестър нещата се установяват, каза министърът. Според него затова е необходимо да се възстанови пълноценното военно обучение в училище, за да знаят младите хора какво да очакват след това, ако решат да продължат в редиците на Българската армия. В петък Красимир Каракачанов поздрави първокурсниците от 145-ия випуск на Националния военен университет \"Васил Левски\" във Велико Търново. Въпреки вдигането на заплатите и намаляването на изискванията за войници, по-конкурсите на МО все още не се явяват достатъчно кандидати. Екипът на Каракачанов разчита проблемът да се реши с помощта на доброволната военна служба. Законът за въвеждането ѝ още не е готов и няма представени финансови разчети. Засега е известно, че министърът планира да се въведе 6-9 месеца доброволна казарма в зависимост от специалността. Преминалите тази служба ще влизат след това в резерва, а част от тях може да постъпят и на реална служба. Преминалите през подобна служба може да се ползват и с преференции при постъпване на работа в сектора на сигурността. Доброволците ще получават една минимална заплата месечно възнаграждение. Засега се предвижда да бъдат открити най-малко два центъра – в Плевен и Сливен, в които те да бъдат обучавани. Обмислят се и още регионални центрове.", "date": "2018.10.12", "title": "Първият доброволен войник влиза в казармата до края на управленския мандат"}
{"url": "https://www.faktor.bg/bg/articles/te-iskat-nova-velikoturska-imperiya-smyatat-che-turchina-tryabva-da-bade-gospodar-na-chovechestvoto", "text": "Ръката е изпъната, показалецът и кутрето са изправени като уши, а палецът, средният и безименният пръст образуват един вид муцуна. Това е т.нар. \"вълчи поздрав\" - опознавателният знак на турското ултранационалистическо движение \"Сиви вълци\", за което се твърди, че извършва насилия, мотивирани от расистки подбуди. Вълчата глава символизира стремежа към великотурско господство, като за образец е смятана някогашната Османска империя. При това \"Сивите вълци\" са активни не само в Турция, а и в Германия. И то отдавна. Така те носят отговорност за пренасянето в Германия на вътрешнотурски конфликти като този с кюрдите. А особено обезпокояващ е фактът, че не само надъхани привърженици на Ердоган без задръжки се поздравяват взаимно с т.нар. вълчи поздрав. Оказа се, че поддръжници на ултранационалистическите \"Сиви вълци\" са и близки сътрудници на турския президент. Вълчият поздрав разбуни духовете в Германия още миналия март, когато външният министър Мевлют Чавушоглу изпъна ръка във вълчи поздрав пред турското генерално консулство в Хамбург. Твърди се, че в миналото Ердоган също е показвал вълчия поздрав. Много от въодушевените му поддръжници го посрещнаха именно с този поздрав, когато в края на септември Ердоган пристигна в германкия град Кьолн, за да присъства на тържественото откриване на главната джамия на турско-ислямското сдружение \"Дитиб\". Сега в Германия се надига сериозна съпротива. След като Австрия взе решение за забрана на вълчия поздрав, политици от ХДС и от Лявата партия настояват Германия да наложи пълна забрана на ултранационалистическото движение. Кристоф де Фрийс от ХДС обяснява, че за това има както политически, така и юридически причини. \"В Германия може да се наложи забрана на противоконституционни символи само ако преди това е била забранена и самата организация. Друг начин няма\", казва Де Фрийс и подчертава спешната необходимост от забраната на тази организация. По неговите думи, \"Сивите вълци\" са \"дясноекстремистка фашистка организация, която със своите 18 000 членове е три пъти по-голяма от германската Националдемократическа партия NPD\". Тази организация представлява сериозна заплаха за нашия демократичен ред, подчертава политикът от Х Външно приличат на рокери, а всъщност са брутални престъпници. Турско-националистическата рокерска групировка \"Османци Германия\" сега бе забранена от германския вътрешен министър Хорст Зеехофер. (11.07.2018) Сходно мнение застъпва и зам.-председателката на Лявата фракция в Бундестага Севим Дагделен. Според нея вълчият поздрав не само може да бъде сравняван с хитлеристкия, но и \"Сивите вълци\" се оказват една от най-големите дясноекстремистки организации в Германия. \"Те имат един идеал и това е нова великотурска империя. \"Сивите вълци\" пропагандират етнически национализъм и смятат, че турчинът трябва да бъде господар на човечеството\", казва Дагделен. Сега на ход е германското вътрешно министерство. Тъй като става дума за сдружение, забраната му е в компетенциите не на Конституционния съд, а на вътрешното министерство. \"Аз съм оптимистично настроен и смятам, че предпоставките за забрана са налице\", казва политикът от ХДС Кристоф де Фрийс и дава пример със забраната на рокерската банда \"Османци Германия\". \"Те също са ултранационалисти и също поддържат връзки с Турция, като паралелно с това имат структури в организираната престъпност\", казва Де Фрийс. Тъй като \"Сивите вълци\" поддържат контакти с турската политика и са смятани за важни пропагандатори на Ердоган сред живеещите в Германия 1,4 милиона турски избиратели, процедурата по забраната им може да усложни още повече и бездруго разклатените германско-турски отношения. Но Кристоф де Фрийс е убеден, че в случая Германия трябва да се съобразява единствено със собствената си конституция: \"Нашето убеждение е, че фашизмът, в каквато и да е форма, е една човеконенавистна идеология, която представлява сериозна опасност. Затова не можем да правим никакви компромиси\", казва Де Фрийс. При това, допълва той, \"в случая си имаме работа с една организация, за която се твърди, че е отговорна за множество политически убийства, атентати и терористични нападения в Турция\". \"Затова външнополитическите въпроси не бива да доминират\", заключава Де Фрийс.", "date": "2018.10.12", "title": "Те искат нова великотурска империя, смятат, че турчина трябва да бъде господар на човечеството"}
{"url": "https://www.faktor.bg/bg/articles/ek-spirane-na-evropeyskite-fondove-za-darzhava-ot-es-koyato-e-pod-zaplaha", "text": "Европейската комисия предлага занапред спирането на европейските фондове за държава от ЕС, в която върховенството на закона е под заплаха, да бъде предприемано не с единодушие, а с квалифицирано мнозинство. Това съобщи днес еврокомисарят по бюджета Гюнтер Йотингер на пресконференция, цитиран от БТА.  Съветът на ЕС и Европейският парламент разглеждат сега този въпрос. За мен той това остава много важен и ще продължа да се боря, добави еврокомисарят. Йотингер отбеляза, че ако това предложение се приеме, \"малцинства няма да могат да блокират\" намерение за спиране на средствата от ЕС за дадена страна от Общността. Еврокомисарят уточни, че има \"широко мнозинство\" за въвеждането на решения в тази област без единодушие. По общностните правила \"квалифицирано мнозинство\" за приемането на решение в Съвета на ЕС се постига с гласовете на 55 на сто от държавите, представляващи 65 на сто от населението.", "date": "2018.10.12", "title": "Квалифицирано мнозинство ще спира еврофондове за държава от ЕС, която е под заплаха"}
{"url": "https://www.faktor.bg/bg/articles/reuters-tereza-mey-nikoga-nyama-da-se-saglasi-na-rezerven-plan-za-predotvratyavane-na-tvarda-granitsa-s-irlandiya", "text": "Министър-председателят на Великобритания Тереза Мей никога няма да се съгласи на резервен план за предотвратяване на твърда граница с Ирландия, който би означавал че Островът може да остане постоянно вързан към митническите правила на ЕС, заяви нейният говорител, предава Reuters. „Министър-председателят никога няма да се съгласи на споразумение, което ще задържи в капан Обединеното кралство“, заяви говорителят пред журналисти. Британските министри на международната търговия, околната среда и министърът по въпросите за Брекзит са заявили пред Тереза Мей, по време на среща в четвъртък, че са притеснени, че цяла Великобритания може да остане в митническия съюз за неопределен период от време, според „BBC“.", "date": "2018.10.12", "title": "Reuters: Тереза Мей няма да се съгласи на резервен план"}
{"url": "https://www.faktor.bg/bg/articles/tsvetanov-kam-yoncheva", "text": "Не смятам, че съм обидил Елена Йончева по начин, от който тя може да се възползва от правната си възможност. Това каза председателят на ПГ на ГЕРБ Цветан Цветанов пред журналисти във връзка с обявеното от Елена Йончева от БСП, че ще го съди за клевета, предаде репортер на Агенция „Фокус“.  „По-добре да не го коментирам. Всеки е в правото си да твърди, каквото иска. В страната има разделение на властите и всеки може да потърси своите права в компетентния съд или в компетентната институция, която има отношение – Комисията по дискриминация. В тази връзка нека да бъдем малко по-позитивни, а не да излизат новини от парламента за омраза и разделение\", заяви Цветанов.  \"Уважавам Елена Йончева като разследващ журналист, до момента, в който не се занимава с политика. Вече няма тази обективност във всичко това, което беше изговорено във всичките тези месеци, участвайки в нейната парламентарна група. Не смятам, че някъде съм я обидил по начин, по който тя действително може да се възползва от тази си правна възможност. Но това е нейно право, нека си направи съответните искания“, коментира Цветан Цветанов. По- рано днес \" Елена Йончева обяви в неправ текст, че ще съди колегите си от ГЕРБ Цветан Цветанов и Делян Добрев за клевета. Поводът - в продължение на месеци те хвърляли клевети по неин адрес за пране на пари. В ефира на Би Ти Ви журналистката изтъкна, че се \"извършва натиск върху всеки, който се опитва да каже нещо\".  Припомняме, че през юли ГЕРБ поиска прокуратурата да провери Елена Йончева заради съдружие с мажоритарния собственик на фалиралата КТБ Цветан Василев, както и за пране на пари и други закононарушения. От партията изнесоха информация, според която чрез \"Авторска телевизия\" ЕООД Елена Йончева е съдружник с регистрираната на Британските Вирджински острови \"Далий трейдинг лимитид\", която се оказва собственост на Цветан Василев. Йончева и офшорната компания са собственици на \"Офроуд ООД\", чиито сметки са били в КТБ. В общото дружество Йончева внесла само 5 хил. лева, а офшорната фирма - 315 хил. лева. По думите на Делян Добрев през януари \"Далий трейдинг лимитид\" е свързана с фирма, която според одиторите на КТБ била куха и оттам били прокарвани средства от банката. \"Ако ГЕРБ смята, че може да поръча един депутат да го притискат и хулят. Ще ги осъдя в България и в Страсбург\", обяви още Елена Йончева, която приключи участието си в Би Ти Ви предсрочна, демонстративно напускайки студиото.", "date": "2018.10.12", "title": "Цветанов: Не съм обидил Йончева по начин да има основание да си търси правата в съда (обновена)"}
{"url": "https://www.faktor.bg/bg/articles/drevnite-zhiteli-na-velikdenskite-ostrovi-dobivali-pryasna-voda-ot-okeana", "text": "Американски археолози установиха, че древните жители на Великденския остров открили как да добиват прясна вода от океана. На острова на практика нямало реки и езера. Затова начинът, по който древните хора се снабдявали с вода, дълго време бе загадка. По думите на съавтора на изследването Карл Липо от университета Бингамтън в Ню Йорк, който 20 години изследвал бита на коренните жители на Великденския остров, шуплестата вулканична почва бързо поглъщала дъждовната влага, а малките езера не можели да осигурят достатъчно количество вода. Специалистите изследвали нивото на съдържанието на соли по крайбрежието и заключили, че водата била годна за консумация. Подпочвени води се стичат по склонове към океана. По време на приливи потокът прясна вода попада директно в морето. \"В резултат хора са можели да използват тези източници за събиране на годна за консумация вода\", отбеляза Липо. Това се потвърждава и от записки на изследователи от 18-и век, които уверяват, че коренни жители на Великденския остров като че ли пиели морска вода. Въз основа на заключенията учените възнамеряват да проверят дали съществува връзка между местоположението на източниците на прясна вода и моаи - издяланите от камък фигури на хора на Великденския остров. Мащабни археологични изследвания в северозападната част на острова помогнали на учените да разберат, че с времето жителите на острова се преселили в пещери, като изоставили своите селища. Освен това те престанали да изработват почти всички изделия освен обсидианови накрайници за копия и стрели. Именно внимателното изучаване на 400 обсидианови изделия позволило на изследователите да възстановят хронологията на събитията, случили се на Великденския остров преди пристигането на европейците. Изследването станало възможно благодарение на това, че с времето обсидиановото стъкло започва да абсорбира вода. Учените успели да установят, че жителите на Великденския остров активно конструирали обсидианови инструменти и ги използвали между 1220 и 1650 г. А след това внезапно спрели. Но подобна закономерност се проявявала само в една от точките, където археолозите провеждали разкопки. Рапануйците активно обработвали земята в планинските подножия от 1200 до 1300 г. След това малко забавили темпо, за да се заемат отново активно с това дело през 1480 г. А през 1705 г. се случило нещо и жителите на Великденския остров захвърлили земеделието. Крайбрежни разкопки показали, че от 1250 до 1500 г. тук не се занимавали особено със земеделие. А през 1690 г. решили да не пренебрегват това дело и успешно обработвали земята чак до 1850 г., вече в съседство с европейците. Освен това учените успели да установят, че климатичните условия в трите точки се различавали. В първата от тях хората страдали от наличието на планината Маунта Теревака, която пречела на нормалното падане на валежи и провокирала суши. На втория участък имало основно изтощена почва, която с времето станала неплодородна. Изследователите смятат, че съкращаването на годните за земеделие земни участъци е довело до сблъсъци и дори войни между жителите на Великденския остров. Във времената, когато на 163,6 кв. км земя са живели около 16 000 души, а храната далеч не стигала за всички, войните и гладът довели до сериозно намаляване на броя на тези хора. Мнозина се спасявали с канибализъм, който бил нещо обичайно за рапануйците. При пристигането на европейците на острова са живели около 3000 души. Освен това около началото на XVII век от острова изчезнали горите.", "date": "2018.10.12", "title": "Древните жители на Великденските острови добивали прясна вода от океана"}
{"url": "https://www.faktor.bg/bg/articles/predstoi-chetiristranna-sreshta-balgariya-gartsiya-makedoniya-albaniya", "text": "Само след по-малко от месец предстои четиристранна среща България - Гърция - Македония - Албания. Това каза вицепремиерът и министър на външните работи Екатерина Захариева от парламентарната трибуна в отговор на въпрос за политиката по разширяване на ЕС. „На 18 октомври ще се проведат политически консултации между министерствата на външните работи на България и Македония“, посочи тя. „От 19 до 21 октомври ще пристигнат държавните секретари на всички министерства в Македония, водени от генералния секретар на правителството. Те ще имат редица срещи със свои колеги, включително и в НС“, допълни Екатерина Захариева.  „От 24 до 26 октомври очакваме работно посещение на делегации от представители на държавната администрация на Македония с цел обмяна на опит по европейски програми“, коментира външният министър. „В четиристранен формат, България- Гърция- Хърватия- Румъния, който е по наша инициатива и се провежда традиционно по време на сесията на Генералната асамблея на ООН, обсъждахме как процесът на присъединяване може да бъде по-бърз и устойчив. Разбрахме се да направим общи посещения в Македония и Албания до края на годината или в началото на следващата“, заяви Екатерина Захариева.", "date": "2018.10.12", "title": "Предстои четиристранна среща България-Гърция-Македония-Албания"}
{"url": "https://www.faktor.bg/bg/articles/ninova-pak-izpolzva-tragediyata-s-viktoriya-marinova", "text": "Не трябва да се допуска етническо напрежение в Русе. Призовавам всички колеги политици и медиите да положим максимални усилия това да не се допуска. Това каза в кулоарите на парламента лидерът на БСП Корнелия Нинова. Тя коментира и темата за чуждестранната реакция по повод убийството на Виктория Маринова. \"За мен трябва да има тук при нас равносметка, анализ, разговор защо се случи това. Отговорът е недоверие от страна на българските граждани към институциите, а може би и недоверие отвън към справянето с проблемите. Няма да давам характеристики на чуждестранните коментари. Важното е, че бяха масови. Това показва отношение към България и трябва да се положат усилия, за да се изчисти имиджът на страната ни\", обяви Нинова и добави, че според нея премиерът Бойко Борисов е изморен и притеснен, като това е причината да бъде изнервен.", "date": "2018.10.12", "title": "Нинова с нови внушения: Коментарите за България били \"масови\""}
{"url": "https://www.faktor.bg/bg/articles/chumata-po-drebnite-prezhivni-zhivotni-prodalzhava-da-se-razprostranyava-iz-strandzhansko", "text": "До 28 декември са в сила европейските рестрикции по посока на реализацията на животни заради огнищата на чума по стадата в Странджа. „Т.е. животните трябва да се колят и консумират само в забранената територия. Млякото може да се изкупува, преработва и консумира в тази зона. Движение на животни се допуска само за незабавно клане до кланица, не се допуска преместването на животни от един обект в друг обект, което в голяма степен затруднява населването на обектите с нови животни“, коментира пред БНР д-р Георги Чобанов от Агенцията по безопасност на храните. „ЕК действа на същия принцип, на който действа и Агенцията по безопасност на храните – опитваме се да изолираме засегнатите, така че да не могат да предадат нататък заболяването. Освен това е много важно решаването на тези казуси да става много бързо, за да остане много по-малък мащаб, а от друга страна – и самите хора, когато ликвидирането на една такава болест приключи бързо, не се стресират допълнително“, посочи още д-р Чобанов. На 18 септември БАБХ поиска за пореден път съдействие от прокуратурата, като изпрати писмо до държавното обвинение, във връзка със заразеното с чума стадо в Болярово, до което местните стопани дълго време не допускаха ветеринарните власти. „Прокуратурата е сезирана още в началото, когато стартираха проблемите. Сезирана е прокуратурата в Ямбол, в Елхово, но на този етап не знам да има отговор или становище, изразено от прокуратурата по този казус“, каза той. Според д-р Чобанов ветеринарното законодателство е достатъчно ясно, но проблемът е друг – че то не се „чете от други структури, включително и фермери“. Той поясни: „В самия закон за животновъдството е записано, че когато фермерът се занимава с някакъв вид животни, той трябва да е достатъчно компетентен да се занимава с тях, т.е преди да се започне да се гледат животни, трябва да е ясно какво се случва, когато се стигне до такава ситуация. Затова нашите основни мерки са насочени към превенция, затова и сега говорим за птичи грип, за африканска чума, говорим и за биосигурност, за изолиране на животните, за недопускане на заболяването във фермата. В момента, в който заболяването е допуснато във фермата - и то е допуснато пак от хората, които се грижат за животните – няма много варианти за решаването на казуса. Трябва максимално бързо да се приключи с тази зараза, за да може хората да продължат да си развиват бизнеса“. Чумата по дребните преживни животни продължава да се разпространява в Странджанско, след като в нови селища продължават да бъдат откривани животни с антитела, заяви Чобанов. Откриването на антитела означава, че животни са боледували от чума или са били ваксинирани, обясни той.  „Чумата при дребните преживни животни е такова заболяване, което не се среща повсеместно и България беше свободна от това заболяване. В този случай, когато заболяване не циркулира в дадена територия, тогава животните не са го срещали и те нямат антитела. Освен това в България е забранена ваксинацията с такава ваксина, няма и такава ваксина на пазара, която да се ползва, така че се очаква нашите животни да са чисти от антитела или от вируси. Всяко едно животно, в което бъде открит наличие на вирус, това означава, че то е инфектирано и че това е огнище на заболяването. Когато това животно не бъде забелязано или не бъде докладвано, че е заболяло, има един период, през който то боледува, преболедува и практически вирусът не може да бъде открит в кръвта, а започват да се образуват антитела. По принцип антителата се изграждат в два случая – или след ваксинация, или след боледуване“, каза той. Според него обаче се спекулира с възможността животните да са ваксинирани.  Преди няколко дни министърът на земеделието каза в НС, че при последните проби в Странджанско у 256 животни са открити антитела.", "date": "2018.10.12", "title": "Из Странджанско продължават да откриват животни с антитела на чумата"}
{"url": "https://www.faktor.bg/bg/articles/ruse-se-proshtava-s-viktoriya-marinova", "text": "Днес е поклонението пред зверски убитата журналистка Виктория Маринова в Русе. То ще започне в 10.30 часа в катедралния храм \"Света Троица\" в крайдунавския град. Очакват се засилени мерки за сигурност в района заради ескалиралото през последните часове напрежение. За убийството на Виктория е задържан 21-годишният Северин Красимиров, Той бе арестуван в Германия.", "date": "2018.10.12", "title": "Русе се прощава със зверски убитата  Виктория Маринова"}
{"url": "https://www.faktor.bg/bg/articles/sled-rokerskata-vizita-silno-politseysko-prisastvie-i-zhandarmeriya-v-dva-kvartala-v-ruse", "text": "Оперативната обстановка е спокойна, ситуацията е овладяна в кварталите \"Тракцията\" и \"Селеметя\". Няма задържани лица. Всичко като дейности и мероприятия са извършени.  Така лаконично описа ситуацията в двете ромски махали в Русе ст.комисар Тодор Атанасов, шеф на РДВР- Русе.  По думите му досега не са получени нови сигнали за повишено на напрежение и нарушения на обществения ред. Комисар Атанасов уточни, че след вчерашното посещение на рокери в града има засилено полицейското присъствие в двете ромски махали, като подкрепа са получили и от жандармерията.   Рокери нахлуха вчера в ромските махали, в които е живял заподозреният за убийството на Виктория Северин Красимиров. Според официалната информация, не се е стигнало до сблъсъци. Полицейски патрули и жандармерия са изпратени, за да осигурят спокойствието в района.", "date": "2018.10.12", "title": "След рокерската визита в Русе - ситуацията е овладяна, няма напрежение"}
{"url": "https://www.faktor.bg/bg/articles/severin-ne-e-dushil-viktoriya", "text": "Майката на Северин Красимиров и доведеният му баща били шокирани от това, което е извършил, тъй като по думите им не бил агресивен и не е имал такива черти, показа репортаж на Нова ТВ. Пред тях той казал, че няма съучастници, действал сам по време на гаврата с журналистката Виктория Маринова. Двамата били шокирани от това, което е извършил. Дошъл в Германия, за да види за последно своите близки, тъй като имал намерение да се предаде. 1-2 часа, след като влязъл в дома им в немския град Щаде, там нахлули германски полицаи и го арестували. Майката обясни пред, че синът ѝ казал, че е пил алкохол с приятели, бил взел и наркотик - едно шише уиски, наркотик, наричан кристал, и бира. \"Майко, аз убих човек, дойдох само вас да видя\", казал ѝ Северин. Доведеният баща на Красимиров също обясни как им казал \"Голяма бела стана\". Северин твърдял, че не е удушавал Виктория, а от удара в носа и потеклата кръв тя се била задушила. Бащата разказа и как, като седнали да вечерят с децата, Северин се разплакал и им казал, че видял по телевизията, че убитата от него Виктория има малко дете. Малко след това влязла полицията. Очаква се Северин Красимиров да бъде върнат у нас в следващите 10 дни. Днес, 11 октомври, се очаква Върховният съд в германския град Цале да даде подробности.", "date": "2018.10.12", "title": "Северин признал, че няма съучастник в изнасилването на Виктория"}
{"url": "https://www.faktor.bg/bg/articles/hramat-v-ruse-se-okaza-tesen-za-opechalenite-na-poklonenieto-na-viktoriya", "text": "Русенският катедрален храм „Света Троица” не успя да побере близки, приятели и стотици граждани, дошли да се сбогуват с убитата Виктория Маринова. Старата църква, която се намира в подземие, бързо се напълни с желаещите да се поклонят пред тленните останки на красивата бизнесдама, съобщава \"24 часа\". Много от другите останаха на стълбите, а опашката чакаше и пред храма, за да поднесе цвете пред тленните останки на убитата телевизионна водеща. Църквата бе пълна с цветя, аранжирани по различен начин. Капакът на ковчега на Виктория също бе обсипан с цветя, поставени още преди да започне ритуалът. Отначало в храма влязоха само роднини и познати на опечаленото семейство. Те се сбогуваха с Вики и й поднесоха цвете при отворен ковчег. Едва след това, по знак на бившия съпруг на Виктория Свилен Максимов, обсипаният с цветя капак бе затворен и в църквата бяха допуснати и останалите граждани. Сред тях бе кметът на Русе Пламен Стоилов, който първи поднесе съболезнованията си на семейството, както и много известни русенци, дошли да изпратят Виктория в последния й път. Имаше и възрастни, но и много млади хора, дошли да изкажат мъката си пред останките на зверски убитата журналистка. Церемонията мина при огромно медийно присъствие. Освен местни журналисти и представителите на националните телевизии, имаше пратеници на световни информационни агенции като „Ройтерс”, които също отразяваха погребението на убитата телевизионна водеща.", "date": "2018.10.12", "title": "Храмът в Русе се оказа тесен за опечалените, дошли да се сбогуват с Виктория"}
{"url": "https://www.faktor.bg/bg/articles/yordanka-fandakova-moy-printsip-e-ne-plashtam-nito-lev-za-nedobre-svarshena-rabota", "text": "Ремонтите в София се наблюдават под лупа. Тоест, има постоянен контрол. Моята задача е – от една страна, да стане добре и второ – да не платя нито лев за недобре свършана работа. Това обяви в студиото на Нова ТВ кметът на София Йорданка Фандъкова, на която граждани поискаха оставката заради ремонта на ул. „Граф Игнатиев“ и площада пред храма „Св.Седмочисленици“. Аз съм доказала, че съм абсолютно безкомпромисна към фирмите, с които се сключват договорите. Те търпят безкомпромисни санкции, които им се налагат заради недобра свършена работа. Мен ме ядосват единствено пропуските в работата на тези фирми, а не снимките, които правят гражданите. Много важно е в процеса на строителство да наблюдаваме и контролираме ремонтите в целия град. Но моля хората да знаят, че нито един участък от „Граф Игнатиев“ не е завършен. В същото време върви санкцията срещу фирмата за всеки просрочен ден. Всички механизми на контрол са предприети. Затова поканих и експертите от УАСГ. „Контролът на контрола“ се извършва именно от доказани професионалисти от УАСГ и  смятам, че той ще бъде направен  в интерес на града и хората. Затова моля – нека да приключи ремонтът, а не гражданите да се предоверяват на естетическите критерии, които се внушават от медиите, обърна се от ефира към хората кметът на София. Фандъкова изтъкна, че хората много помагат с техните сигнали. Но не може да се съгласи с упреците, които отправят политически сили, довели София до разруха София, сега да обвиняват, че сегашната управа на града руши българската столица. Кметът на столицата обясни, че сега предстои да се състои конкурса за реновиране на площада пред църквата \"Света Неделя\". Фандъкова се надява той да бъде направен по най-добрия начин, като в него реално могат да участват както утвърдени архитектурни бюра у нас и в чужбина, така и млади архитекти.", "date": "2018.10.12", "title": "Йорданка Фандъкова: Мой принцип е – не плащам нито лев за недобре свършена работа"}
{"url": "https://www.faktor.bg/bg/articles/tomislav-donchev-opitite-za-destabilizatsiya-otvatre-sa-neuspeshni-zatova-probvat-otvan", "text": "Генерализирането е опасна територия - \"всички политици са корумпирани, всички журналисти са лъжливи\", каза вицепремиерът Томислав Дончев в ефира на Би Ти Ви. Каквито и приятели и партньори да имаме навън, основният интерес България да изглежда добре е наш, не на някой друг. Не за първи път вътрешнополитически проблеми се пренасят на международния терен, очевидно, както се вижда, че опитите за дестабилизация вътре са неуспешни. Затова пробват отвън, убеден е вицепремиерът. Само след половин година имаме европейски избори. Политици от всички цветове биха използвали всякакви средства. Европа често има нужда от жертва, от лошото момче или момиче и България лесно може да вземе този образ, така Дончев обясни световните реакции по случая с убитата Виктория. По думите му злоупотребата с всяка трагедия е престъпление. Вицепремиерът призова да имаме повече доверие на институциите – не е проблем да не вярваш на конкретен техен представител, но без самата структура и държавата ще спре да съществува. По сигнали именно на Томислав Дончев и на онлайн изданието „Биволъ” се проверяват фирми около „Джи Пи Груп” за злоупотреби с еврофондове. Той подчерта, че на този етап няма данни убийството да е свързано с журналистическото разследване, коментирано и в последното предаване на Виктория Маринова.За проверката на \"Джи Пи Груп\" Дончев обясни, че е подал сигнал, базиран на публикация, към прокуратурата и различни институции. Вицепремиерът обяви, че е по-скоро за лятното часово време, така го усещал, но твърди, че решението ще бъде взето след широка дискусия.", "date": "2018.10.12", "title": "Томислав Дончев: Опитите за дестабилизация отвътре са неуспешни, затова пробват отвън"}
{"url": "https://www.faktor.bg/bg/articles/direktorat-na-politsiyata-v-ruse-naprezhenieto-e-ovladyano", "text": "Около 30 души бяха ранени при сблъсък между автобус и камион край град Хокенхайм. Автобусът е бил пълен с чуждестранни туристи от Австралия, Канада и Съединените щати. Състоянието на девет от тях е тежко. Според полицейски източник автобусът вероятно се е отклонил в лентата си и се е врязал в камиона, който превозвал гуми. Точните причини за катастрофата се изясняват.", "date": "2018.10.12", "title": "Десетки ранени при челен сблъсък на камион и автобус с туристи в Германия"}
{"url": "https://www.faktor.bg/bg/articles/maya-manolova-nyama-da-e-dobre-da-ostavim-maykite-v-palatki-do-koleda-da-gi-zatrupa-snega", "text": "Основните положения, за които хората с увреждания се борят, бяха включени в окончателния вариант на Закона за хората в увреждания. Според поетите ангажименти от страна на властта в края на следващата седмица законопроектът трябва да влезе в пленарната зала за обсъждане. Това каза в сутрешния блок на БНТ националният омбудсман Мая Манолова. Промените в закона трасират пътя към реформата в сектора. Беше изключително важна подкрепата за трудовата заетост, беше включена и програмата за достъпна среда. Предвидени са средства за преустройство на работното място - ще има национално финансиране за това. Убедена съм, че в България бизнесът е социално ориентиран и че след разговори работодателите ще се убедят, че хората с увреждания са национален капитал, който не е използван достатъчно, заяви Манолова. Беше конкретизирана месечната финансова помощ, които ще получават всички хора с увреждания, и разбира се, каузата на протестиращите майки, че личната помощ ще бъде един самостоятелен механизъм, разписан в закон, посочи омбудсманът. Правителството пое конкретни ангажименти. Подписите на финансовия и на социалния министър са под план за действие. Абсолютно всички хора с увреждания застават зад този проект, всички организации го подкрепиха. Вече не може да се говори за разделение между хората с увреждания, каквито опити имаше в началото на лятото. Много низки бяха тези опити да бъдат разделени хората с увреждания, подчерта Манолова.  Тя заяви, че ако законопроектът върви по план, трябва да бъде окончателно приет до края на ноември. Няма да е добре да оставим майките на палатки до Коледа, да ги затрупа снегът, каза още Мая Манолова.", "date": "2018.10.12", "title": "Мая Манолова: Няма да е добре да оставим майките на палатки до Коледа, да ги затрупа снега"}
{"url": "https://www.faktor.bg/bg/articles/glavniyat-myuftiya-pri-borisov-zaradi-parite-na-religiite", "text": "Главният мюфтия Мустафа Хаджи поиска среща с премиера Бойко Борисов заради законопроектите за вероизповеданията, които регламентират финансирането на различните религии в България. Мюфтията е поискал разговора, след като вчера депутатите решиха да обединят двата законопроекта за вероизповеданията - този на ГЕРБ, ДПС и БСП и на \"Обединените патриоти\". И двата проекта въвеждат ограничения върху финансирането на вероизповеданията в България. Забранява се приемането на дарения от чужбина. Според мюфтийството обаче този на ГЕРБ бил по-добър, тъй като предвижда 15 млн. лв. държавно финансиране. Те обаче реално ще бъдат разпределени между православната църква и мюфтийството, а останалите вероизповедания няма да имат държавна субсидия. „Срещата ми с премиера премина в приятелски разговор“, съобщи пред журналисти Мустафа Хаджи. Той информира, че Висшият ислямски институт няма кадри, които да преподават в него, и затова на този етап трябва да се канят гости – преподаватели. По думите му, ще се постараят те да бъдат осигурени от страни от Европейския съюз. Мустафа Хаджи коментира Закона за вероизповеданията. „Религиозните общности, които са под 1%, също трябва да получат финансиране от държавата“, смята главният мюфтия.", "date": "2018.10.12", "title": "Главният мюфтия при Борисов заради парите на религиите"}
{"url": "https://www.faktor.bg/bg/articles/premierat-ne-sam-pritesnen-ot-eskalatsiya-na-etnicheskoto-naprezhenie-vzeli-sme-vsichki-merki", "text": "Премиерът Бойко Борисов не е притеснен от ескалация на етническото напрежение в Русе заради убийството на Вероника Маринова и последвалото нахлуване с мотори в циганската махала на крайдунавския град от страна на рокери. Попитан дали има тревоги в тази посока, той отговори: \"Не, взети са всички необходими мерки\", коментира Борисов на влизане в Народното събрание за участие в парламентарния контрол. Той напомни, че всеки ден и българи, и роми вършат престъпление, за да защити тезата, че престъпността няма етнос.", "date": "2018.10.12", "title": "Премиерът: Не  съм притеснен от етническото напрежение, взели сме всички мерки"}
{"url": "https://www.faktor.bg/bg/articles/elena-yoncheva-beshe-ochernena-ne-nashata-balgariya-a-balgariyata-na-boyko-borisov", "text": "Беше очернена не нашата България, а Бойко Борисов и Българията, която той създаде през последните 10 години, заяви в ефира на бТВ депутатката от БСП Елена Йончева, помолена да коментира негативния отзвук в българските и чуждестранните медии жестокото убийство на журналистката Виктория Маринова. \"Това бяха чудовищни неща, но те се отнасяха за управлението на Бойко Борисов в последните 10 години, а не за страната\", уточни мъдро Йончева. Помолена от водещия \"да бъдем честни и да признаем, че  в чуждесстранната преса имаше откровени неистини по случая\", Йончева се измъкна с  клишето \"заради ниското доверие към институциите трябва да има международни експерти\". След което замаза изказването си, че у нас има много добри специалисти и криминалисти. „Затова беше предложена помощ от Европа по разследването на престъплението. Ние призовахме в това разследване да се случат чуждестранни експерти. Едно международно разследване щеше да помогне, за да спрат всички спекулации“, подчерта Йончева.  „Сега сме не само на последно място по свобода на медиите в Европа, а дори се нареждаме до страни като Конго“, отбеляза тя.  Елена Йончева цитира американски медии, които са припомнили доклада на Държавния департамент за миналата година за страната ни, в който се казва, че служители във всички клонове на правителството са замесени в корупционни практики безнаказано. Тя била свързана с големите инфраструктурни проекти“. Относно конфронтациите в редиците на БСП, Йончева поясни, че не може в една партия да има тишина. „Спорът в партията е много полезен – за БСП и за държавата“. Тя даде пример с Лейбъристката партия в Англия. Малко преди да си тръгне, Елена Йончева устроила невиждан цирк в студиото. Тя хвърлила микрофона на земята и напуснала, крещейки, че ѝ било отнето правото да говори. Това обяви след рекламите самият водещ Антон Хекимян. Реакцията й е била видяна и от вицепремиера Томислав Дончев, който беше следващият гост в предаването и е изчаквал реда си. Червената депутатка се афектира след въпрос дали е имала обща офшорна фирма с избягалия банкер Цветан Василев.  \"Вие казахте, че ще говорим за други теми\", се ядоса тя, напомняйки любимата си тема за оградата на границата, след което Антон Хекимян приключи разговора.", "date": "2018.10.12", "title": "Елена Йончева напусна с гръм и трясък ефира на бТВ, хвърли микрофона на земята"}
{"url": "https://www.faktor.bg/bg/articles/borisov-angazhimentite-na-pavlova-shte-priklyuchat-s-izpalnenie-na-trio-programata-na-balgariya-estoniya-avstriya", "text": "В Европа има различни модели, това беше първото европредседателство, а не бяхме уверени, че имаме достатъчно административен и управленски опит да го проведемq, затова избрахме варианта за нарочен министър по европредседателството. Това обяви премиерът Бойко Борисов по време на днешния парламентарен контрол в отговор на въпрос на депутата от БСП Антон Кутев – какво работи Лиляна Павлова.  Той отново отчете, че България се е представила като достоен партньор. И разказа, че вече има отправена покана към България да сподели опита си с Румъния, Финландия и Хърватия, които ще поемат председателството след Австрия. А страната ни била в непрекъсната комуникация с Австрия, като след края ще бъде направен съвместен отчет. Ние се доказахме като сериозен и отговорен партньор на страните в ЕС. Като част от триото – Естония и Австрия, работим по определена програма, която изпълняваме в рамките на триото. Тоест,  функционалните задължения на Лиляна Павлова не свършват с завършването на нашето европредседателството. След приключването на ангажиментите по изпълнение на трио програмата, ще се пристъпи към закриване на министерството, обясни премиерът.  Борисов не пропусна да отбележи още, че министър Лиляна Павлова отговоря и за цялостна координация на държавната политика по европейските въпроси. Напомни, че на нея е било възложено да координира 7-та среща \"16+1\" на ЕС с Китай, която се проведе в София. А на 20 октомври столицата ни ще бъде домакин на срещата на местните лидери \"16+1\". Лиляна Павлова координирана и конкретно отношенията между България и Китай.", "date": "2018.10.12", "title": "Борисов: Ангажиментите на Павлова ще приключат с изпълнение на трио-програмата на България-Естония-Австрия"}
{"url": "https://www.faktor.bg/bg/articles/ekzakta", "text": "В отговор на въпроса „Ако парламентарните избори бяха днес, за коя партия/коалиция бихте гласували?”, 23.7% от българите посочват ГЕРБ, а 20.1% – БСП. Електоралното влияние на ДПС възлиза на 6.1%, а на ОП е 5.5%. За Демократична България биха гласували 2%. Воля, АБВ и РБ биха получили по 1%. За други партии биха гласували 5.1%, а 34.2% заявяват, че няма да гласуват. Това показват данни от национално представително изследване на „Екзакта рисърч”.  Делът на българите, които не желаят предсрочни избори, възлиза на 50%. За нови избори се обявяват 31%. За последните месеци с 11% нараства делът на левите избиратели, които искат предсрочен вот – от 53% на 64%.  Като избиратели на ГЕРБ най-често се самоопределят хора на възраст между 40 и 60 години, както и жители на градовете областни центрове. Няма промени в традиционния профил на избирателите на БСП и на тези на ОП.  За нова партия през октомври биха гласували 39% от българите. Делът на интересуващите се от нова партия плавно нараства от началото на 2018 г. Вторичният анализ показва, че една нова партия засега има електорален ресурс главно сред симпатизантите на извънпарламентарните формации.  По време на Българското европредседателство кабинетът и парламентът фокусираха към себе си високи обществени очаквания. Понастоящем ефектите на европредседателството отзвучават и вътрешните проблеми и неблагополучия влияят съществено върху обществените нагласи. Политическото говорене и политическите действия на БСП радикализират левия електорат. Вече 91% от избирателите на БСП дават негативни оценки за работата на правителството. На другия полюс остават преценките на избирателите на ГЕРБ - 83% от тях одобряват работата на кабинета. В подобна среда на яростно противопоставяне все по-трудно може да си пробие път някакво добро политическо решение (от когото и да идва).  През октомври Българската православна църква е институцията с най-висок рейтинг сред българите – одобряват я 50%. Армията и полицията заемат следващите места по одобрение, съответно с обществена подкрепа от 44% за армията (ръст от 3 пункта за последните месеци) и 40% за полицията. Полицията има по-високо неодобрение от армията – 47% към 27%.  С 3% намалява одобрението към правителството за последните месеци. През октомври правителството е одобрявано от 30% от българите, а неодобрението му възлиза на 59%. В началото на октомври регистрираме спад от 7% на общественото доверие към работата на парламента. Българският парламент е одобряван от 18% от българите, а неодобрението му е по-високо от това на останалите държавни институции.  Понастоящем прокуратурата е одобрявана от 18%, а неодобряващите я са 60%, като за последните месеци с 4% спада неодобрението към тази институция.Съдът запазва без промени своя рейтинг от началото на годината – 14% одобрение и 65% неодобрение.  В настоящото изследване се регистрира спад на доверието към ръководителите на основните държавни институции. Президентът Румен Радев, чийто рейтинг беше трайно висок, губи 9% одобрение през последните месеци и добавя 7% неодобрение. В началото на октомври 60% от българите одобряват президента, а 28% не го одобряват. Критични настроения към президента има сред хора на възраст между 40 и 60 години, високообразовани и заможни респонденти.  Председателят на Народното събрание Цвета Караянчева е одобрявана от 28% от българите, а негативни оценки за нея дават 45%. Подкрепата за работата й расте сред избирателите на ГЕРБ и през октомври достига до 73%, докато сред левите избиратели тя е ниска – едва 8%.  Най-одобряваните председатели на парламентарни групи остават Корнелия Нинова и Цветан Цветанов, макар че губят по 2 процента одобрение за работата си през последните месеци. Одобрението им през октомври възлиза на съответно 28% и 26%, а неодобрението им е съизмеримо – около 60%.  Работата на националния омбудсман Мая Манолова е одобрявана от 67% от българите (с 5% по-малко в сравнение с април 2018 г.).  През октомври за пореден път рейтингът на премиера Бойко Борисов е по-висок от този на правителството. Министър-председателят е одобряван от 38% от българите, а неодобрението към работата му възлиза на 52%. През последните месеци този дял нараства с 5 пункта.  Подкрепата за работата на повечето министри намалява през октомври спрямо края на Европредседателството. През октомври най-одобрявани са министрите: Томислав Дончев (с 37% одобрение), Красимир Карачанов (с 35% одобрение), Красен Кралев (с 33% одобрение), Лиляна Павлова (с 28% одобрение), Екатерина Захариева (с 28% одобрение) и Владислав Горанов (с 27% одобрение). В същото време, именно спрямо някои от водещите имена в Министерски съвет регистрираме и най-висок спад на одобрение. Лиляна Павлова, Томислав Дончев и Красимир Каракачанов губят между 6% и 8% одобрение.  Министърът, чието неодобрение расте най-много за последните месеци, е Румен Порожанов – със 17%. Това се дължи най-вече на масовите преценки за несправяне с чумата по животните.  Най-ниско одобрение регистрираме за министрите Емил Караниколов, Нено Димов и Румен Порожанов. Все още е рано да бъдат коментирани новите имена в кабинета.", "date": "2018.10.12", "title": "Екзакта: Ако изборите са днес - 4 партии влизат в парламента; Воля, АБВ, РБ и ДБ - под чертата"}
{"url": "https://www.faktor.bg/bg/articles/borisov-shte-otgovarya-kakvo-raboti-lilyana-pavlova-na-dneshniya-parlamentaren-kontrol", "text": "Какво работи министър Лиляна Павлова след края на европредседателството – на този въпрос ще отговаря днес пред депутатите премиерът Бойко Борисов. Питането е на депутата от БСП Антон Кутев, а формулировката е  \"какви са функционалните задължения на министъра на Българското европредседателство към момента\". Припомняме, че председателството на България приключи в края на юни. Очаква се Борисов да обясни, че ведомството ще съществува до края на периода, в който страната ни е в \"тройката\" от предишен и следващ председател на съюза.", "date": "2018.10.12", "title": "Борисов ще отговаря какво работи Лиляна Павлова на днешния парламентарен контрол"}
{"url": "https://www.faktor.bg/bg/articles/dnes-ni-ochakva-promenlivo-vreme", "text": "Днес ще има разкъсана облачност, по-значителна над източните райони, а в Югоизточна България ще има превалявания от дъжд. Такава е прогнозата за времето на Националния институт по метеорология и хидрология (НИМХ) при БАН, съобщи „Фокус“.  Преди обяд на места в низините и котловините ще има условия за ниска облачност или мъгла. Ще духа слаб, в източната половина от страната умерен североизточен вятър. Максималните температури ще са между 19° и 24°, София - около 20°.  По Черноморието облачността ще е значителна. На места, главно по южното крайбрежие ще има превалявания от дъжд. Ще духа умерен североизточен вятър. Максимални температури на въздуха: 19°-21°. Температурата на морската вода е 20°. Вълнението на морето ще бъде 3-4 бала.  Над планините облачността ще е разкъсана, в масивите от източната половина от страната – предимно значителна. На места в Родопите, Сакар и Странджа ще превали. Ще духа умерен, временно силен вятър от изток-североизток. Максималната температура на височина 1200 метра ще е около 11°, на 2000 метра - около 5°. Атмосферното налягане e по-високо от средното за октомври и ще се задържи почти без промяна.", "date": "2018.10.12", "title": "Днес времето ще е променливо"}
{"url": "https://www.faktor.bg/bg/articles/germanski-sad-reshava-dnes-za-ekstradatsiyata-na-severin", "text": "Върховният съд в Целе тази сутрин трябва да се произнесе дали ще бъде екстрадиран от Германия Северин Красимиров – главният заподозрян за убийството на журналистката Виктория Маринова. До 10 дни той може да бъде върнат в България, но тази информация не е официално потвърдена. Това ще се случи, ако условията в българските затвори отговаря на европейските норми. За това те лично се убеждават, независимо какъв отговор ще получат от българските власти.  Северин беше задържан при спецакция с десетки германски полицаи по искане от българската страна близо до Хамбург. Вчера младият мъж се изправи пред съда, за да бъде разгледана мярката му за неотклонение. 21-годишният русенец е дал съгласието си да бъде върнат обратно у нас. Смята се, че е избягал в Германия в неделя, след като ден по-рано е извършил убийството на телевизионната водеща. Днес в Русе ще бъде поклонението на Виктория Маринова. В двата квартала, където Красимиров е живял, вчера имаше напрежение заради опасенията на обитателите им, че ще има опити за саморазправа с тях.", "date": "2018.10.12", "title": "Германски съд решава днес за екстрадацията на Северин"}
{"url": "https://www.faktor.bg/bg/articles/svetlozar-lazarov-strukturata-v-ataka-e-malko-kato-v-mvr", "text": "Имам несъгласие с определени политики на това управление, затова напуснах \"Атака\", обясни в ефира на бТВ бившият главен секретар на МВР Светлозар Лазаров. Не са ме канили за главен секретар, нямам и амбиции, добави той. \"Главният секретар на МВР се предлага от премиера“, поясни Лазаров и уточни: \"Тази позиция изисква политическа подкрепа.\" На въпрос за критиките, че по негово време системата в МВР е била разбита, Лазаров коментира: \"Тези хора, които тогава бяха издигнати, които аз съм издигнал, в момента управляват МВР. Младен Маринов го познавам. Тренирахме заедно. Той ще се справи, ако има необходимата политическа подкрепа\", каза още Лазаров. От думите му стана ясно, че е бил в партия \"Атака\" като енергиен експерт. Лазаров изрази неодобрението си, че нищо от обещанията в платформата на партията не е било спазено. „Не приеха нито едно от предложенията ни в сферата на сигурността, и по-специално за енергийната сигурност. Ето пример - не е защитен българският интерес пред \"Газпром\", посочи той.  Лазаров не е бил съгласен и с извеждането на ГДБОП от МВР и присъединяването на службата към ДАНС.  По казуса „Лясковец“ три съдебни състава са се произнесли. Ако има несъгласен, да се обърне към съда“, каза още бившият главен секретар на МВР в правителството на Пламен Орешарски. \"Благодаря на Волен Сидеров, че ме покани в партията. Драми с него и с \"Атака\" нямам\", категоричен е Лазаров. На въпрос дали е вярно, че ще създава проруска партия, Лазаров се изуми: \"Проруска партия? Винаги съм подчертавал, че на първо място е важен българският национален интерес. Това, че трябва да се работи с Русия, е ясно, защото сме енергийно зависими от тях. Никога не съм работил по политически проекти. В \"Атака\" съм работил със структурите и гражданското общество\", обясни още бившият главен секретар на МВР.", "date": "2018.10.12", "title": "Светлозар Лазаров: Хората, които ме издигнаха, в момента управляват МВР"}
