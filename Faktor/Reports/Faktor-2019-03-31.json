{"url": "https://www.faktor.bg/bg/articles/novini/balgariya/atalay-opitvat-se-da-izpolzvat-dps-kato-gramootvod-tova-ne-e-politika", "text": "Не видях нито БСП, нито ГЕРБ, нито друга партия да е излизала с позиция за изявленията на Чавушоглу  за българския Закон за вероизповеданията, освен с искания на отделните лидери. Още първия ден Мустафа Карадайъ излезе със становище, че не е имало никакъв натиск, а участниците в изготвянето на законопроекта не сме имали външен натиск Това каза Рамадан Аталай от ДПС в интервю за Канал 3 и обясни, че по време на изработването на Закона всички вероизповедания са поискали да имат държавно финансиране. Правилно е всяка държава да финансира вероизповеданията си. Този законопроект в основни линии очертава посоката, по която държава да подпомага вероизповеданията си, каза още той. Аталай подчерта, че през годините ДПС е доказало, че е за единството на България. ДПС е с всички, които виждат евроатлантическата ориентация на България. Времето е такова, че всеки се опитва да търси гръмоотвод, за да събира повече ябълки. Опитват се да превърнат ДПС  в гръмоотвод, за да изкарат няколко гласа повече. Това не е политика, категоричен бе той и добави: Покрай Закона за вероизповеданията, важните неща остават на заден план. Земеделците са в тежко положение. Хората няма къде да си продадат слънчогледа, няма къде да си продадат тиквеното семе. Трябва да европейските пари да стигат до производителите. Вместо да получат парите си през февруари, те ги получават юни, теглят кредити, коментира Рамадан Аталай и призова да обърнем внимание на земеделските производители. Аталай разкри, че ДПС още нямаме дата, на която да обяви европейската си листа.", "date": "2019.03.31", "title": "Аталай: Опитват се да използват ДПС като гръмоотвод, това не е политика"}
{"url": "https://www.faktor.bg/bg/articles/panika-na-ostrova-variantite-za-brekzit-se-izchervat", "text": "Великобритания разполага с ограничен брой възможности за Брекзит, заяви пред телевизия \"Скай нюз\" заместник-председателят на Консервативната партия Джеймс Клевърли, цитиран от Ройтерс. Клевърли призова депутатите да подкрепят сделката на премиера Тереза Мей за излизане от Европейския съюз, за да не се стигне до Брекзит без сделка или въобще да няма Брекзит. Споразумението на Мей бе отхвърлено в петък за трети път от британския парламент. Великобритания трябва да излезе от ЕС на 12 април, ако преди тази дата не постигне сделка с ЕС или Брекзит не бъде отложен за по-дълъг срок. \"В настоящия момент разполагаме с ограничен брой възможности - да напуснем ЕС без сделка, да одобрим сделката на Мей или да рискуваме въобще да няма Брекзит. За мен отговорът е изключително прост: трябва да подкрепим сделката на Тереза Мей\", изтъкна още Клевърли.", "date": "2019.03.31", "title": "Паника на Острова: Вариантите за Брекзит се изчерпват"}
{"url": "https://www.faktor.bg/bg/articles/novini/balgariya/ninova-kam-parvanov-nyama-po-unizitelno-da-se-varnesh-v-politikata-prez-zadniya-vhod", "text": "Лидерът на БСП Корнелия Нинова не можа да се въздържи да не направи остър коментар по повод коалицията, с което от АБВ се явяват на евроизборите - \"Коалиция за България\". Според Георги Първанов, името е избрано като сантимент, стана ясно от изявлението, което бившият премиер направи пред новата коалиция. Припомняме, че това бе старото име на коалицията на БСП. По този повод Нинова написа във Фейсбук доста язвителен пост: „АБВ решили да се явят на изборите като „Коалиция за България“. Когато си бил президент на държавата и си стоял на парадния вход, да се опитваш да се върнеш в политиката през задния, като крадеш името на собствената си партия, за да помогнеш на опонентите й - по-голямо унижение за Георги Първанов едва ли може да има“.", "date": "2019.03.31", "title": "Нинова към Първанов: Няма по-унизително да искаш да се върнеш в политиката през задния вход"}
{"url": "https://www.faktor.bg/bg/articles/novini/balgariya/radan-kanev-obyavi-imotite-si-kato-politik-nyamal-vreme-da-pravi-pari", "text": "Водачът на листата на \"Демократична България\" за евроизборите Радан Кънев обви на страницата си във фейсбук какви имоти има и как ги е придобл. Кънев се жалва, че след като влезнал в политиката, вече нямал възможност да прави добри пари.  Ето отчета му към избирателите: „Благодаря за подкрепата на всички, които писаха и се обадиха! Беше приятна изненада. Сега някои задължителни уточнения, по така актуалните имуществени въпроси: 1. Притежаваме, в семейна общност с Деница, доста изгодно придобито жилище. Става дума за 75м2+25м2 тераси в Манастирски ливади. Предварителният договор и 30 000лв. капаро е от 2006г., окончателният и около 75000 лв. банков кредит срещу ипотека - 2007г. Много преди да заемам политически позиции, в добрите времена, когато имах време да правя пари... Сделката е на Акт14, взехме Акт16 чак 2012/13г. Цената е доста добра за периода, защото купихме от фирма 50% на родителите на съпругата ми. Въпреки това е далеч над данъчна оценка и над себестойност, с калкулирана печалба (което е и задължително от данъчна гледна точка). 2. Притежавам 1/2 от гарсониера в “Хиподрума”, придобита през 2007г. с наследство от баща ми, от продажбата на имот във Варна. Купена е със запазено право на ползване от близка приятелка на родителите ми. Тя почина наскоро, сега теглих кредит за ремонт. 3. Наследих по 1/6 от три малки магазина във Варна и 1/6 от апартамент, след 15г. дела срещу Община Варна. Тези дела са и единственият ми принос към това имущество, натрупано от по-мъдри и спестовни хора. 4. Нова кола не съм купувал никога. Минах през Шкода, Хюндай, два Форда.  Сега аз ходя на работа с метро (все още живеем не в Ман. Ливади, а в 70м2 на тъстовете ми в Дървеница), а Деница - с RAV4, 2009 набор. Накратко - справям се с живота, но хич не съм богат човек, особено като се има предвид, че още плащам ипотека и малкият е в частно училище. Бедността не е повод за гордост", "date": "2019.03.31", "title": "Радан Кънев обяви имотите си, като политик нямал време да прави пари"}
{"url": "https://www.faktor.bg/bg/articles/sluzhbite-proveryava-publikatsiya-vav-feysbuk-sas-zaplahi-kam-borisov", "text": "Полицията проверява публикация в социалните мрежи, в която има отправени заплахи за живота на премиера Бойко Борисов, съобщи БНР. За момента не е ясно дали отправените закани са сериозни. Изясняват се всички детайли около случая.", "date": "2019.03.31", "title": "Службите проверяват публикация във Фейсбук със заплахи към Борисов"}
{"url": "https://www.faktor.bg/bg/articles/novini/svyat/sauditski-probili-telefona-na-dzhef-bezos", "text": "Мобилният телефон на основателя на компанията „Амазон“ Джеф Безос е бил взломен от хакери, работещи за правителството на Саудитска Арабия и в резултат негови текстови съобщения и снимки с любовницата му са попаднали у таблоида „Нешънъл инкуайърър“, собственост на компанията „Америкън мидия“, предаде БТА. До тези заключения е стигнал наетият от Безос частен консултант Гевин де Бекер, който вчера публикува резултатите от разследването си в портала „Дейли бийст“. „Нашите детективи и още няколко експерти стигнаха до заключението, за което може да се говори с голяма степен на сигурност, че Саудитска Арабия е имала достъп до телефона на Безос и е получила лична информация“, заяви Де Бекер. „В настоящия момент не е напълно ясно до каква степен „Америкън мидия“ е била уведомена за това, ако изобщо е била“, добави консултантът. Той каза още, че правителството в Рияд много е искало да навреди на Безос още от октомври 2018 г., когато в. „Вашингтон пост“ (собственост на Безос) започна активно да отразява убийството на Хашоги“, обясни Де Бекер. По-рано Безос съобщи, че е наредил започването на частно разследване как неговите лични данни са попаднали у „Нешънъл инкуайърър“. Дълго се смяташе, че изданието е получило компромат от президента на САЩ Доналд Тръмп или от посредници от Саудитска Арабия. Но адвокат Елкан Абрамовиц, който представлява интересите на „Американ мидия“, през февруари отрече подобни версии в интервю за Ей Би Си. По-късно в. „Уолстийт джърнъл“, въз основа на собствени източници съобщи, че вестникът е получил информация с компрометиращи снимки за изневярата на Безос от брата на любовницата му, актрисата Лорън Санчес. Историята със снимките започна, след като Безос официално обяви, че се развежда със съпругата си Макензи след 25 години брак. Това фактически изпревари публикацията на „Нешънъл инкуайърър“, в която се твърдеше, че изпълнителният директор на „Амазон“ е изневерявал на жена си с Лорън Санчес.", "date": "2019.03.31", "title": "Саудитски хакери пробили телефона на Джеф Безос"}
{"url": "https://www.faktor.bg/bg/articles/novini/svyat/v-gartsiya-arestuvaha-balgarin-prenasyal-kaptagon-za-7-3-mil-evro", "text": "Гръцката полиция арестува българин за трафик на наркотици на стойност над 7,3 милиона евро. Проследяват контактите му в Гърция. От отдела за борба с организираната престъпност разследват дали българинът е част от международен канал. Българският гражданин е на 31 години и е задържан на пристанище Игуменица с наркотични хапчета,чиято стойност е над 7,3 милиона евро,съобщават от гръцката полиция. Българинът е пренасял каптагон в специален тайник в личния си автомобил. Хапчетата са открити в багажника на колата в газовата уредба. Полицията не е имала предварителна информация за този пренос, личи от изявлението на властите, които разследват дали наркотикът е внесен от Турция, или българинът е извършил нелегален внос от друга страна. Разкритието става при рутинна проверка на пътниците на ферибота за Италия, като специално обучени кучета са реагирали при преминаване на българската кола. Задържаният наркотрафикант е в полицията в град Игуменица.", "date": "2019.03.31", "title": "В Гърция арестуваха българин, пренасял каптагон за 7.3 мил. евро"}
{"url": "https://www.faktor.bg/bg/articles/vizhte-mazha-zaplashval-da-otstrelya-borisov", "text": "„Бойко, тебе ще те отстрелям безплатно! Мамка ти мръсна, продажна! Българоубиец!“ Това е написал Теодор Николов в социалната мрежа Фейсбук на 26 март тази година. Към заканата има и публикувана снимка, на която Николов държи оръжие. Не е ясно истинско ли е, както и дали е законно. Още по-шокиращ е и клип, на който в кутията с оръжие е пуснат телефон, на който се вижда клип на Цветан Цветанов. „Най-хубаво се гледат новините по този начин. Гледаш новините, гледаш снайпера“, казва мъжът зад кадър. „Много е възбуждащо“, допълва Николов. От профила му става ясно, че има пристрастия към левицата. Споделя често клипове от телевизията на БСП. Също на стената му има изявление на президента на Венецуела Николас Мадуро. Мъжът е от Варна. Видеооператор, според публикуваната информация в профила му. Полицията проверява случая.", "date": "2019.03.31", "title": "Вижте мъжа, заплашил да \"отстреля\" Борисов"}
{"url": "https://www.faktor.bg/bg/articles/novini/svyat/rumantsite-izlyazoha-na-protest-v-podkrepa-na-laura-kyoveshi", "text": "Няколкостотин души участваха в протест на Университетския площад в Букурещ снощи срещу управляващата коалиция и в подкрепа на бившия главен прокурор на Националната дирекция за борба с корупцията Лаура Кодруца Кьовеши, предаде днес Аджерпрес, цитирана от БТА. Демонстрантите скандираха \"Крадци!\", \"Оставка!\", \"Правосъдие, а не корупция\", \"СДП - червена чума\" и \"Румъния, събуди се!\". На плакатите на участниците имаше надписи \"Всички за справедливост\" и \"Кодруца, не забравяй, улицата е с теб\". Протестиращите развяваха румънски знамена, а на паважа бе разпънат огромен европейски флаг. Движението в района беше нормално. На мястото присъстваха екипи на жандармерията. Бившият главен прокурор на Националната дирекция за борба с корупцията (НДБК) беше обвинена в четвъртък от Отдела за разследване на престъпленията в съдебната система и поставена под съдебен контрол по подозрения в злоупотреба със служебно положение, получаване на подкуп и лъжесвидетелстване. В петък тя се яви в полицейски участък в Букурещ в рамките на наложената й мярка за процесуална принуда. Кьовеши бе начело на НДБК от 2013 до 2018 г., а преди това бе главен прокурор на Румъния. Под нейно ръководство НДБК постигна голям брой осъдителни присъди за корупция по високите етажи на властта и спечели похвали от ЕС, който наблюдава румънската правосъдна система. Лаура Кьовеши е подкрепяна за поста европейски главен прокурор от Европейския парламент, а Съветът на ЕС избра френския кандидат Жан-Франсоа Бонер. Тъй като главният прокурор на Европейската прокуратура трябва да бъде назначен по общо съгласие на двете институции, в момента текат преговори между тях.", "date": "2019.03.31", "title": "Румънците излязоха на протест в подкрепа на Лаура Кьовеши"}
{"url": "https://www.faktor.bg/bg/articles/analizatori-1", "text": "Според политическите анализатори Първан Симеонов и Румяна Коларова предложените кандидати в листата на ГЕРБ и СДС за евроизборите са били очаквани.  „Доста любопитен ход от страна на ГЕРБ. ГЕРБ ни изненадаха като не ни изненадаха. Би трябвало някакъв сочен изненадващ ход да направят, но не го направиха“, коментира социологът Първан Симеонов пред ТВ Европа. По думите на Румяна Коларова в европейската листа на избираемите места виждаме хора, които и досега са били свързани с политиките на европейски ниво. Сега, разбира се, това означава, че ГЕРБ потвърждава успешен мандат. Всяко едно разместване би означавало, че ГЕРБ са недоволни от това, което техните депутати са свършили, посочи тя.  Анализаторите определят избора на две от партиите членуващи в ЕНП – ГЕРБ и СДС да се явят заедно на изборите за Европейски парламент по-скоро като положителен ход.  „Позитивно е, защото първо разбиваш конкурента в своята си ниша. Второ – показваш приемственост. Трето-мобилизираш някакъв прозападен вот. Четвърто – добавяш някакви гласове, защото тези играчи в дясно са едни от най-големите прагматици“, коментира Симеонов.  „Вътрешното разцепление на българското дясно е нещо, срещу което ЕНП непрекъснато се бори. То предполагам ще има и своя позитив тогава, когато ГЕРБ търси позициониране на своите депутати в структурите на ЕС“, посочи Коларова. По думите на Първан Симеонов позитивната кампания на ГЕРБ, за която призова премиерът и лидер на партията Бойко Борисов, вероятно ще даде резултат. \"Възможно е ГЕРБ да си прави много простата сметка – Европредседателството беше успешно. Хората имат нужда от добри новини, от позитивна кампания и в определени моменти може би този тип кампания печели“, прогнозира социологът.  „Аз съм напълно убедена, че в кампанията на Елена Йончева България ще бъде непрекъснато посочвана като най-бедната и най-корумпираната страна. Най-бедната, защото е най-корумпираната и най-корумпираната защото е най-бедната. Този тип кампания не може да генерира нищо друго освен антиевропейски настроения“, обясни Коларова.  Според Първан Симеонов е възможно електоралните нагласи за изборите за Европейски парламент да се пренасочат и към трети играч.", "date": "2019.03.31", "title": "Румяна Коларова: Кампанията на Елена Йончева ще генерира единствено антиевропейски настроения"}
{"url": "https://www.faktor.bg/bg/articles/petak-13/kremal-klonira-falshivi-chvk-za-prikritie-na-vagner", "text": "\"Лива ал-Кудс\" тясно си сътрудничи с руските военни, например, по време на обсадата на Алепо през 2016 годин. От тогава сътридничеството на руския контингент с групировката непрекъснато укрепва: през 2017–2018 година. \"Лива ал-Кудс\" участва във всички големи военни операции против сирийската опозиция и ИД заедно с руската армия. Групировката провъзгласява като своя цел \"освобождението на всички територии на Палестина\", в нея   което е нарушение на международното хуманитарно право. По данни на ливанското издание Al-Modon, от началото на  2019 година руската помощ за \"Лива ал-Кудс\" значително е нараснала: групировката има стотици нови членове и нейните бойци дори се бият на страната на руснаците в конфликта между проруските  и проиранските групировки вътре в проасадовската коалиция. От 20 януари в социалните мрежи на бившия кореспондент на ANNA News Олег Блохин започнаха да се появяват снимки на военни инструктори с георгиевски лентички и нашивки с цветовете на руското знаме. По-късно той публикува снимки на същите инструктори с нашивки на частната военна компания Vega Strategic Services Ltd.  На 25 януари Олег Блохин публикува пост, в който се говори, че е завършен \"подбора и комплектовката на групата курсанти\" и разказва, че те заминават на обучение в различни части на Сирия: Дейр-ес-Зор, планинските райони на Латакия, Хама, Идлиб и района на Ет-Танфа.  През 2017 година Олег Блохин стана автор на мистификацията за така наречената ЧВК \"Туран\", която уж била съставена от мюсюлмани от бившите територии на СССР. Но за разлика от \"Туран\", \"Вега\" се оказа напълно реална частна военна компания. Нашивките на униформите на инструктурите сочат тяхната принадлежност към Vega Strategic Services. Компания с такова име е създадена през април 2011 година в украинския град Николаев от бивши членове на международни елитни и специални части от Русия и Украйна. Копанията е 50% собственост на украинския гражданин Анатолий Смолин, който се води и неин директор. Вторият директор е неизвестен. Компании, свързани с Vega Strategic Services, работят в редица страни: Сирия, Великобритания, Германия, Тайланд, нейни представителства има в Русия и Украйна. Смолин е завършил Военно-морско училище, служил е във ВМФ и КГБ на СССР, а по-късно и в оперативни подразделения на МВР на Украйна, в \"Беркут\", н Управлението за борба с организираната престъпност и в Отдела за борба с бандитизма. От 1997 година се занимава с охранителен бизнес, а от 2019 година е съсобственик на  \"Аларкон Бруно Дезіре\" и \"Аларкон Брюно Дезіре\", и едноличен собственик на \"Вега Стратеджик Сервісес\", название което напълно съвпада с кипърското име на \"Вега\". Има достатъчно информация, че Анатолий Смолин е участвал в групата, която е тренирала \"Лива ал-Кудс\" в Сирия.  Вторият гражданин на Украйна, работещ във \"Вега\" е Дмитрий Джиникашвили от Одеса. От 2013 година той работи в \"Славянския корпус\" (Slavonic Corps Ltd.), където отговаря за сигурността на VIP-клиенти и нефтогазови комплекси в Сирия.  От 2016 година Джиникашвили е последователно оператор, ръководител на службата за сигурност и началник на медицинската служба в ANNA News. В ANNA News най-малко до пролетта на 2017 година работи и Олег Блохин, който публикува снимките на служителите на \"Нега\", обучаващи бойци на \"Лива ал-Кудс.  Към създаването на \"Вега\" отношение има и Андрей Кебкало, основател на друга частна военна компания — Omega Consulting Group. Андрей Кебкало не отрича, че заедно с Анатолий Смолин е създал \"Вега\".   в интернет има много снимки, които, по непонятна за мен причина се достъпни за всички. Участието в подобни действия трябва да се осъществява значително по-дискретно\", казва той. Публично Анатолий Смолин се представя не само като учредител на Vegacy Strategic Services Ltd., но и като директор на \"Легат\" - компания, която по същество е руско отделение на \"Вега\". На сайта на компанията се посочва, че компанията предлага услугите си не само на територията на Русия, но и в чужбина. Адресът на московския офис на \"Легат\" посочен на сайта, позволява да бъде открито и юридическото лице, на което е регистрирана компанията.  Това е компания със същото име и собственост на руските граждани Игор Страмилов и Валерий Засенко.  Страмилов е руски бизнесмен, който казва за себе си, че преди е бил \"офицер от държавна сигурност\", смята, се че именно Страмилов е вторият, тайнствен, собственик на Vega Strategic Services Ltd, който е скрит зад кипърска офшорка. Съдейки по разказите на основателя на компанията Анатолий Смолин, ЧВК \"Вега\" се появява в Сирия през лятото на 2018 година. По думите му, по покана на сирийската страна, наемниците от \"Вега\", заедно с местната полиция охраняват важни международни събития.  В рекламните видеа, публикувани на сайта на \"Вега\" има и кадри от Сирия, на които се виждат бойци от \"Лива аль-Кудс\". На кадлите се виждат наемници от \"Вега\" в предградията на Дамас или в руините на Басра, в южна Сирия. Съдейки по всички \"Вега\" е първата класическа частна военна компания, която действа в Сирия в интерес на силите на Асад. Ако вземем предвид тясната връзка между \"Лива ал-Кудс\" и руския контингент в Сирия става ясно, че \"Вега\" като минимум работи там със знаниието на руското военно командване.   При това въпросът, кой именно финансира дейността на \"Вега\" в Сирия засега остава отворен. Оказва се обаче, че \"Вега\" е известна на Службата за сигурност на Украйна и, че компанията е  По информация на украинските спецслужби снимките на бойци от ЧВК \"Вега\" са \"постановка\" и на тях са заснети наемници на ЧВК \"Вагнер\". Смолин и Джиникашвили са се преселили в Русия през 2013 година, а от 2014 година московският им филиал се използва от руските спецслужби за вербовка на наемници, които да воюват в Донбас. От 2011 година Дмитрий Джиникашвили ръководи на територията на Украйна проруската организация \"Нито крачка назад\", през 2014 година воюва в Източна Украйна, а през 2016-2017 година се намира в Централно-африканската република в състава на ЧВК \"Вагнер\". Джиникашвили работи и като инструктор в международния център по бойна и специална подготовка \"Вълк\", който по данни на украниското контраразузнаване се занимава с вербовка на агентура на територията на европейските страни под прикритието на специални лагери за чуждестранни паравоенни структури. От 2014 година, след анексирането на Крим, Анатолий Смолин прави опити да възстанови контактите си с охранителните структури в Николаев с цел вербовка за руската ЧВК \"Вагнер\".", "date": "2019.03.31", "title": "Кремъл клонира фалшива ЧВК за прикритие на \"Вагнер\""}
{"url": "https://www.faktor.bg/bg/articles/ekspert-razkri-kak-da-se-spravim-sas-smyanata-na-vremeto", "text": "Всяка промяна ни предизвиква и изисква определено време за адаптация. Това заяви психологът Велислава Донкина по повод местенето на стелките с час напред. \"Уязвимостта зависи от психическо моментно състояние. Ако сме в стрес, местенето на стрелките допълва проблемите ни. Най-застрашени от часовата промяна са психично болните\", каза още тя.  \"Единствената рецепта за справяне е да слушаме себе си. Бъдете добри към себе си. Нека си обръщаме внимание, да разберем какво ни е трудно и как да се справим. Ако в понеделник ни е трудно, нека си дадем време за свикване. Стандартното време за адaптация е месец\", разкри Донкина. \"Не мисля, че промяната на времето може да ни докара до депресия\", категоричен бе психологът. \"Пролетната умора е проблем на адаптацията. Естествено е заради смяната на сезоните. Изострят се обичайните проблеми\", завърши Велислава Донкина.", "date": "2019.03.31", "title": "Експерт разкри как да се справим със смяната на времето"}
{"url": "https://www.faktor.bg/bg/articles/obshtestvo/ulitsata/do-sedmitsa-tsik-obyavyava-obshtestvenata-porachka-za-mashinno-glasuvane", "text": "Централната избирателна комисия ще обяви обществената поръчка за машинното гласуване в рамките на седмицата. Това каза Александър Андреев, говорител на ЦИК по време на брифинг във връзка с действията на комисията в първите десет дни от нейното конституиране. \"Обществената поръчка се надяваме да бъде обявена в рамките на тази седмица, за да може тези бюрократични срокове, които има в момента да не забавят и да могат да бъдат произведени машините\", обясни Андреев. Той допълни, че документацията за обществената поръчка все още не е одобрена от Комисията. Това е една от точките на днешното заседание и се надяваме до края на деня да имаме документацията в окончателен вариант, каза още Андреев. Проблем, по думите му, е отказът на различни компетентни държавни органи да сертифицират и одитират машините. \"Въпросът е оттук нататък да се види как биха могли да бъдат сертифицирани и одитирани, но това е въпрос, който тепърва ще се решава\", обясни Андреев. Отказ ЦИК е получила от пет институции - Държавната агенция по метрология и технически надзор, Институтът по стандартизация към МВР, ДАНС и Държавната агенция за електронно управление. \"От всички тях получихме отговор, че това не влиза в тяхната компетентност\", каза Андреев. \"Ние сме изправени пред различни въпроси, които следва да бъдат решени и те не са от компетентността на ЦИК. Това, което е от компетентността на ЦИК, ние ще го направим, за да може да се случи машинното гласуване\", уточни говорителят на ЦИК.", "date": "2019.03.31", "title": "До седмица ЦИК обявява обществената поръчка за машинно гласуване"}
{"url": "https://www.faktor.bg/bg/articles/dzhudi-halvadzhan-gospodari-na-efira-shte-gi-ima-vapreki-nedovolstvoto-na-polititsite", "text": "Продуцентът на \"Господари на ефира\" Джуди Халваджиян се закани, че предаването му ще продължи да съществува под една или друга форма, без значение колко е неудобно за някои политици.  „Преди 16 години създадохме Господари на Ефира. 16 години истина, 16 години на страната на тези които имат нужда. Помогнахме на страшно много хора, забравени от институциите и мачкани от политиците. Днес сме крайно неудобни на същите тези политици, но Господарите ще продължат под една или друга форма, независимо от желанието на определени хора!!! Честит Рожден Ден, Господари на справедливостта !!!!“ Продуцентът припомня, че след като договорът на предаването с Нова ТВ изтече в края на 2018-а година, той не е бил подновен. Вероятно рокадите в ръководството на медията са забавили процеса.  Междувременно Халваджиян обяви, че преговаря с всички, които желаят да излъчват „Господари на ефира“.", "date": "2019.03.31", "title": "Джуди Халваджиян: \"Господарите...\" ще ги има, въпреки недоволството на политиците"}
{"url": "https://www.faktor.bg/bg/articles/kultura/rok-faktor/godsmack-vzriviha-arena-armeets-12-000-pyaha-zaedno-sas-sali-arna", "text": "\"Взех решение за себе си и за бандата, че ще свирим в тази държава всеки път когато правим концерти“, зарече се от сцената магнетичният американец с италиански корени Съли Ърна, докато се опитваше да затвори първия концерт на Godsmack в София. „Чаках за това шоу цяла година“, продължи да гали егото на родните фенове Ърна. Бандата включи за пръв път София в световната си обиколка, която преминава с наистина голям успех и представя най-новия им албум When Legends Rise. 12 000 фенове в „Арена Армеец“ си бяха заслужили напълно флирта със звездните музиканти от Godsmack, които са едно от малкото доказателства, че след поколението на Metallica и Slayer съществуват наследници в тежкия жанр. Като вуду шаман Съли контролираше множеството само с един малък жест с ръка или кимване с глава и в залата започнаха да се движат вълни от човешки тела. Това видимо носеше невероятно удоволствие на четиримата музиканти на сцена – Съли Ърна зад микрофона и с китара, Шанън Ларкин на барабаните, Тони Ромбола с китарата и Роби Мерил – леворъкият гении на баса. След заглавната песен на албума, с която започна шоуто им, се заредиха парчета, които изненадващо може би за бандата, всички пееха с тях – 1000HP, Cryin’ Like A Bitch, Unforgettable, Voodoo (вдъхновена от музиката на Dead can Dance на Лиса Джерард, която не веднъж е признавала, че от началото на кариерата си черпи от българския фолклор и дори миналата година записа цял албум с „Мистерията на българските гласове“). Те бяха само част от песните, които държаха публиката на 100% в екстаз.  На всички беше ясно, че Godsmack няма просто така да си тръгнат. Затова фронтменът се възползва и започна да поставя условия пред публиката, за да върне бандата под светлините. Уговорката беше \" да повтаря само две думи “Go Away”. Естествено залата ревеше с пълно гърло. С още малко условия феновете си изпросиха не два, както е прието, нито три, както е за най-добрите публики, а цели четири парчета за бис. Краят на концерта сложи дългоочакваното парче Stand Alone и обещанието Godsmack да се връщат винаги в София, в която Ърна е влюбен. Часове след концерта на личния си профил във Фейсбук Съли Ърна написа: „Беше епично, София, България! (източник: Монитор/Би Ти Ви)", "date": "2019.03.31", "title": "Godsmack взривиха \"Арена армеец\", 12 000 пяха заедно със Съли Ърна"}
{"url": "https://www.faktor.bg/bg/articles/novini/svyat/noye-tsyurher-tsaytung-tramp-mozhe-da-se-izkushi-ot-sdelka-rusiya-evropa-da-vnimava", "text": "По време на възможен втори президентски мандат Доналд Тръмп може да се изкуши от сделка с Русия. Европа трябва да е готова за подобен ход. Това пише германският политически наблюдател Улрих Шпек в свой коментар под заглавие «На шахматната дъска на световната политика», публикуван в швейцарския в. \"Нойе Цюрхер цайтунг\". С когото от външнополитическите кръгове във Вашингтон да разговаряш, налице е единство по един въпрос: новата ос, около която всичко се върти,  са отношенията с Китай. Изглежда така, като че ли световната политика пак се е сдобила с нова парадигма – конкуренция между силите, при която главни актьори са САЩ и Китай, засенчващи всички останали. Американската политика е на път да се дефинира наново, за да може да се противопостави на китайското предизвикателство. Същевременно все по-настойчиво ще бъдат обследвани стари съюзи и от десетилетия наложени позиции с цел да се установи дали при подобна нова фундаментална насоченост те ще са от помощ или не. След смяната на епохите през 1989 г. САЩ продължиха да се движат по релсите, прокарани по време на студената война. Либералният ред на Запада премина в глобалната сфера, което обаче наложи напасване на институции и правила, но не изискваше ново фундаментално ориентиране. Това, което сега предстои, най-вероятно ще надхвърли всички рамки. При очакван раздор с Китай последствията за Европа ще са изключително неудобни. Ако отново бъде наложен външнополитически реализъм а ла Кисинджър, при който на световната шахматна дъска важат правилата на играта на конкуренцията между велики сили, то тогава САЩ биха могли да стигнат до заключението, че първичният им стратегически интерес е да внесат разцепление между Русия и Китай, за да не бъдат конфронтирани от един монолитен автократичен блок. Подобна стратегия, целяща приобщаване на Русия с цел изолиране на Китай, преди време правителството на Тръмп я приемаше като възможна. Стремежът на Тръмп обаче към партньорство с Москва срещна категорична съпротива, включително и в Конгреса на САЩ. Подозрението, че Путин е помогнал Тръмп да влезе в Белия дом, парализира действията на президента по посока на Москва. В бъдеще това може да се промени, след като до голяма степен Тръмп беше оневинен. Явно няма да стане по време на първия му мандат като президент, но при възможен втори Тръмп би могъл да се ориентира към сделка с Русия. Така, както през 70-те години на миналия век Ричард Никсън и Хенри Кисинджър търсиха начини да задълбочат разцеплението между Китай и Русия чрез отваряне на САЩ по посока на Китай, така и Тръмп би могъл да се ориентира към стратегическо партньорство с Русия през главите на европейците и без да се съобразява с техните интереси. В условията на реалистична световна политика, при която тежест имат единствено амбициозни и мощни във военно отношение велики сили, то в този списък Европа няма да е упомената. Вината е на Европа, показаха го последните години. Ето защо европейците могат да имат влияние върху световната политика, само ако засилят сътрудничеството между водещи столици. Това е единствения начин един ден да не станат жертва пред олтара на американско-руския съюз, който поне за американските реалисти не е утопия. При новата властова конкуренция Европа няма да залезе, само ако демонстрира политическа воля за съзидание. (източник: КлубZ.бг)", "date": "2019.03.31", "title": "Нойе Цюрхер цайтунг: Тръмп може да се изкуши от сделка с Русия, Европа да внимава..."}
{"url": "https://www.faktor.bg/bg/articles/novini/balgariya/yordanov-nash-dalg-e-da-ne-pozvolim-bsp-otnovo-da-yahne-balgariya", "text": "Днес е един хубав ден за българската демокрация. Днес ние си подаваме ръка в името на едно още по-добро настояще и бъдеще за Европа и България. Това каза на Алекнадър Йорданов, който е 6-ти в листата на коалиция ГЕРБ-СДС за предстоящите евроизбори, след представянето й на форума в НДК. Истинската политика е изкуство на привличането, на разширяването на една кауза. Тя ражда солидарност в името на национални интереси. Вие - г-н Борисов и г-н Христов, първи осъзнахте тази истина. Така СДС показа европейска политическа зрялост, национална отговорност, защото ние сме тези, които трябва да се противопоставим на лошите сценарии за България и за Европа, за които говори и Жозеф Дол. Приятели, аз желая да помогна на общата ни кауза и да изпитам отново радостта от победата над БСП, подчерта Йорданов. Той посочи, че демокрацията трябва да се защитава всеки ден и на всички избори - не само  у нас, но и в Европа. Именно партия ГЕРБ е продължила сините победи и е попречила на българските социалисти отново да яхнат България. Символиката е важна в политиката - случайно ли е, че много често, че Корнелия Нинова се кипри на кон. Наш дълг е да направим така, че да не допуснем нейната партия да яхне България. Защото всеки път родината ни се е преръщала в земя на страданието, в слуга на чужди господари, когато БСП вземе властта. Само ние можем да не допуснем това, никоя друга партия и коалиция у нас не може да стори това. Затова ни е събрала съдбата, изтъкна синият политик. Политиката не е бална зала, да се усмихваме и да си правим комплименти.  В нея може да се греши, няма непогрешими политици. Да, критикувал съм премиера Борисов, но сега искам да му благодаря за това, че той издигна висока бариера пред амбициите на БСП да се върне на власт отново и продължава да отстоява нашите позиции в семейството на демократичните европейски държави. Защото партиите и политиката съществуват заради хората, а не обратно. Целта е голяма - да живеем в една по-силна и благоденстваща, по-сигурна Европа, а това може да го гарантират само партиите в ЕНП. Желая да градим европейското единство. И още нещо - да работим така, че да направим още по-добър и сигурен животът на българските граждани, които имат нужда от самочувствието на европейци. Да защитаваме евроатлантически ценности.  Заедно сме, единни сме, можем да победим - за доброто на България, за доброто на Европа. Победа! каза в заключение Александър Йорданов.", "date": "2019.03.31", "title": "Йорданов: Наш дълг е да не позволим БСП отново да яхне България"}
{"url": "https://www.faktor.bg/bg/articles/novini/balgariya/rumen-petkov-skapa-korneliya-ne-gleday-na-koalitsiya-za-balgariya-kato-na-tehnoimpeks", "text": "Лидерът на АБВ Румен Петков е публикувал на страницата във фейсбук на колежката си от БСП Корнелия Нинова лично писмо, свързано с предизбораната «Коалиция за България», която АБВ създаде с шест други партии. Вероятно ядосана, Нинова изтрила писмото на Петков, но от щаба на АБВ отново го разпространиха до медиите. Ето пълния му текст:", "date": "2019.03.31", "title": "Румен Петков: Скъпа Корнелия, не гледай на \"Коалиция за България\" като на Техноимпекс"}
{"url": "https://www.faktor.bg/bg/articles/zukarbarg-iska-podkrepa-ot-institutsiite-v-kontrola-varhu-internet", "text": "Марк Зукърбърг отправи призив към правителствата и регулаторните органи да засилят контрола върху интернет съдържанието. В открито писмо, публикувано във \"Вашингтон пост\", изпълнителният директор на Фейсбук заявява, че отговорността за отстраняване на зловредно съдържание е прекалено голяма за основните интернет компании, предаде bTV. Зукърбърг настоява за по-строг контрол по отношение на \"вредно съдържание, изборна коректност, лични данни и преносимост на данните\". Призивът му идва две седмици, след като бял екстремист уби 50 души в две джамии в Нова Зеландия и излъчи атаката на живо в интернет.", "date": "2019.03.31", "title": "Зукърбърг иска подкрепа от институциите в контрола върху интернет"}
{"url": "https://www.faktor.bg/bg/articles/stanislav-stoyanov-smenya-tsvetanov-v-parlamenta", "text": "Станислав Иванов Стоянов става народен представител от ГЕРБ на мястото на Цветан Цветанов. Решението на Централната избирателна комисия (ЦИК) предстои да бъде обнародвано в Държавен вестник, съобщиха от Комисията. На свое заседание от 30 март е взето това решение след получено писмо от парламента за предсрочно прекратените пълномощия на Цветанов като депутат от Четвърти изборен район - Великотърновски.  38-годишният бизнесмен от Велико Търново е собственик и управител на рекламна агенция. Има висше компютърно и икономическо образование. Стоянов е член на УС на движение\"Пазители на българщината\" и на църковното настоятелство на храм \"Св.св. Кирил и Методий\". Първоначално беше съобщено, че 27-годишният треньор по мотокрос Георги Недев трябва да заеме депутатското място на Цветанов. Той е следващият в листата на ГЕРБ от Велико Търново от последните избори. В момента Недев е най-младият общински съветник във Великотърновския общински съвет. Шеф е на младежкия ГЕРБ в града. Недев беше на 24 години, когато попадна в листата за народни представители и се превърна във феномена 11/11. Той обаче вече заяви, че има частен бизнес и няма да се възползва от възможността да влезе в парламента.  Отворих своя рекламна агенция и в момента усилията ми са насочени натам, подчерта младият активист на партията. Станислав Стоянов става депутат, след като писмени откази пред ЦИК са депозирали четиримата, имащи преди него право да влязат в парламента, след оставката на Цветанов. Да влязат в парламента са отказали състезателят по мотокрос Георги Недев, областният управител проф. Любомира Попова, известният хирург д-р Николен Стойнов и председателят на общинския съвет в Лясковец и директор на СУ\"Максим Райкович\" Даниела Арабаджиева.", "date": "2019.03.31", "title": "Собственик на рекламна агенция сменя Цветанов в парламента"}
{"url": "https://www.faktor.bg/bg/articles/novini/svyat/parvi-zhertvi-na-klyuchovite-mestni-izbori-v-turtsiya", "text": "Местните избори в Турция днес протичат при като цяло спокойна обстановка, но при инцидент в област Малатия след стрелба с огнестрелно оръжие има двама загинали. Един човек е задържан, предаде БНР.  Двамата загинали, между които е възникнал скандал, са били наблюдатели на изборите.  Съобщено бе и за някои дребни инциденти в отделни населени места, без обаче те да имат отражение върху цялостния избирателен процес в страната.  В област Мардин заради сбиване пред офис на квартален кмет (мухтар) за кратко беше прекратено гласуването. Забранена агитация беше регистрирана в тракийската област Текирдаг и източната провинция Агръ. Оттам беше съобщено за случаи на раздаване на пакети с хранителни стоки и чай, съдържащи агитационни материали на един от кандидатите. Бяха отчетени и случаи на разкриване на тайната на вота предимно в източните провинции на страната, както и отделни опити за повторно гласуване.  За участие в местните избори бяха допуснати общо 13 партии, като не всички от тях са издигнали кандидати във всички населени места. В 30 големи общини с над 750 000 души население всяка се състезават и 73 независими кандидати.  На вота се гледа като тест за популярността на президента Реджеп Ердоган и неговата Партия на справедливостта и развитието (ПСР), която се очаква да победи в повечето области, но картината в петте най-големи града е по-различна.  В най-многолюдния град в страната Истанбул 8 политически партии и 24 независими кандидати се борят за доверието на избирателите. Социолозите отчитат лека преднина на бившия премиер Бинали Йълдъръм, издигнат от ПСР. Основният му конкурент е Екрем Имамоглу, издигнат от Народнорепубликанската партия.  „Надявам се на наистина много благоприятен изход за Истанбул… Надявам се на голяма избирателна активност и накрая на деня изборите да завършат в спокойна обстановка, без да кърви носа на нито един човек“, каза Имамоглу, давайки своя глас.  В града край Босфора гласуваха още Йълдъръм и лидерът на „Добрата партия“ Мерал Акшенер, която е сред малкото жени-политици в страната. Едва 7,89% от кандидатите за кметове са жени – 652 от 8263 кандидати. За цялата републиканска история на Турция около 31 000 кметове са били мъже и само 119 жени са били избирани за градоначалнички.  В столицата Анкара битката е между 7 формации и 5 независими кандидати. Фаворит е опозиционният кандидат Мансур Яваш, който води срещу Мехмед Йозхасеки от управляващата партия.  Кандидати за градоначалник на търговския град и средиземноморско пристанище Измир са 4 независими и представители на 8 политически сили. Убедителна е преднината на Тунч Сойер от Народнорепубликанската партия, която от години печели изборите в града. Най-силен негов съперник е бившият министър от формацията на президента Реджеп Ердоган Нихат Зейбекчи.  Проучванията на общественото мнение отчитат много близки резултати за Анталия и Бурса.  Гласоподавателите избират с 4 различни бюлетини кметове за всички нива на местното самоуправление и общински съветници. Турците ще могат да гласуват в 194 390 секции по цялата страна. И четирите бюлетини се поставят в 1 плик, като за улеснение на избирателите и на комисиите бюлетините за отделните видове избор са в различен цвят. Избирателните комисии са съставени от поне петима представители на различни политически сили.  Висшата избирателна комисия е наложила забрана до 21 часа за излъчване на прогнозни данни и коментари, но тя може да бъде вдигната по-рано по нейно решение.  Вътрешният министър Сюлейман Сойлу съобщи, че заети с охраната на изборния ден ще са над 553 000 служители на силите за сигурност. Те ще разполагат с почти 7000 бронирани автомобила, 126 въздушни и 294 морски апарати.", "date": "2019.03.31", "title": "Първи жертви на местните избори в Турция"}
{"url": "https://www.faktor.bg/bg/articles/tsvetanov-gerb-sds-kazvat-ne-na-zlobata-zalagame-na-pozitivna-kampaniya", "text": "Благодарим на Жозеф Дол за писмото което изпрати и настоя да обединим усилията си в името на ЕНП. Това са европейски избори, от които е важно как ще управлява ЕС през следващите години. Това изтъкна в своето слово шефът на предизборния щаб на ГЕРБ и зам. председател на партията при обявяването на евролистата на коалиция ГЕРБ-СДС за предстоящите европейски избори. Цветанов посочи, че 26 май е важна дата, но на 27 май трябва да сме сигурни в победата, за да постигнем основната ни цел. Пътят в ЕС  и НАТО няма алтернатива, въпреки че други сили излагат други алтернативи.  Загърбихме егото и с най-старата партия в ЕНП - СДС проведохме един прагматичен диалог за съставяне на обща листа. Има възможност за интегритет. Днес повече от всякога се нуждаем от това обединение, допълни Цветанов. Той информира, че вече 17 младежи от организацията на ГЕРБ вече чакат пред  Централната избирателна комисия, за да се регистрират ГЕРБ-СДС първи за изборите.  Днес най-важно за държавата е да имаме единни позиции и принципи да защитаваме България. Независимо от негативния дебат, който започнаха нашите опонети, ние искаме да имаме дебат за бъдещето на Европа, за влизането на България в Шенген и изграждане на обща отбраната на ЕС. Това са каузи на всички сили, които мислят за България. Нашите опоненти ще играят със злоба на изборите, но ГЕРБ не е такава партия, ние залагаме на позитивизма.  Цветанов изтъкна още, че силата на една партия е връзката и с кръвоносната система на обществото – тоест  с всеки един човек в страната. Връзката с гражданите е гаранция за успеха.", "date": "2019.03.31", "title": "Цветанов: ГЕРБ-СДС казват не на злобата – залагаме на позитивна кампания"}
{"url": "https://www.faktor.bg/bg/articles/rumen-hristov-gerb-i-sds-zaedno-mozhem-da-postigne-rezultat-koyto-da-nadhvarli-ochakvaniyata", "text": "Евроизборите са битка за това дали ще запазим Европа на Конрад Аденауер и Шарл Дьо Гол, или разединена от евроскептици, крайно леви и крайно десни. Това заяви лидерът на СДС Румен Христов след като беше представена листата на ГЕРБ-СДС за европейските избори. Не виждам нищо нелогично - най-старата дясна партия в България и най-голямата партия, която вече три мандата управлява страната да бъдем заедно. Смятам, че заедно можем да постигнем резултат, който да надхвърли очакванията на някои злонамерени коментатори.  За мен успех ще бъде да спечелим 8 евродепутата, което е реално. За мен успех ще бъде ако Манфред Вебер стане председател на Европейската комисия, подчерта партийният лидер. На целия екип от кандидати желая успех, каза в заключение Румен Христов.", "date": "2019.03.31", "title": "Румен Христов: ГЕРБ и СДС заедно можем да постигне резултат, който да надхвърли очакванията"}
{"url": "https://www.faktor.bg/bg/articles/mariya-gabriel-da-si-varnem-evropa-na-doverieto", "text": "Словото си Мария Габриел започна с благодарност към премиера Борисов и лидера на СДС Румен Христов за доверието да бъде водач на листата на ГЕРБ и СДС на предстоящите европейски избори. Днес показваме, че зад обединението не се крият користни цели, а обединение на общите цели и цености. Днес трябва да покажем, че България може да бъде обединител в Европа, която днес е на кръстопът.  Мнозина се питат дали европейска ще бъде кампанията или не. Това зависи от нас самите. Ние ще продължаваме да отстояваме нашата последователност - че националните и европейските интереси могат да бъдат отстоявани заедно. Това ние го показахме по време на Българското Европредседателство. За нас е важно да говорим на хората как да направим Европа по-близо до тях. Защото ЕС е идеи, диалог и конкретни решения. Каква Европа искаме - силна, свободна и суверенна. Каква България искаме да имаме, изтъкна българският еврокомисар. Габриел подчерта още, че е много важно да кажем какво ще ни води в тази кампания - конфронтацията и разделението или разбирателството, мирът и ценностите.  Дошло е време да настроим часовника за нов старт на Европа. Но това не може да се случи с разделение и конфронтация, а с диалог и доверие. От това зависи дали ще си върнем Европа на доверието. Нека също така да  определим брой теми, по които всички представители в ЕП на България, които ще защитаваме в новия европарламент. За да не позволяваме на други да вземат решенията вместо нас, да дадем силен сигнал на останалите в ЕС. Нека го направим и по време на предстоящата кампания, каза на финала Мария Габриле.", "date": "2019.03.31", "title": "Мария Габриел: Да си върнем Европа на доверието"}
{"url": "https://www.faktor.bg/bg/articles/novini/balgariya/borisov-nashite-oponenti-se-hvalyat-che-sa-kuchki-no-v-tazi-kampaniya-nie-shte-zabravim-ezika-na-omrazata", "text": "Съюзът между СДС и ГРБ звучи естествено. Винаги тези избори са минавали под мотото, че Брюксел е далече от България, избираме скъпоплатени чиновници и те не са важни за България. Толкова усилия хвърлихме за пакета «Мобилност», за да защитим нашите превозвачи, а накрая двама български депутати не отидоха да гласуват и отрязаха главата на българските превозвачи. Е важно ли е тогава кой ще бъде в Европейския парламент? С два гласа загубихме. Това изтъкна премиерът Борисов, който е и лидер на партия ГЕРБ днес при представянето на евролистата на коалиция ГЕРБ-СДС. За нашите опоненти вляво не искам да говоря, защото не са ми интересни, нагледал съм се от тях на всичко. Не искам да говоря и за тези, които се борят за да имат един или двама депутати – цялата им кампания ще е против нас. Те искат да рушат нашия съюз, за да върнат БСП и ДПС на власт. Защо симпатизантите им не ги питат – какво ще правят като свалят ГЕРБ и СДС, попита Борисов. Той акцентира, че партията е била лошо ударена от Апартаментгейт, но от членовете й зависело дали са си сложили голяма обица на ухото.  Нямам съмнение, че  коалиционната ни листа със СДС е по-добра от всяка друга. Непредубеденият човек вижда, че тук са събрани млади, знаещи и можещи хора. Забранявам ви да се вкарвате в говоренето на омразата по време на кампанията. Хората го знаят. Трябва да отговорим на хората, че дори и когато грешим - си понасяме наказанията. Който не работи не греши. Като им гледам водачите на листите, с изключение на Станишев,  никой от другите нямат компетентност по никоя тема.  Аз съм оптимист за Европа, познавам лидерите популисти. Случващото се в Лондон е показателно в тази посока. Казах отдавна, че ще има тежък Брекзит. Нашите опоненти се хвалят, че са кучки (визира Елена Йончева, б.р.), до къде стигнахме в кампанията. Искам от тази зала да излезем силни и обединени, да не допуснем тези ретроградни сили отново да се върнат на власт. Успех на всички – с разум и толерантност!, призова Борисов.", "date": "2019.03.31", "title": "Борисов: Нашите опоненти се хвалят, че са кучки, но в тази кампания ние ще забравим езика на омразата"}
{"url": "https://www.faktor.bg/bg/articles/novini/balgariya/tsvetanov-obyavi-17-te-kandidati-na-gerb-i-sds-za-evropeyskite-izbori", "text": "Шефът на предизборния щаб на ГЕРБ и зам.-председател на партията Цветан Цветанов обяви днес в НДК на специален форум 17-те кандидати на ГЕРБ и СДС за предстоящите европейските избори. Водач ще бъде българският еврокомисар Мария Габриел, а Цветанов обяви, че ще се борят да имат 8-9 депутати в бъдещия парламент. Ето и 17-те избраниците: 17. Илия Лазаров - СДС 16. Жечо Станков – ГЕРБ 15. Йоана Йончева – ГЕРБ 14. Камен Костов – ГЕРБ 13. Николай    Диков - ГЕРБ 12. Младен Шишков – ГЕРБ 11. Иво Ралчовски – ГЕРБ 10. Марин Захариев – ГЕРБ 9. Евелина Василева - ГЕРБ 8. Емил Радев - ГЕРБ 7. Лиляна Павлова - ГЕРБ 6. Александър Йорданов - СДС 5. Асим Адемов - ГЕРБ 4. Ева Майдел - ГЕРБ 3. Андрей Новаков - ГЕРБ 2. Андрей Ковачев - ГЕРБ 1. Мария Габриел - ГЕРБ", "date": "2019.03.31", "title": "Цветанов обяви 17-те кандидати на ГЕРБ и СДС за европейските избори"}
{"url": "https://www.faktor.bg/bg/articles/novini/balgariya/moskov-razlikata-mezhdu-men-i-radan-e-che-az-zashtitavam-konservativni-pozitsii-a-toy-zeleniya-ekstremizam", "text": "Между новата партия КОД – Консервативно обединение на десницата и началото на ДСБ има доста прилики, но между сегашната ДСБ и моята партия разликите са огромни. Дясното беше подменено през прехода от либералното до невъзможност да защитава държавата. Беше излъгано да защитава глобализацията. Целият преход мина под знамето на партийния актив на БКП, те превърнаха прехода в мутренски, а децата на номенклатурата днес да са деца на големи предприемачи. Това обяви по bТВ бившият здравен министър Петър Москов, който скъса с ДСБ и тази седмица обяви началото на нова консервативна партия.  Хората ще си отговорят каква е разликата между мен и Радан Кънев. Петър Москов защитава десни позиции, а Радан Кънев зеления екстремизъм. Нашите противници са БСП и ДПС, тоест партиите които наложиха либералния модел, останалите партии нямат чак такова значение. Дясното трябва да се противопоставя срещу десния екстремизъм, настоява Москов.  Той отново посочи, че ГЕРБ е партия без идеология, нямат ясни цели и как да ги постигат. Когато е бил министър в правителството на Борисов е представлявал Реформаторския блок е е изпълнявал споразумение между ГЕРБ и РБ.  Преди 10 години ГЕРБ може би щеше да ми харесва, но не и днес. Ние създаваме КОД като алтернатива на целия либерален модел на демокрацията. От съществуващите десни партии няма такава, която да защитава консервативните ценности. Повечето от сегашните партии не са алтернатива за България. Страната има нужда не от нови утопии, на тях трябва да се противопоставят принципите на консервативната политика. Москов обаче не даде ясен отговор, защо новата формация подава ръка към националистически и русофилски формации като ВМРО и НФСБ, а не към другите десни партии.", "date": "2019.03.31", "title": "Москов: Разликата между мен и Радан е, че аз защитавам консервативни позиции, а той зеления екстремизъм"}
{"url": "https://www.faktor.bg/bg/articles/psiholog-razkri-kak-s-intonatsiyata-v-glasa-si-polititsite-vazdeystvat-na-horata", "text": "Много е важно зрителите да разберат, че  гласовите характеристики на изказа са от особено значение за постигането на въздействие и доверие, когато комуникирате с околните. Това обясни в студиото на Би Ти Ви психологът Росен Йорданов. Той се опита да покаже как с интонацията в гласа си четирима политиците - Бойко Борисов, Корнелия Нинова, Цветан Цветанов и Сергей Станишев- въздействат на хората, когато общуват с тях.  За целта психологът използва системата четири цвята, която  по бърз и лесен начин ни дава възможност да видим емоционалната връзка между събеседниците. Тя се състои от четири основни цвята: жълт - доброжелателност, извинение зелен - искреност, доверие, съпричастност син - увереност, авторитетност червен - страст, спонтанност и двата междинни цвята: сив - безличност черен - гняв, раздразнителност Премиерът Бойко Борисов най-често се позиционира в зеления спектър, като умее с неформални похвати да скъсява дистанцията и вдъхва доверие и разбиране у хората. Той предпочита да говори в ниския регистър, но би могъл да вкара малко и от синия регистър, за да покаже увереност и самочувствие. Това той го прави, когато има силни аргументи по определена тема.  За разлика от него зам.-председателят на ГЕРБ Цветан Цветанов по-често се позиционира в жълто/синия спектър. Обикновено започва доброжелателно, с приятелски тон, като към финала преминава в синия спектър, където звучи уверено и авторитетно. В този смисъл той пък би могъл да вкара малко от зелената гама, за да вдъхва по-голямо доверие и съпричастност у събеседниците си.  Лидерът на БСП Корнелия Нинова обикновено се позиционира в синия спектър. Тя говори уверено, авторитетно, със самочувствие. Често обаче минава в черната зона, ставайки агресивна, раздразнителна и дори гневна. И лидерът на ПЕС Сергей Станишев обичайно се позиционира в зоната на синия цвят. Той също демонстрира самочувствие, увереност, амбиция. Но доста често минава в сивия регистър, което прави изказа му безличен, създава усещане за апатия и дори отегчение.", "date": "2019.03.31", "title": "Психолог разкри как с интонацията в гласа си политиците въздействат на хората"}
{"url": "https://www.faktor.bg/bg/articles/siderov-1-3", "text": "Всички знаем, че ударът срещу ГЕРБ идва от \"Свободна Европа\". Това заяви лидерът на ПП \"Атака\" Волен Сидеров в студиото на БНТ. В крайна сметка от американско радио дойде разследването, а не от руско и то от кръгове, които са свързани с \"Америка за България\" - фондации, поддържащи медии, групировки и бизнес кръгове в медиите, които имат хора в правителството - в първия кабинет на Борисов. Сега нямат. Много ги е яд, че едни патриоти са там, вместо Трайчо Трайков, Симеон Дянков, Росен Плевнелиев и др. и този яд се изразява в такива удари по ГЕРБ. По думите му, \"в американските висши кръгове в политиката и в цялата им върхушка има различни лобита - едното е про-Тръмп, другото е анти-Тръмп. Според мен анти-Тръмп лобито прави всичко възможно да въздейства върху европейците\". Волен Сидеров изрази мнение, че Цветан Цветанов е станал жертва на този сблъсък. Според него, премиерът ни трябва да потърси пряк път към Тръмп, защото \"Борисов е обграден от хора, които принадлежат към соросовите структури и те го теглят в неправилна посока. А Тръмп е консерватор-патриот.\" Волен Сидеров се съгласи, че Цветан Цветанов е организатор на структурите в ГЕРБ, но според него ГЕРБ могат да си направят изборите и с него, и без него. Лидерът на \"Атака\" подчерта, че Борисов не наказва Цветанов, а се самонаказва, изтегляйки втория си човек. Той беше категоричен, че Корнелия Нинова по никакъв начин няма право да се меси и изказва по повод решенията в ГЕРБ. С това си решение Борисов запазва политически партията си, имиджа на управляваща сила, обобщи Сидеров. Друг е въпросът, че темите с апартаменти, имоти и т.н. трябва да ни накарат да се замислим - всички, които сме влезли в политиката, може би се отдалечихме от народа си и започваме да го заплащаме. Всеки си има своята отговорност, разбира се. Трябва да се върнем към народа си, защото това е коренът, без който ще изсъхнем, допълни Волен Сидеров.", "date": "2019.03.31", "title": "Сидеров: Борисов е обграден от хора соросоиди, теглят го в неправилна посока"}
{"url": "https://www.faktor.bg/bg/articles/tanya-andreeva", "text": "Няма да е добра позиция от страна на БСП, ако започне да се занимава с вътрешни различия. Липсва ми разговорът за политиките на БСП. Залогът за европейските избори е много висок. Това заяви бившият здравен министър д-р Таня Андреева в ефира на Би Ти Ви. \"Не съм останала с впечатление, че Сергей Станишев хвърля сянка върху избора на Йончева за водач на евролистата на БСП\", каза още тя. \"Хора от БСП седяха часове пред кабинета на Станишев за услуга, същите целуваха ръка на Елена Йончева, след като стана лидер на евролистата на БСП\", разкри още Андреева. \"Не е добър знак БСП да се откъсва от основните политики на партията\", допълни бившият здравен министър. \"Отричането на всеки един, който е постигнал добри неща за партията, води до лоши практики в бъдеще. Аз не бих последвала водач, който се отказва от хората и политиките. Станишев е свързвам с членството ни в ЕС\", завърши Таня Андреева.", "date": "2019.03.31", "title": "Таня Андреева: Хора от БСП чакаха с часове Станишев за услуги, сега целуват ръце на Елена Йончева"}
{"url": "https://www.faktor.bg/bg/articles/zatova-sa-tolkova-vazhni-mestnite-izbori-v-turtsiya", "text": "Без съмнение Реджеп Тайип Ердоган и неговата Партия на справедливостта и развитието (ПСР) дойдоха на власт през 2002 година, защото избирателите искаха да дадат урок на утвърдените партии. Причина за това беше тежката икономическа криза, която започна през 2001 година. Ердоган обеща промяна. И оттогава насам неговата партия печели всички избори. - в повечето случаи с абсолютно мнозинство. Местните избори тази неделя обаче могат да се превърнат в повратна точка. Когато през миналата година започнаха икономическите проблеми, не само опозицията обвини Ердоган за влошаването на стопанската ситуация. Част от избирателите на ПСР вижда причината за това в неправилната политика на Ердоган. Само за една година турската лира загуби около 40 процента от стойността си спрямо долара. В същото време инфлацията се удвои и в момента е 20 процента, а икономическият ръст спада. Безработицата в момента е 11 на сто - казано иначе, около 3,5 милиона души в страната са без работа. Това е най-високото ниво на безработица от почти десет години. И вместо да предприема някакви разумни мерки, правителството на Ердоган обвинява \"западните сили\" за кризата, които упражнявали икономически натиск върху Турция. Турският президент постоянно се кълне, че след изборите кризата ще бъде овладяна. Икономистите обаче смятат, че сегашните проблеми са само върхът на айсберга, и че ще става по-лошо.   Турците никога не са се вълнували особено от местни избори. Това обаче не важи за гласуването тази неделя. Президентът Ердоган се опитва да отклони вниманието от икономическите проблеми на страната и да го насочи в друга посока: той повтаря, че Турция имала да решава къде-къде по-големи проблеми. По думите му, въпросът бил \"на живот и смърт\". Ставало въпрос за оцеляването на страната, и ако управляващата партия загуби, страната щяла да колабира, уверява Ердоган. В същото време той сатанизира опозицията и ѝ приписва \"тероризъм\". Има вече осъдени членове на прокюрдската партия за \"подкрепа на тероризма\" - обвинени са в колаборационизъм със забранената Кюрдска работническа партия ПКК. Очевидно това дава основание на Ердоган да обвинява в \"тероризъм\" цялата опозиция заедно с нейните привърженици. Но понеже той беше много остро критикуван за тази си позиция, президентът я посмекчи малко, изключвайки привържениците на опозицията от кръга на заподозрените. Което обаче не променя много нещата, защото над самата опозиция продължава да тегне обвинението за \"тероризъм\". Последните допитвания  сочат, че ПСР може да загуби властта си в големите метрополии като Истанбул и Анкара. Евентуална загуба на Истанбул, където Ердоган започна политическата си кариера, ще бъде сигнал, че ПСР залязва, казват наблюдателите. Кандидатурата на бившия премиер Бинали Йълдъръм за кметския пост в Истанбул показва какво голямо значение има турският мегаполис за Ердоган и неговата партия. Очакванията в турската столица Анкара са по-различни. Борбата между двамата кандидати на ПСР и Републиканската народна партия /РНП/ ще бъде изключително оспорвана. През последните дни стана ясно, че кандидатът на РНП Мансур Яваш засега изпреварва сегашния кмет от ПСР. Ако управляващите загубят тези два важни града, това ще бъде много сериозен знак както за президента Ердоган, така и за опозицията, и ще има силен отзвук в цяла Турция. Три седмици преди местните избори започна разследване срещу кандидата за кметския пост в Анкара Мансур Яваш от РНП. Според анализаторите, това е знак колко много Ердоган се страхува да не загуби изборите в турската столица. Въпреки че няма никакви доказателства срещу кандидата на опозицията, определено Ердоган е решен да дискредитира Яваш, казват много наблюдатели. Турският президент използва същия метод и в източен Анадол - там той обвини демократично избраните народни представители в \"тероризъм\", след това заведе дела срещу тях, вкара ги в затвора и постави на тяхно място верни на ПСР хора. Въпреки че прокуратурата все още не е повдигнала официално обвинение срещу Мансур Яваш, нищо чудно в случай на победа той също да се окаже в затвора, вместо в кметството на Анкара. Подобна тактика използва правителството в 97 от общо 110-те града и общини в източната и югоизточната част на страната. Кметовете от прокюрдската партия бяха обвинени в \"подкрепа на терористичната организация ПКК и на тяхно място бяха инсталирани верни на правителството кметове. Все още в затворите се намират 40 кметове от прокюрдската партия. Това са първите местни избори в страната, откакто Турция е президентска република. Голямата цел на Ердоган преди една година беше да победи на президентските избори, за да постигне мечтата си за еднолично управление. Тази победа обаче беше извоювана с много крехка преднина от само 51 процента от гласовете. Сега социолозите прогнозират тежки загуби за ПСР, което ще бъде сигнал за това, че хората в Турция не приемат новата президентска система, така както желаят Ердоган и неговата партия. Опозицията пък няма да има друга възможност да убеди избирателите преди следващите парламентарни и президентски избори през 2023 година. В този смисъл местните избори в неделя са лакмус за Ердоган и неговата политика.", "date": "2019.03.31", "title": "Защо са толкова важни местните избори в Турция?"}
{"url": "https://www.faktor.bg/bg/articles/poroshenko", "text": "Президентът на Украйна напомни, че от 1 април се прекратява Договора за дружба с Русия с публикация в социалната мрежа „Фейсбук“ , цитиран от TACC. \"Както обещах, от 1 април, след приключването на всички официални процедури, така нареченото базово споразумение с Москва приключва\", написа Порошенко в изборния ден.  За прекратяването на споразумението с Русия, ръководителят на украинската държава благодари на депутатите на Върховната Рада.  \"Благодарен съм за демонстрираната държавническа позиция на народните депутати на Украйна, подкрепили инициативата и гласували съответния закон през декември миналата година\", написа той. Договорът за приятелство, сътрудничество и партньорство между Русия и Украйна е подписан през май 1997 г. и влезе в сила през април 1999 г. за период от 10 години, с автоматично подновяване за следващите десетгодишни периоди. През септември миналата година Киев уведоми Москва за решението си да не подновява документа.", "date": "2019.03.31", "title": "Порошенко: Украйна къса Договора за дружба с Русия на 1-ви април"}
{"url": "https://www.faktor.bg/bg/articles/novini/balgariya/zhozef-dol-obedinenieto-mezhdu-gerb-i-evp-e-siguren-klyuch-za-uspeha-na-evropeyskite-izbori", "text": "По повод на предстоящата кампания за европейски избори искам да поздравя ГЕРБ и СДС, че отговорихте положително на моя призив от ЕНП за обща листа, тя е заредена с резултатност. Вие показахте, че независимо от историята е възможно да се обедините за по-добро бъдеще.  Това се казва поздравителен адрес на Жозеф Дол, изпратен специално днес за форума на ГЕРБ, на който ще бъде представена евролистата на ГЕРБ и СДС. Искам да ви окуража и за кампанията, която ни очаква, за силна Европа, която просперира и е справедлива за всички! За Европа, която защитава ценността в света. Популистите няма какво друго да предложат освен разрушението, изтъква Дол.  ЕНП винаги е работила за исканията на европейските граждани. Създадохме през последния мандат 13 млн. работни места и с 97 % намалихме незаконната емиграция. Поздравявам премиера Борисов за  успешното европредседателството през миналата година. България има важен глас в ЕНП. Вярвам, че обединението между ГЕРБ и ЕВП ще е сигурен ключ за успеха на европейските избори, уверява европейският лидер.", "date": "2019.03.31", "title": "Жозеф Дол: Обединението между ГЕРБ и СДС е сигурен ключ за успеха на европейските избори"}
{"url": "https://www.faktor.bg/bg/articles/donchev-nie-imame-nuzhda-ot-pobeda-koyato-e-triumf-na-nashite-idei-i-tsennosti-a-ne-da-smachkame-drugite", "text": "Политическите алхимици търсят технологиите на народната любов. Ние обаче не сме политически алхимици, разчитаме на други технологии - експертиза, работа, работа, да бъдем добри. Но и добрите омръзват, затова трябва днес да сме още по-добри, и по-добри. Това заяви вицепремиерът Томислав Дончев по време на днешната среща на ГЕРБ, където ще бъде обявена листата за европейските избори на партията.  Коментират, че у нас има разделение, това се казва травматична проекция. За разделение може да се говори, когато хората се чудят в какво вярват. При нас такъв проблем няма. Да, ние сме различни. При нас има всякакви - добри и по-добри, умни и по-умни, допълни той.  Победата е винаги важна, почти най-важната. Но целта й е не да смачкаш или унищожиш другия. Такава победа е погром. Ние имаме нужда от победа, която е триумф на нашите ценности и идеи. Имаме нужда от експерти, лидери, организатори, а не от тарани.  В стремежа към победата не бива да губиш себе си, да забравяш това, което си обещал, идеите и целите, които си прегърнал. Защото можеш дори и да победиш да се окажеш някой друг, това не е победа. И нека не забравяме, че след 26 има и 27, каза в заключение Томислав Дончев.", "date": "2019.03.31", "title": "Дончев: Ние имаме нужда от победа, която е триумф на нашите идеи и ценности, а не да смачкаме другите"}
{"url": "https://www.faktor.bg/bg/articles/goranov-da-otkachim-balgariya-ot-kafyavata-hvatka-i-otstoyavame-nashata-evropeyska-perspektiva", "text": "Нашите политически опоненти няма да допуснат цивилизован диалог за европейските ценности, без да напомнят за бита. Това заяви финансовият министър Владислав Горанов по време на представянето на евролистата на ГЕРБ и СДС. Той изтъкна постиженията, които е постигната страната в през последните години. „Минималната заплата е нараснала с 65 %, средната с 50 %, а БВП с 40 %“. Постиженията на страна са благодарение на управлението и на доброто ни партньорство с европейските икономики. Основният ни партньор е ЕС“, допълни Горанов. Финансовият министър изтъкна, че естественият път на България е свързан с това колко бързо и повече можем да се интегрираме в европейските икономически и финансови структури. Благодарение на Борисов успяхме да убедим нашите европейски партньори за присъединяването на България към ЕРМ-2. Присъединяването към втората по сила валута в света ще ни даде повече сигурност и перспективи за бъдещото ни развитие. България ще се опита да се откачи от кафявата хватка, към която ни тласкат в България и да продължим да отстояваме европейските перспективи за страната ни, каза на финала Владислав Горанов.", "date": "2019.03.31", "title": "Горанов: Да откачим България от кафявата хватка и отстояваме нашата европейска перспектива"}
{"url": "https://www.faktor.bg/bg/articles/novini/svyat/ukrayna-glasuva-dnes-za-prezident", "text": "Ключов вот и в Украйна. Страната избира нов президент. Сред претендентите за поста са настоящият президент Петро Порошенко, бившият премиер Юлия Тимошенко. Голямата изненада е телевизионният комик Владимир Зеленский. За първи път в предизборната кампания дискусията Русия или Запада отсъстваше, коментират анализатори. Ако никой от 39-тимата кандидати не спечели 50 процента на първия тур, новият държавен глава ще бъде определен на балотаж на 21 април, пише БТА.  Според последното социологическо проучване, оповестено в петък, фаворит е комедийният актьор Володимир Зеленски, който е новак в политиката. Той събира 20,9 процента. Сегашният държавен глава Петро Порошенко има 13,7 на сто подкрепа, а опозиционният лидер Юлия Тимошенко е трета с 9,7 процента. Проруският кандидат Юрий Бойко се нарежда четвърти с 8,4 на сто одобрение, предаде Ройтерс. Главните проблеми, с които трябва да се заеме следващият президент, са корупцията, отношенията с Русия, благосъстоянието, икономиката и състоянието на демокрацията, посочва Асошиейтед прес. Днешният вот се произвежда пет години след като масови протести принудиха проруския президент Виктор Янукович да избяга от страната, припомня АП. Рязката политическа промяна доведе до анексията на полуостров Крим от Русия и сепаратистки конфликт в Източна Украйна, отнел живота на повече от 13 хиляди души и икономически упадък.", "date": "2019.03.31", "title": "Украйна гласува днес за президент"}
{"url": "https://www.faktor.bg/bg/articles/s-kakvo-vreme-izprashtame-mart-i-posreshtame-april", "text": "Днес над Западна България ще е ясно и предимно слънчево, а над останалата част от страната облачността ще е разкъсана, намаляваща в следобедните часове. Ще духа слаб североизточен вятър. Минималните температури ще са предимно между 0 и 5 , максималните между 15 и 20, по Черноморието 11-13 градуса. Това показва прогнозата на НИМХ. Над Черноморието ще има временни увеличения на облачността. Ще духа слаб североизточен вятър. Максимални температури между 11 и 13. Температурата на морската вода е 11 градуса. Вълнението на морето ще е 3-4 бала. Над планините облачността ще е променлива, над западните райони - незначителна. Ще духа умерен, по високите и открити части - силен североизточен вятър. Температурите ще се повишат и максималната на височина 1200 метра ще е около 8, на 2000 метра около 1 градус.   В понеделник (1 април) над Западна България ще преобладава слънчево време. Над Централна и Източна ще има повече облачност, без валежи. Вятърът ще остане североизточен, в източните райони умерен. Температурите ще се повишат още и преобладаващите минимални ще са между 0 и 5, максималните - между 18 и 23 градуса.  Във вторник (2 април) ще има по-значителни увеличения на облачността, на отделни места, главно в планинските райони в западната половина от страната, ще превали слаб краткотраен дъжд. От североизток ще проникне малко по-студен въздух и дневните температури ще се понижат - максималните в повечето райони ще са между 15 и 20 градуса, в Североизточна България - около 10. Минимални - между 2 и 7 градуса.", "date": "2019.03.31", "title": "С какво време изпращаме март и посрещаме април?"}
{"url": "https://www.faktor.bg/bg/articles/gerb-i-sds-predstavyat-dnes-listata-za-evrodeputati", "text": "ГЕРБ и СДС ще представят кандидатите си за членове за Европейския парламент. Събитието ще се проведе от 12 часа в зала 6 на НДК.  Ще стане ясен и слоганът на кампанията за европейски вот на ГЕРБ. В събота от Поморие зам.-председателят на ГЕРБ Цветан Цветанов коментира, че се надява партията да има 6, 7, а защо не и 8 евродепутати. На изборите тази година България ще избере 17 евродепутати, колкото има и в момента.", "date": "2019.03.31", "title": "ГЕРБ и СДС представят днес листата за евродепутати"}
{"url": "https://www.faktor.bg/bg/articles/zuzana-chaputova-e-noviyat-prezident-na-slovakiya", "text": "Словакия има нов президент. Това стана ясно след проведения вчера балотаж на президентските избори, предаде \"Ройтерс\". Зузана Чапутова е политическия новак и адвокат, подкрепяна от протестното движение. Проевропейският либерал от малката партия Словашка прогресивна партия, която няма парламентарно представителство, ще бъде част от вълната на политици популисти, които заливат Европа. Първата жена президент на страната, печели с 58,3% от гласовете при почти 100% обработени бюлетини. Конкурентът еврокомисар Марош Шефчович остава далече назад с 41,7 процента. Предвижданията бяха гласоподавателите да накажат управляващата партия \"Смер\" една година след убийството на журналиста Ян Куцияк, предизвикало масови протести. Чапутова водеше пред Марош Шефчович в допитванията преди първия тур, но се очакваше и втори тур. Парламентарните избори в страната са планирани за 2020 г.", "date": "2019.03.31", "title": "Зузана Чапутова е новият президент на Словакия"}
{"url": "https://www.faktor.bg/bg/articles/novini/svyat/severna-koreya-nastoyava-da-razsledvat-atakata-sreshtu-posolstvoto-y-v-madrid", "text": "Северна Корея иска разследване на атаката срещу посолството си в Мадрид, предаде \"Спутник\", цитиран от news.bg.  Това се казва в изявление на корейското външно министерство, разпространено от държавната медия. Настоява се испанските власти да проведат разследване и заловят виновните. САЩ вече отрекоха да имат общо, въпреки че ЦРУ бе замесено в случая. По-рано тази седмица стана ясно, че \"Чеолима сивил дефенс\" - Cheollima Civil Defense, самопровъзгласила се групировка за човешки права, е избягала с компютри, телефон и твърди дискове, след атаката над посолството на Северна Корея в Испания. Атаката бе само няколко дни преди срещата Тръм-Ким в Ханой, Виетнам. Групата отрича използването на сила и твърди, че иска да отстрани севернокорейския лидер от власт.", "date": "2019.03.31", "title": "Северна Корея настоява да разследват атаката срещу посолството й в Мадрид"}
