{"url": "https://faktor.bg/bg/articles/evrodeputati-balgariya-e-izpalnila-vsichki-preporaki-po-mehanizma-i-toy-tryabva-da-otpadne", "text": "Докладът на ЕК днес ще бъде положителен за България. Това което обеща Жан-Клод Юнкер, явно ще се случи, защото България е изпълнила всички препоръки по механизма. Ние винаги сме казвали, че трябва да има общоевропейски механизъм, който да наблюдава върховенството на закона. Това каза евродепутатът от ГЕРБ/ЕНП д-р Андрей Ковачев в ефира на БТВ. „Аз не съм видял текста, затова трябва да го коментираме като идея. ДПС смята, че трябва да отпадне мониторинга за съдебната система, защото е непълен и се е конкретизирал само върху две държави. Той е несправедлив. Това заяви евродепутатът от ДПС Илхан Кючюк. Той добави, че има нужда от наблюдение за спазването на върховенството на закона, като инструмент за реализиране на европейски политики и зачитане на правото. „Ние винаги сме били срещу това да страдат нашите общини от това обвързване и да се лишават от евросредства“, добави Ковачев. „Правилата трябва да са за всички“, добави Кючюк. Двамата коментираха и поредният опит на евродепутатите ни срещу пакет \"Мобилност“, който ощетява превозвачите ни. „Поискахме да има оценка на въздействието на пакета „Мобилност“, която той ще има върху бизнеса, но това не бе прието“, съобщи Ковачев. Въпреки това борбата ни ще продължи, добави той. „Има нарушаване на европейските принципи за свободното придвижване на хора и товари“, каза още Кючюк.", "date": "2019.10.22", "title": "Андрей Ковачев: България е изпълнила всички препоръки по механизма и той трябва да отпадне"}
{"url": "https://faktor.bg/bg/articles/oshte-edin-slanchev-i-topal-den-s-privkus-na-lyato", "text": "Във втроник ще е слънчево, преди обяд в източните райони - мъгливо. Ще се появи слаб североизточен вятър. Минималните температури ще са между 6 и 11 градуса, по-високи по Черноморието. Максималните температури ще са между 22 и 27 градуса. Над Черноморието в сутрешните часове ще е мъгливо. Около обяд видимостта ще се подобри и до края на деня ще е предимно слънчево. Ще духа слаб изток-североизточен вятър. Максимални температури между 20 и 22 градуса. Температурата на морската вода е 19-20 градуса. Вълнението на морето ще е 1-2 бала. Над планините ще бъде слънчево. Ще духа слаб североизточен вятър. Максималната температура на 1200 метра ще е около 20 градуса, на 2000 метра - около 13 градуса. В сряда и четвъртък промяна на синоптичната обстановка не се очаква. Времето ще остане топло за сезона, в повечето райони - и слънчево, на места в низините в източната половина от страната след полунощ и в часовете преди обяд ще има ниска облачност или мъгла. Ще бъде почти тихо. Преобладаващите максимални температури ще са между 21 и 26 градуса, а минималните ще бъдат между 6 и 11 градуса, по-високи по Черноморието. И в планините ще остане слънчево, с температури по-високи от нормалните за втората половина от октомври.", "date": "2019.10.22", "title": "Още един слънчев и топъл ден, с привкус на лято"}
{"url": "https://faktor.bg/bg/articles/ot-dnes-abortite-i-ednopolovite-brakove-v-severna-irlandiya-stavat-zakonni", "text": "От днес абортите и еднополовите бракове в Северна Ирландия са законни по силата на решение на парламента в Лондон, който осъществява пряко управление над британската провинция, тъй като местната изпълнителна власт е парализирана, предаде Франс прес. Гласуваните през юли от британския парламент промени влизат в сила незабавно, тъй като в определения срок до 21 октомври в Северна Ирландия не беше сформирано правителство, което да им се противопостави.", "date": "2019.10.22", "title": "От днес абортите и еднополовите бракове в Северна Ирландия стават законни"}
{"url": "https://faktor.bg/bg/articles/slavi-dava-start-na-televiziyata-si", "text": "Дни след като стана ясно, че председателят на „Няма такава държава“ Слави Трифонов е купил националната кабелна телевизия ''Стара Загора'', той ще обяви и нейния старт. В интервю, което ще бъде излъчено в страницата му във Facebook от 11.00 часа, Трифонов ще даде повече подробности около началото, разпространението и съдържанието на новия му телевизионен проект. Ще стане ясно и дали той ще продължи да прави \"Шоуто на Слави\", но вече по кабел, съобщават ТопНовини.бг.  От документите, подадени пред Съвета за електронни медии от екипа на Слави, е видно, че досегашната програма на кабелната телевизия ще бъде променена.  Телевизия \"Стара Загора\" най-вероятно ще бъде и прекръстена на \"Седем осми\". Самият Трифонов обяви името на телевизията си още на 31 юли в последното издание на \"Шоуто на Слави\" по Би Ти Ви. Очаква се екипът й да е съставен от известни лица в българската журналистика.", "date": "2019.10.22", "title": "Слави дава старт на телевизията си"}
{"url": "https://faktor.bg/bg/articles/sreshtata-na-putin-s-erdogan-vav-fokusa-na-svetovnite-lideri", "text": "Срещата между руския президент Владимир Путин и турския държавен глава Реджеп Тайип Ердоган, която ще се състои днес в Сочи, привлича вниманието на световните лидери. Основната тема, по която ще разговарят двамата лидери, е Сирия на фона на военната операция на турската армия в Североизточна Сирия, която бе прекратена за 120 часа. Междувременно тази вечер изтича срокът на 120-часовото примирие, договорено между Анкара и Вашингтон в края на миналата седмица. Целта на примирието е изтегляне от позициите в Северна Сирия на кюрдските Силите за защита на народа, които Анкара смята за терористи, които застрашават сигурността на границата й. От хода на 120 часовото примирие ще зависи дали Турция ще продължи военната си операция \"Извор на мира\" в Североизточна Сирия или ще се сложи изцяло край на огъня. Турският президент в директно заяви, че ако сирийските милиции не се изтеглят, Турция ще продължи с неотслабваща сила военната си операция. В същото време наблюдатели смятат, че предстоящата среща Путин-Ердоган ще бъде решаваща за бъдещето на конфликта и може да промени равновесието на силите. Изключителната важност на срещата произтича от факта, че правителствените войски на Башар Асад, който има подкрепата на Путин, но е \"на нож с Ердоган\" се дислоцираха в района на турската военна операция в Северна Сирия. На срещата в Сочи се очаква Ердоган да постави пред Путин този въпрос. \"С Путин ще обсъдим този проблем. Трябва да намерим начин да го решим\", заяви Ердоган. Турският външен министър Мевлют Чавушоглу заяви, че ако Силите за защита на народа не се изтеглят от Северна Сирия, военна операция \"Извор на мира\" ще продължи оттам, където е била временно прекратена. \"Турция ще преустанови военната операция само при условие, че всички части на СЗН и ПДС (Сили за защита на народа и Партия на демократичния съюз) се изтеглят до 120 часа от областта и не остане нито един техен човек\", каза Чавушоглу.", "date": "2019.10.22", "title": "Срещата на Путин с Ердоган в Сочи - във фокуса на вниманието на световните лидери"}
{"url": "https://faktor.bg/bg/articles/pozhar-izpepeli-doma-na-chetirichlenno-semeystvo-v-yambol", "text": "Жена и дете се спасиха по чудо от горящо жилище в Ямбол. Според първоначалната версия причината за пожара е взрив на газова бутилка. Десетки полицаи, пожарникари и доброволци се включиха в гасенето. Огънят е пламнал в следобедните часове в жилищен блок в централната част на града. На място веднага са изпратени няколко пожарни коли заради информация, че в жилището има жена и дете. Те бяха изведени на безопасно място, но домът им изгоря изцяло. Жената е с леки изгаряния по ръцете. Овъглени са и съседни апартаменти. „Изгоря и сега ще търсим варианти за живеене. Важното е, че всички са живи и здрави, малко са стреснати, но са живи\", разказа със сълзи на очи Николай Дженков, който е собственик на изгорялото жилище. \"Четирима души живеем в това жилище – аз, съпругата и двете деца. Съпругата ми и едното дете са били вкъщи по време на пожара”, каза още той. Дженков е благодарен на хората, които са им подали ръка след трагедията.", "date": "2019.10.22", "title": "Пожар изпепели дома на четиричленно семейство в Ямбол"}
{"url": "https://faktor.bg/bg/articles/obshtestvo-ulitsata-18-godishen-izbyaga-ot-zatvora-v-smolyan", "text": "Полицията издирва 18-годишен затворник, който днес е избягал от затворническото общежитие в Смолян, съобщиха от пресцентъра на МВР. Мартин Пенчев Шахънски е изтърпявал присъда за кражба от 2 години и 9 месеца. Общежитието в родопския град е от отворен тип. Мъжът е висок 186 см, с нормално телосложение, кестенява коса, продълговато лице, правилен нос, кафяви очи и татуировки с надписи на ръцете. Няма данни да проявява агресия. Гражданите, които имат допълнителна информация за издирвания или са го забелязали, могат да сигнализират на тел. 112 или в най-близкото РУ. Анонимността им е гарантирана.", "date": "2019.10.22", "title": "18-годишен избяга от затвора в Смолян"}
{"url": "https://faktor.bg/bg/articles/vizhte-kakvi-zaplatite-e-razdavala-maya-manolova-kato-ombudsman", "text": "И ето графиката, показваща как са разходвани пари на данъкоплатците за заплати в пиар агенцията „омбудсман на републиката”... Видимо от данните, получени от мен по ЗДОИ, средната заплата на служителите – 60 души – на Омбудсмана е около 2200-2600 лева на месец, което включва около 500-700 бонуси всеки месец, отчитани на тримесечие. Давам за пример средната заплата в страната. Най-висока е в София – около 1500-1700 бруто. Пенсиите средно са 300, а в София до около 400 лв. Коледните \"бонуси\" за пенсионерите до 340 лв. бяха 40 лв. През 2017 и 2018 служителите на Манолова са получили средно по 500-700 лева бонуси за всеки месец на последното (коледно) тримесечие... Иначе Манолова е защитник на социално слабите.", "date": "2019.10.22", "title": "Вижте какви заплати и бонуси е раздавала Манолова като омбудсман и защитник на социално слабите"}
{"url": "https://faktor.bg/bg/articles/skandal-firma-na-kandidata-na-bsp-za-kmet-na-lovech-osadena-za-tochene-na-dds", "text": "Българската социалистическа партия в Ловеч е поставена в тежка предизборна ситуация. Оказва се, че кандидатът и за кмет на областния център – Радина Банкова, е осветена не само като участник в схема за източване на ДДС от държавата, но управляваното от нея дружество вече е осъдено за това престъпление срещу фиска на две инстанции. Това разкриха пред Faktor.bg източници от града на Кольо Фичето. Те са скандализирани от факта, че лице, свързано с фирма опитала да измами държавата, сега  Радина Банкова е представител и собственик на фирма „Крис Фешън Индъстрийс“ АД на която е наложен ревизионен акт (РА) Р-04001115008716-091-001/03.05.2016 г. от Дирекция „Обжалване и данъчно-осигурителна практика” (Д-ОДОП) на ТД на НАП-Велико Търново. С него е постановено „Крис Фешън Индъстрийс“ АД да изплати укрито ДДС за период от края на 2014  до третото тримесечие на 2015 г. НАП-Велико Търново е наложила на фирма „Крис Фешън Индъстрийс“ АД с Ревизионен акт изплащането на 27 454,91 лв. невнесено ДДС и са определени лихви в размер на 2182,07 лв.  Радина Банкова има дружество в Република България, което се казва „Крис Фешън Индъстрийс“ АД. Има и дружество в Германия регистрирано като “KRIS FASHION” GmbH.  Когато се прави износ от дружество регистрирано в страна членка на ЕС до друго дружество в държава членка на ЕС се ползва така нареченият данъчен кредит (данъчният кредит е сумата на данъка, която дадена фирма може да приспадне от данъчните си задължения). Но проверка на НАП  установява, че фирмата на Банкова прави фиктивна продажба на стоки от Крис Фешън Индъстрийс“ АД (България) на “KRIS FASHION” GmbH (Германия), като ползва данъчен кредит. В действителност стоката отива при различни търговци в Швейцария, установява проверката. Така реално е използвана класическа схема за фиктивен износ към страна членка на ЕС, за да си укрие ДДС-то, а в действителност, продукцията отива директно от България към Швейцария (доказано, чрез товарителниците на стоката, б.р.) която не е страна от ЕС и е държава към която задължително се плаща ДДС. По този начин Радина Банкова се е опитала да си спести 27 454,91 лв. ДДС само за цитирания период, установяват ревизьорите. Изпълнението на търговските сделки е на територията на България, а според ЗДДС следва, че „Крис Фешън Индъстрийс“ АД (България) е трябвало да начисли 20% ДДС върху тези продажби  и съответно да ги внесе в бюджета. „Крис Фешън Индъстрийс“ АД обаче е декларирало некоректно продажбите като ВОД (вътрешно общностна доставка), които са освободени от начисляване на данък добавена стойност. Така фирмата на Радина Банкова е ощетила бюджета, категорични са данъчните експерти.  Настоящия кандидат за кмет на Ловеч Радина Банкова обаче оспорва ревизионния акт на Дирекция „Обжалване и данъчно-осигурителна практика” на ТД на НАП-Велико Търново първо пред Административен съд Велико Търново.  Но съдебен състав в старата българска столица с Решение № 257/11.06.2018 г. отхвърля жалбата на „Крис Фешън Индъстрийс“ АД и постановява да бъде изплатено ДДС и лихви, които са установени по ревизионния акт. Няколко месеца по-късно и Върховният административен съд(ВАС) с Решение №3311 от 07.03.2019 г. оставя в сила Решение № 257/11.06.2018 г. на магистратите от Велико Търново(виж прикачените файлове решенията на   и  ,б.р.).  За гражданите на Ловеч обаче остава моралният казус дали могат да доверят за следващите четири година управлението на града си на собственик на дружество, свързано с ДДС измами, към които обществото е чувствително, защото приходите от него са най-голямото перо в бюджета и съставлява почти половината от всички постъпления. Възможно е  Корнелия Нинова и „Позитано” 20 да са подведени за избора на свой претендент за градоначалник на Ловеч, но БСП дължи обяснения пред избирателите, които едва ли биха простили измама към държавата.", "date": "2019.10.22", "title": "Скандал: Фирма на кандидата на БСП за кмет на Ловеч осъдена за точене на ДДС"}
{"url": "https://faktor.bg/bg/articles/politsiya-nahlu-v-sgradata-na-gorskoto-stopanstvo-vav-veliko-tarnovo", "text": "Полиция нахлу в сградата на горското стопанство „Болярка“ във Велико Търново. Акцията започна рано тази сутрин, съобщава БНТ. Извършват се претърсвания, проверява се документация. По непотвърдена информация акцията е във връзка с незаконна сеч в землището на Арбанаси.", "date": "2019.10.22", "title": "Полиция нахлу в сградата на горското стопанство във Велико Търново"}
{"url": "https://faktor.bg/bg/articles/vrashtame-chasovnika-nazad-v-noshtta-sreshtu-izborite", "text": "Връщаме стрелките на часовника с час назад в неделя, 27 октомври от 4:00 часа през нощта.    През септември 2018 година Европейската комисия излезе с предложение местенето на стрелките да се случи за последно през 2019 година, като различните държави да изберат до март, дали искат да останат на астрономическо време (зимно) или на лятно часово време (Daylight savings time).   През декември 2018 година се разбра, че предложението не среща своевременната подкрепата на страните членки на ЕС. Желание има, но прибързаното решение може да доведе до хаос в транспорта и комуникациите и много различни часови зони в ЕС.   Астрономическото часово време е това, което използваме от октомври до март, тоест зимното. Лятното часово време се използва, за да се получи по-добро съвпадение между светлата част на деня и активните часове на работещите и учещите. Това би следвало да намали разходите за осветление. Първоначално е въведено в началото на 20 век в Германия. В България се прилага от 1979 година.", "date": "2019.10.22", "title": "Връщаме се към астрономическото часово време в нощта срещу изборите"}
{"url": "https://faktor.bg/bg/articles/obshtestvo-balgariya-se-klasira-na-parvo-myasto-po-ekologichen-pokazatel-v-zemedelieto", "text": "България е на първо място в Европа за най-добра ефективност по ключов екологичен показател - събиране на опаковки от продукти за растителна защита в земеделието. Това каза министърът на земеделието, храните и горите Десислава Танева при откриването на Годишна конференция на тема: \"За чисто земеделие и сигурна околна среда\" в МЗХГ. На форума бяха представени резултатите от Системата за събиране и управление на опаковки от продукти за растителна защита на Асоциация растителнозащитна индустрия България /АРИБ/. Системата стартира през 2013 г., а успехът й е продукт на мениджмънта на асоциацията, която ние сме подкрепяли, посочи министър Танева. За 2019 г. в страната ни са били събрани и преработени над 97 на сто от опаковките, използвани от родните производители. Това се случва благодарение на специалната Система за събиране и управление на опаковки от продукти за растителна защита на АРИБ, а системата постига успеха само 6 години след въвеждането й в България. Този успех е на фона средните данни за събираемост в различните държави в Европа през 2017 г., които са между 60 и 95 на сто от общото количество опаковки, пуснати на пазара, по данни на Европейската асоциация за растителна защита /ЕСРА/, стана ясно от презентацията на АРИБ. През първата година от действието на системата са събрани малко над 5 тона опаковки от продукти за растителна защита /РЗ/, а през тази година количеството им достига около 500 тона, което е почти цялото количество пластмасови опаковки - 91 са рециклирани, а 9 - обезвредени. Само за година от рециклираните опаковки са произведени над 1000 км изолационни тръби за оптични кабели, предназначени за телекомуникационната индустрия, посочиха от АРИБ. Ако се поставят в права линия, тези кабели ще са достатъчни да свържат София и Виена. От Асоциацията обясниха още, че преди системата да започне да действа, земеделските ни стопани са се освобождавали от пластмасовите опаковки на продуктите за РЗ по нерегламентиран начин, включително изгаряне, заравяне или смесване с други отпадъци.От организацията подчертаха, че предлаганият чрез системата безопасен и безплатен начин за освобождаване от празните пластмасови опаковки, е увеличил броя на ползващите системата стопани от България 100-кратно, при това само за 6 години. От асоциацията подчертаха още, че системата преработва стотици тонове опаковки годишно и по този начин тя има пряк, дългосрочен екологичен ефект върху родното земеделие и допринася за опазването на околната среда, почвата и въздуха чисти, коментира Нели Йорданова, генерален директор на АРИБ. По време на форума беше връчена специална награда \"Най-отговорен земеделски стопанин\" за 2019 г. на Георги Хаджийски, собственик на фирма АГРО КП ЕООД, която отглежда 70 хил. дка земеделска земя с пшеница, ечемик, царевица, слънчоглед и рапица в област Враца и Монтана. В Конференцията \"За чисто земеделието и сигурна околна среда\" участват представители на научните среди, земеделски асоциации, както и членове на Европейската асоциация за растителна защита /ECPA/.", "date": "2019.10.22", "title": "България се класира на първо място по екологичен показател в земеделието"}
{"url": "https://faktor.bg/bg/articles/oon-balgariya-e-zaplashena-ot-dramatichen-spad-na-naselenieto", "text": "До 2050 година България ще загуби една четвърт от населението си. Това пише в доклад на ООН, цитиран от \"Ройтерс\". Масовата емиграция на младите от Югоизточна Европа поставя държавите в региона в много тежка ситуация. От 10-те страни с най-бързо намаляващи популации в света, девет са в Югоизточна Европа. Причината е комбинация от по-голям брой емигриращи, отколкото идващи в тези страни, както и ниската раждаемост. \"За разлика от Западна Европа страните в този регион не използват имиграцията, за да попълнят празнините. Населенията в Югоизточна Европа стават по-малобройни и по-възрастни\", казва Алана Армитаж, регионален директор за Източна Европа и Централна Азия на Фонда на ООН за населението. Между 1995 и 2035 г. броят на населението над 65-годишна възраст ще се удвои в повечето от страните в региона, се посочва още в доклада. Като се има предвид намаляващия брой на хората в работоспособна възраст, съществува реален риск за бъдещето на основни социални услуги като изплащането на пенсии. Повечето страни в Югоизточна Европа вече изпитват значителен недостиг на работна ръка, което затруднява икономическия ръст и шанса да се намали изоставането от Западна Европа. Проблемът се обуславя от ниското заплащане, лошото образование и професионално обучение, както и политическата несигурност в тези страни, където държавата продължава да доминира в икономическия сектор. Това кара младите да предпочетат по-добре платената и по-удовлетворяваща работа на Запад.", "date": "2019.10.22", "title": "ООН: България е заплашена от драматичен спад на населението"}
{"url": "https://faktor.bg/bg/articles/prof-ivan-ilchev", "text": "Трудно е да се говори с хора, които не те чуват. Това каза в студиото на БНТ  проф. Иван Илчев, който коментира работата на Комисията по историческите и образователните въпроси между България Северна Македония. По думите му от последното заседание в Охрид няма някакъв съществен резултат. Уточнени са няколко въпроса от Средновековната история, които са останали от предходното заседание, след което комисията е зациклила отново около Гоце Делчев, посочи той и допълни, е някои от членовете от македонска страна дори казват, че през Средновековието е нямало усещането, че са били българи, което е смешно. Нашата комисия е единна в своите възгледи. В македонската има две групи. Една по-умерена група, която казва да говорим за това, но ще е необходимо много време да се променят нещата и друга група, която е зациклила и не желае да помръдне. За съжаление това е резултат на една изключително дълга пропаганда. В продължение на сто години се води една просръбска пропаганда, антибългарска\", допълни още Илчев. Той обясни, че миналата седмица са излязли резултати от анкета, кои са най-големите врагове на Северна Македония и на първо място е била поставена Гърция, на второ - с един процент разлика - България. \"След това, което се случи вчера за предсрочни избори в Скопие, особено светло бъдеще за нашата комисия не виждам, но не трябва да се подценява и това, което е сторено. Македонската част на комисията призна, че Самуил е цар на българското царство, призна нещата, които ние искахме за Климент Охридски и Наум Охридски\", отбеляза  проф. Илчев. За него единственото от тук-нататък, на което може да се надяваме, е да работим бавно и постепенно с надежда нещата да се променят. Това е безсмислен спор. Такъв спор няма на друго място, само между Северна Македония и България, каза още проф. Илчев.", "date": "2019.10.22", "title": "Иван Илчев: Анкета показва, че за македонците Гърция и България са най-големите им врагове"}
{"url": "https://faktor.bg/bg/articles/ekspert-borisov-vlozhi-v-balkanski-potok-geopoliticheski-smisal-slagame-kray-na-turski-potok", "text": "Премиерът Бойко Борисов е вложил в Балкански поток \"геополитически смисъл\". Този малък участък от 11 км е изключително важен за България. Първо ние слагаме край на сагата \"Турски поток 2\" - дали ще мине през нас или не. Слагаме началото на \"Балкански поток\". Това каза в ефира на БНТ енергийният ексепрт Атанас Тасев. По думите му това е потокът, който ни обединява, защото нещото, което не беше и показано, този \"Балкански поток\" вече е признат и от Сърбия, и от Унгария, и от руската страна, което е най-важно. Тасев подчерта, че с тази 11-километрова отсечка и готовността на 140 км по сухопътната част и морската част на \"Турски поток 2\" каквото и да се случи в отношенията Русия-Украйна, от 1-ви януари ще получим необходимите ни количества газ, които са около 3,5 млрд. на годишна база. Другото, което е важно, ние обръщаме потока на газа от север на юг, от юг - на север, т.е. ние увеличаваме ролята на южния газов коридор. Експертът отбеляза като най-важно това, че оставаме на газовата карта на Европа. По думите му приходната част от транзита само по Балканския газопровод ще бъде по-голяма отколкото прихода по Трансбалканския газопровод на годишна база.", "date": "2019.10.22", "title": "Енергиен експерт: Борисов вложи в \"Балкански поток\" геополитически смисъл, сложи край на сагата \"Турски поток\""}
{"url": "https://faktor.bg/bg/articles/monika-lyuinski-shte-produtsira-serial-za-publichno-unizhenie", "text": "Моника Люински и Макс Джоузеф ще бъдат продуценти на документалния филм „15 минути срам“ по HBO, съобщава Върайъти. Лентата разказва за хора, преживели публично унижение. Самата Моника се оказа в подобна ситуация през 1998 г., когато попадна в центъра на скандал поради сексуален контакт с американския президент Бил Клинтън. „Люински, като социална активистка в борбата срещу тормоза с безспорен авторитет, е отличен партньор за този проект“, казва Сара Обри, ръководител на отдела за оригинално съдържание на HBO.", "date": "2019.10.22", "title": "Моника Люински продуцира документален филм \"15 минути срам\""}
{"url": "https://faktor.bg/bg/articles/balgaro-sauditska-kompaniya-investira-v-sofiya", "text": "България и Саудитска Арабия са пред финализиране на регистрацията на смесената Българо-саудитска компания за развитие и инвестиции в гр. София. Предстои да бъде проведено учредително събрание. Това стана ясно по време на среща между заместник- министъра на земеделието, храните и горите доц. д-р Янко Иванов и заместник-министъра на околната среда, водите и земеделието инж. Манаур Хилал Алмушити в Рияд, Саудитска Арабия. На 7 октомври 2018 г. в Рияд бе подписан Меморандум за разбирателство между МЗХГ и SALIC за създаване на компания в България, която да допринася за продоволствената сигурност на КСА. Двустранният документ бе подготвен във връзка със заявеното от българска и саудитска страна намерение за сътрудничество в областта на създаването на компания за преработка на зърно, маслодайни и фуражни култури и протеини. Двамата заместник-министри обсъдиха сътрудничеството между двете страни. ,,Министерството на земеделието, храните и горите прави всичко възможно, за да насърчи българския износ на земеделски стоки за Кралство Саудитска Арабия'', заяви българският заместник-министър. Той отчете, че се забелязва по-висок интерес от страна на български производители към традиционното изложение Saudi Agro Food Exhibition. През тази година страната ни е представена от двойно повече изложители – 15. По предварителни данни, през периода януари - юни 2019 г. експортът на селскостопански стоки за саудитския пазар се увеличава със 7% на годишна база. Най-голям принос за това има износът на шоколад и слънчоглед. По време на посещението си в Рияд д-р Янко Иванов и министърът на околната среда, водите и земеделието Негово превъзходителство инж. Абдулрахман Ал-Фадли откриха българския щанд на изложението “Saudi Agro Food 2019”. Саудитското земеделско изложение представя най-новите технологични постижения, машини и практики в областта на селското стопанство. Тази година се провежда 38-ото издание и на него участват повече от 380 изложители, представляващи 34 държави. България участва за втори път с национален щанд в Международната изложба за хранителни продукти, съставки и технологии. Страната ни е представена от производители на млечни и месни продукти, пакетиран ориз, мед, замразени плодове и здравословни барчета.", "date": "2019.10.22", "title": "Българо-саудитска компания ще инвестира в София"}
{"url": "https://faktor.bg/bg/articles/vrataryat-na-levski-vleze-v-top-10-v-prestizhna-evropeyska-klasatsiya", "text": "В събота Левски победи с 2:1 Арда (Кърджали) на “Герена”. “Сините” допуснаха гол в добавеното време на мача. Автор на попадението бе бившият им футболист Пламен Крумов, който вкара от пряк свободен удар. Голът беше 11-и в мрежата на Левски от началото на сезона. В 13-те шампионатни мача под рамката неизменно бе Милан Миятович. 32-годишният черногорец успя да пребори конкуренцията на Николай Михайлов, който бе твърд титуляр през пролетта. Как се справя Милан, не е толкова еднозначно, защото и той е отнасял критики. Но е факт, че той е вратарят с най-много сухи мрежи у нас - в 6 от двубоите за първенство не е позволил на топката да премине голлинията. Това му постижение му отрежда място в Топ 10 сред играчите с ръкавици в Европа. С най-много мачове без допуснато попадение са Йеспер Хансен, който играе за Мидтиланд - 9 в общо 13 шампионатни участия, както и Юкихико Сато от Славия (Прага) - 9 в 11 срещи. Интересното е, че веднага след Миятович се нарежда бившият страж на ЦСКА-София Данте Стипица. Хърватинът бе при “армейците” миналия сезон, но не успя да се наложи в конкуренцията на Витаутас Черниаускас. Сега Данте пази за полския Погон (Шчечин). В бившия тим на Спас Делев той има 6 сухи мрежи в 12 мача за първенство, пише \"Тема спорт\". Сегашният титуляр на “червените” - бразилецът Густаво Бусато, пък е с 4 мача без гол. С пет са двамата вратари на Лудогорец - Пламен Илиев и Ренан.", "date": "2019.10.22", "title": "Вратарят на \"Левски\" влезе в топ 10 в престижна европейска класация"}
