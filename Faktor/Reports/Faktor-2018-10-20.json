{"url": "https://www.faktor.bg/bg/articles/ruskite-vlasti-ne-razreshiha-pochitane-na-pametta-na-zhertvite-na-stalinizma", "text": "Властите в Москва отказаха да разрешат провеждането на традиционното бдение в памет на жертвите на сталинистките репресии на Лубянския площад пред бившата централа на КГБ, посочвайки като причина строителни дейности, предадоха Асошиейтед прес и ДПА. Организаторите от правозащитната група Мемориал отхвърлиха предложеното им алтернативно място. През последните 10 години Мемориал организира на 29 октомври 12-часово бдение пред централата на КГБ и затвор на съветските тайни служби, придружено с четене на имената и кратки биографии на хората, убити от сталинисткия режим по политически причини. Само в Москва преди 80 години са били убити 40 000 души, уточнява ДПА. Политическите преследвания в Съветския съюз достигат апогея си през 1937 година. Около 1,5 милиона души са обявени за врагове на народа, предатели и шпиони, и са изпратени в затвори и лагери. Други около 700 000 са били екзекутирани.", "date": "2018.10.20", "title": "Властите в Москва не разрешиха бдение на Лубянския площад за жертвите на сталинизма"}
{"url": "https://www.faktor.bg/bg/articles/parvi-proektobyudzhet-na-gartsiya-bez-iziskvane-za-sakrashteniya-na-pensiite", "text": "Европейската комисия е одобрила първия проектобюджет на Гърция след излизането от спасителната програма, без да изисква прилагане на съкращения на пенсиите. Това обяви гръцкият премиер Алексис Ципрас. И добави: \"След 8 години на икономии, това е успех\".  Ципрас, който според проучванията изостава от консервативната опозиция в избирателните нагласи, се надява на бюджет с по-малко строги мерки за икономии, за да спечели подкрепата на избирателите следващата година, когато изтича неговият мандат, отбелязва Ройтерс.", "date": "2018.10.20", "title": "Първи проектобюджет на Гърция без изискване на ЕК за орязване на пенсиите"}
{"url": "https://www.faktor.bg/bg/articles/novini/balgariya/ninova-pravitelstvoto-da-reshava-samo-za-1-ot-byudzhetniya-izlishak-ostanaloto-parlamentat", "text": "На конгреса през януари ще се подготвяме за предстоящите избори - убедена съм, че ще има и предсрочен парламентарен вот. Това каза лидерът на БСП Корнелия Нинова в интервю за предаването „Метроном“ на Радио „Фокус“ във връзка с \"Визия за България\" и предстоящия конгрес на БСП през януари. Нинова обясни, че депутатите от ПГ на \"БСП за България\" са в цялата страна.  „Вече може би повече от месец. Много съм им признателна, благодаря и през вашия ефир. Поздравявам ги за усилията, поизморени са, но знам, че ще продължим с още по-голяма енергия. До края на декември трябва да продължат тези срещи, събираме конкретните предложения. В края на декември обобщаваме, януари ще имаме конгрес“, каза лидерът на БСП. Тя уточни, че на най-висшия форум на партията трябва да се приеме „Визия за България“ в окончателен вариант.  „Дотогава трябва да сме наясно с процедурите за номинация на евродепутати, т.е. подготовката ни е за избори, ако мога да обобщя за този конгрес. Европейски, защото те са определени и ясни през май. Убедено смятам, че ще имаме и предсрочни парламентарни, така че с конкретизацията на „Визия за България“, правим реално програма за управление на страната“, каза Нинова.  Няма да спрем само с алтернативен бюджет - внасяме промени, с които правителството ще може да харчи само 1% от излишъка, обяви още Нинова. Тя обърна внимание, че представянето на алтернативен бюджет от страна на опозицията е станало практика.  „Готвим се усилено. До петък работиха съветите към Националния съвет на БСП. Свиках председателския съвет може би седмица по-рано“, каза още Нинова.  „Ще ви кажа нещо в аванс. Тази седмица, която предстои, ще внесем законопроект за изменение и допълнение на Закона за публичните финанси. В него залагаме, какъвто излишък има през годините, правителството, което и да е то, да може да харчи със свои решения само 1% от него. Другото се вкарва в парламента, прави се актуализация на бюджета и тогава се харчи. Това ще го заковем в Закона за публичните финанси, за да се знае и да е ясно, а не министър-председателя и който и да управлява, да спазва правила и ред“, каза Нинова. По думите й нормалните правила и ред в света, Европа и в България трябва да са, че в парламента се решава за бюджета, както и за приходите и разходите.  „Това е принципен въпрос. Той не се отнася само за ГЕРБ“, обяви лидерът на БСП. Тя посочи, че като цяло има нужда от кардинална промяна.  „Какво правят управляващите много години наред? Умишлено залагат по-ниски приходи. Знаят, че ще са по-високи, но умишлено залагат по-ниски. Съответно умишлено се залагат и по-ниски разходи. Трупа се излишък през годината и този излишък не се харчи през бюджета. Не се харчи с решение на Народното събрание, а с едноличното решение на Борисов там, където му е необходимо или да запушва дупки, или да потушава недоволства, или да плаща на кметове на ГЕРБ“, коментира още Корнелия Нинова.", "date": "2018.10.20", "title": "Нинова ще закове в закон кой и как да харчи бюджетния излишък"}
{"url": "https://www.faktor.bg/bg/articles/novini/balgariya/nona-yotova-kato-matrosov-brani-masoviya-ubiets-georgi-dimitrov-bil-lichnost-ot-svetovnata-istoriya", "text": "Червената депутатка Нона Йотова, представяща се и като певица и актриса, но с претенции да бъде културен министър в правителството на Нинова, демонстрира патологична историческа неграмотност. За музата на бившия вътрешен министър Богомил Бонев, 10-ти ноември 1989 г. явно все още не е дошъл, а депутатката продължава да живее с митовете и фалшификациите на „развития” социализъм. Като член на парламентарната комисия по „Култура и медии” Нона Йотова се противопоставила на идеята бул. „Георги Димитров” в Чирпан да бъде преименуван на  името на големия художник-модернист „Никола Манев”, който е роден в града на Яворов. Самата червена депутатка се похвали за „геройството” си с пост във фейсбук: „Вчера имах интересна случка в комисията по Култура и Медии. Писмо от общински съветници от Чирпан, с идея булевард Георги Димитров да бъде преименуван на Никола Манев. Като в писмото пишеше, че те не искат да има идеологизиране на случая! Изказах мнението си, как въпреки уважението ми към таланта на Никола Манев, няма как да не се идеологизира проблема. Става дума за Георги Димитров. Една от най-значимите фигури в световната история! Споменах, че това е пореден случай на подмяна на историята. Защото, както е и мало народен съд, е имало фашизъм и Георги Димитров е един от най-изявените борци срещу фашизма в световен мащаб. Казах също, че съгласно Конституцията на България, Парламента, народните представители и комисията по културата не могат да взимат отношение по въпроси на общинските съвети на градовете. Радвам се, че беше обърнато внимание на думите ми и не се стигна до гласуване, което щеше да е незаконно и председателя на комисията Вежди Рашидов нареди да не се праща писмо, подкрепящо идеята. Сега разбирам, че гражданите на Чирпан не подкрепят тази идея! Така, че, дами и годпода общински съветници от Чирпан, постъпката ви е меко казано недостойна!” Ако се абстрахираме от писмената култура на видния член на комисията по „Култура и медии”, няма как всеки читател да не изтръпне пред  Абсурдно е след 30 години демокрация да се води изобщо дебат „за” и „против” личността на Георги Димитров. Имената на улици, булеварди, площади, паметници и обществени сгради, свързани с неговото име, отдавна трябваше да са останали в позорното ни минало. Червената депутатка обаче се оказа още един парламентарен поддръжник на антибългарския Народен съд, който наследниците на кървавите комунисти оправдават единствено с измисления у нас  фашизъм. Българската история отдавна е единодушна, че фашизъм у нас е нямало, а точно нашите комунисти до 1941 година са най-големи последователи и радетели на дружбата и приятелството между Хитлер и Сталин. На Йотова тези подробности явно не са известни. Тя сигурно не е и чувала, че българският парламент отдавна със закон е признал комунизма за престъпен. Депутатката твърди, че Георги Димитров е една от най-значимите фигури в световната история, но нека да даде поне един пример – къде в световните истории алкохоликът Георги Димитров, известен като Тарабата, се изучава като световна личност. Дори руснаците са го изхвърлили от книгите си. Името му може да е останало само в идеологическата пропагандна литература на Виетнам, Куба и социалистическа Венесуела. Точно върху името на тази „световна личност” тегнат един от най-зловещите престъпления от най-новата ни история – подпалването на братоубийственото Септемврийско въстание, непростимия грях за създаването на измислената македонска нация и откъсването й от България, лични указания за избиването без съд и присъда на хиляди невинни българи, след окупацията на страната от Червената армия и т.н. и т.н. престъпления на безродника – съветски гражданин. Както казва журналистът и родолюбец Даниела Горчева: „Невежеството, глупостта и непознаването на българската история не са нещо, с което човек може да се перчи, пък било то и във Фейсбук”. Писала го е специално по повод на излиянията на червената другарка. Тревожното в случая е, че става дума за мирогледа на български депутат – такива идеологически вкаменелости нямаше в редовете на червените депутати дори и в първите години след падането на режима на Тодор Живков. Но подобно идеологическо израстване вероятно е обяснимо, когато си дълговечна муза на най-младия комунист в пернишка област. За винкела няма прегради!", "date": "2018.10.20", "title": "Нона Йотова като Матросов брани масовия убиец Георги Димитров – бил личност от световната история"}
{"url": "https://www.faktor.bg/bg/articles/italiya-prenebregna-ponizhavaneto-na-kreditniya-si-reyting-i-odobri-proektobyudzheta", "text": "Италианският вицепремиер Матео Салвини омаловажи понижаването на кредитния рейтинг на Италия и обеща запазване на проектобюджета, който не спазва ангажиментите към еврозоната, поети от страната, предаде Асошиейтед прес. Международната рейтингова агенция Мудис (Moody's) понижи снощи кредитния рейтинг на Италия само до една степен над спекулативната зона - от Baa3 до Baa2 (с латински букви), със стабилна перспектива. Сред посочените причини е \"значителното отслабване на фискалната сила на Италия\" заради променения целеви бюджетен дефицит. Европейската комисия вече предупреди Италия, че по-високият й от очакваното бюджетен дефицит представлява безпрецедентно отклонение от европейските бюджетни правила. Правителството трябва да отговори на притесненията на ЕС най-късно в понеделник. Салвини днес каза, че той не е притеснен, а правителството просто прави най-доброто за италианците. Правителството ще продължи напред въпреки рейтинговите агенции, еврокомисарите и някои вътрешни прояви на неразбиране, посочи той. По думите му рейтинговите агенции и преди са грешали за Италия и отново ще се провалят. Популисткото правителство, съставено от движение \"Пет звезди\" и партия \"Лига\" на Салвини, планираше извънредно заседание на кабинета по-късно днес за обсъждане на бюджета и твърдения на лидера \"Пет звезди\" Луиджи Ди Майо, че в проектобюджета са внесени несъгласувани промени. Луиджи Ди Майо обяви снощи, че проектобюджетът представен на италианския президент включва предложение за данъчна амнистия върху пари, държани в чужбина, и върнати в Италия. Движение \"Пет звезди\" не подкрепя такава мярка. Салвини коментира, че обвиненията на Ди Майо са \"сюрреалистични\", но спорът разкрива пукнатите в управляващата коалиция, която е само на четири месеца. Правителството е заложило във финансовата рамка за бюджета дефицит за следващата година от 2,4 процента от брутния вътрешен продукт. Това е под целевия дефицит от 3 процента, който се изисква от страните от еврозоната според европейските разпоредби, но е доста над обещания от предишното правителство дефицит от 0,8 на сто. За тази година заложеният бюджетен дефицит е 1,8 процента.", "date": "2018.10.20", "title": "Матео Салвини пренебрегна притесненията на ЕК \"в името на италианците\""}
{"url": "https://www.faktor.bg/bg/articles/bunt-vav-vmro-dpmne-iskat-prochistvane-na-partiyata", "text": "Демократическата фракция на ВМРО-ДПМНЕ, зад която стои Йове Кекеновски, излезе с изявление, в което поиска нова и прочистена ВМРО-ДПМНЕ, предава македонският портал „А1 Он“, цитиран от Агенция \"Фокус\".  „След вчерашното предателство на партията и държавата от високи партийни структури, сега е истинският и последен момент членската маса на партията да поиска провеждане на извънреден партиен конгрес. Трябва да се поеме отговорността защо не беше послушан съветът на фракцията депутатите да си дадат оставките заради реалната опасност и възможност от заплахи, натиск и подкупване. Настоящото ръководство на ДПМНЕ беше наясно и нарочно докара част от депутатите до тази ситуация. Трябва да бъде поета отговорност и за провеждането на капитулантска политика. Най-голямата опозиционна партия не може да бъде водена от хора, които с едното око намигват на членовете, а с другото на политическия противник и международната общност, а зад гърба на всички защитават криминални партийни структури“, гласи изявлението на Демократическата фракция.  В изявлението се поставя искане Конгрес на партията да определи дали в бъдеще ВМРО-ДПМНЕ ще бъде партия или движение; дали и за в бъдеще тя ще функционира без идеология и като злосторническо криминално сдружение, или пък най-сетне ще се върне в демократическия коловоз като съвременна демократична и патриотическа партия, която ще бъде защитник на националните интереси.  „На държавата и гражданите им трябва ВМРО-ДПМНЕ, прочистено от криминални структури, кариеристи, прислужници, бандити, безпринципни и деидеологизирани персони, жадни само за власт и лични придобивки“, подчертава Демократическата фракция.  Същевременно крилото на ВМРО-ДПМНЕ отдава почит на всички депутати от опозиционната партия, които, както казват от Демократическата фракция, независимо от целия натиск на сдсмовската-дсицистка власт са останали достойни, показали са чест и съвест и са останали на позицията на патриотизма, независимо, че срещу някои от тях има дела или се водят предследствени и следствени преписки.", "date": "2018.10.20", "title": "Бунт във ВМРО-ДПМНЕ след вчерашното гласуване"}
{"url": "https://www.faktor.bg/bg/articles/kapanat-v-koyto-putin-primami-ruskite-natsionalisti-shtrakna", "text": "\"Аз съм най-истинският и най-правилният националист\", заяви Владимир Путин на форума \"Валдай\". Защо тъкмо сега той говори за национализма и за това, че имал 146 млн. единомишленици - коментира за Дойче веле Фьодор Крашенинников. Изявите на Владимир Путин на международния дискусионен форум \"Валдай\" винаги дават богата почва за дискусии. Така беше и тази година. Отговаряйки на въпросите на водещия, Путин изложи възгледите си за национализма, националния въпрос и своята лична популярност. Всичко започна с това, че водещият дискусията Фьодор Лукиянов напомни на президента 2014-та година и прословутия \"руски свят\", задавайки въпрос дали Путин не иска да подхване тази тема. Въпросът не беше никак случаен. През 2018 година спомените за тази концепция, която беше едва ли не стълб на цялата държавна идеология на путинова Русия, изчезнаха напълно от речника на официалната пропаганда. Отговорът на Путин само потвърди очевидното - темата за руския етнически национализъм вече не го интересува, дори го дразни. \"Нашата национална идентичност... това е нашата култура, нашата история... На територията на Руската федерация живеят 160 етноса\", заяви Владимир Путин. Пояснявайки думите си, той изложи доста объркана теория за правилния и за неправилния национализъм. Русия е многонационална държава, каза той, \"и ако ние искаме тя да се запази такава, да се развива и да укрепва, а образуващият държавата народ безусловно е руският, то съхраняването на тази страна е в негов интерес\", край на цитата. Както виждаме, вече изобщо не става дума за някакъв \"руски свят\". Всички народи на Русия са равни. Въпреки че руснаците са малко \"по-равни\". Това обаче не бива да се изтъква на преден план, защото руснаците са многонационален народ и в това е и тяхната идентичност. Въпреки реторическия поклон към руснаците, Владимир Путин фактически отказва на най-големия руски етнос правото на някаква друга идентичност, различна от предаността към многонационалната руска държава в състоянието й през 2018 година. Да бъдеш руснак означава според Путин да бъдеш лоялен към \"тази страна\", тоест на практика лично към него. Всеки друг възглед по този въпрос бива заклеймен като \"пещерен национализъм\". По този начин капанът, в който той примами  голяма част от руските националисти през 2014 година, щракна. Тогава той мъгляво им обеща някакъв \"руски свят\". А сега ги принуждава да се закълнат в лоялност към него и във всичко, което те пламенно ненавиждаха - лоялността към многонационалността и толерантността според личното му разбиране за тези понятия. Владимир Путин вече не предлага никакъв друг \"руски свят\". Впрочем, едва ли някой има нещо против. Нали същите тези руски националисти повериха СССР на пенсионирания полковник от КГБ. Безсмислено е да улавяш Путин в някакви идеологически противоречия, защото единственото нещо, което го вълнува истински, е запазването на режима на едноличната му власт.\"Най-истинският, най-правилният и най-ефективният националист съм аз\", заяви Путин в обобщение на своите разсъждения. Тоест истинският национализъм означава да бъдеш за Путин, независимо дали си руснак, или татарин. А всичко останало е \"пещерно\", \"глупаво\", \"измислено\" и води до разпадане на държавата. Тази тъй объркана концепция за \"истинския национализъм\", предложена от Путин, прозвуча толкова неочаквано, че водещият дискусията попита дали Путин има единомишленици. И в този момент светът чу потресаващият в своята самоувереност отговор: \"Да! Почти 146 милиона!\" Изглежда че в този тезис се крие и практическият смисъл на всички идеологически конструкции на президента на Русия. В момента, когато всички наблюдатели отчитат падането на рейтинга на Путин, той има спешна нужда от някаква нова концепция за легитимност, която не бива да се поставя под въпрос чрез избори и анкети. Според конституцията президентът с всичките си огромни правомощия е само функция, а не някаква конкретна личност. Докато лидер на 146 милиона единомишленици, това вече е конкретна личност, тоест Владимир Путин. Затова рейтингът на Путин може да пада, а подкрепяните от него кандидати да губят избори. Но вождът на сплотената нация, която не се бои от никого и от нищо, априори не може да зависи от електорални процедури и от социологически проучвания. Какви ти избори и рейтинги, когато става въпрос на избор или \"просто да умреш\", или \"да попаднеш в рая\"? Най-лошото, което можем да направим сега, е да повярваме на Путин и да признаем за аксиома наличието на непотвърденото от никого наличие на 146 милиона поддръжници. За съжаление поднесената навремето информация от официалната пропаганда за \"86-процентна подкрепа\" се разпространи по цял св ят и до ден-днешен се възприема от мнозина с удивителна сериозност. Междувременно измислените от Путин 146 милиона единомишленици се римуват добре с анекдотичните 146 процента избиратели, които уж гласували за \"Единна Русия\". Истината е, че няма нито \"руски свят\", нито путиновски национализъм, нито 146 милиона единомишленици на президента на Русия, готови да се отправят към рая. Съществува само моралното изчерпване на Владимир Путин, падащият му рейтинг, както и опитът му да скрие всичко това със софистиката на взаимноизключващи се лозунги, националистическа демагогия и демонстративна самоувереност.", "date": "2018.10.20", "title": "Капанът, в който Путин примами руските националисти, щракна"}
{"url": "https://www.faktor.bg/bg/articles/novini/svyat/kanadski-iztrebiteli-prihvanaha-ruski-voenen-samolet-do-vazdushnoto-prostranstvo-na-nato-nad-cherno-more", "text": "Отделът за отбрана на Канада съобщи, че канадски изтребители в Румъния са прихванали руски военен самолет, който се приближава до въздушното пространство на НАТО над Черно море, информира днес ctvnews.ca. Два CF-18 са се задействали в четвъртък, след като НАТО е засякъл руския SU-27 Flanker да лети близо до Румъния, където Канада има позиционирани пет бойни самолета и 135 военни. Департаментът твърди, че канадците са засекли руския самолет, докато напусне района. Това е първият подобен инцидент, в който се намесват канадските бойни самолети след август, когато в Румъния бяха разположени части, ръководени от НАТО в усилията да защитят въздушното пространство на Алианса. Канадците ще останат в страната до декември тази година. Съюзниците на НАТО засилиха мониторинга си върху евентуални военни действия от страна на Русия в Източна Европа, след като Крим беше анексиран през 2014 г., предизвикан от опасенията на Алианса за бъдеща руска агресия в региона.", "date": "2018.10.20", "title": "Канадски изтребители прихванаха руски военен самолет до въздушното пространство на НАТО над Черно море"}
{"url": "https://www.faktor.bg/bg/articles/protest-v-london-iskat-vtori-referendum-za-brekzit", "text": "Протестиращи излязоха по улиците на Лондон с искане за втори референдум за сделката по излизането на страната от ЕС.  Според организаторите митингът в Лондон е събрал 600 хиляди души. Те поискаха да има още един референдум, на който британците да кажат дали са съгласни с финалното споразумение с Европейския съюз за излизането от общността. По първоначални оценки се очакваше в демонстрацията да се включат около 100 000 души. Обявената бройка е неофициална. Лондонската полиция не предоставя редовно данни за броя на участниците в протестни прояви. Някои от участниците в протестната акция дори скандираха за ново гласуване за напускане на Евросъюза, което правителството вече отхвърли като вариант. На митинга имаше много депутати от двете големи партии, а речите бяха открити от кмета на Лондон Садик Кхан. Ruptly припомня, че лидерите на Европейския съюз посрещнаха със скептицизъм последните предложения на британския премиер Тереза Мей за Brexit. Правителството в Лондон отхвърли идеята за втори референдум по въпроса.", "date": "2018.10.20", "title": "Протест в Лондон: 600 000 искат втори референдум за Брекзит"}
{"url": "https://www.faktor.bg/bg/articles/tsvetanov-chlenstvoto-v-es-i-nato-na-makedoniya-oznachava-mir-i-prosperitet-v-rayona", "text": "Поздравявам народните представители в парламента на Македония, които вчера приеха едно историческо решение. С него се даде начало на процедурата за конституционна промяна, след която името на страната ще бъде променено на Северна Македония. Това написа във фейсбук заместник-председател на изпълнителната комисия на ГЕРБ Цветан Цветанов. \"Вчерашното събитие бе много важна стъпка на македонската страна към присъединяването й към Европейския съюз и НАТО. Членството в двата алианса означава мир и просперитет както за Македония, така и за целия регион. Европейската перспектива на страните от Западните Балкани бе основният приоритет на Българското председателство на Съвета на ЕС и се надявам този приоритет да остане ключов по време на австрийското и румънското председателство\", пише още той.", "date": "2018.10.20", "title": "Цветанов поздрави македонския парламент за историческото решение"}
{"url": "https://www.faktor.bg/bg/articles/tezhka-katastrofa-s-avtobus-na-gradskiya-transport-v-sofiya-s-trima-raneni", "text": "Тежка катастрофа с автобус на градския транспорт и бус стана тази вечер в София на бул. „Бистришко шосе”, преди Бистрица.  Трима души от буса са ранени, най-тежко шофьорът. Няма жертви.  Това съобщи за bTV свидетел на инцидента – Драгомир Станиславов. Той изпрати и снимки от катастрофата.  Движението в района на инцидента бе спряно. Полицейски екипи го отбиваха.  За инцидента и трима ранени потвърди и шефът на Пътна полиция към СДВР комисар Тенчо Тенчев, цитиран от агенция „Фокус”.  „Пострадалите са се возили в микробуса. Те са откарани в болница с наранявания по главата”, коментира комисар Тенчев.  На това място на бул. „Бистришко шосе” често стават катастрофи.", "date": "2018.10.20", "title": "Тежка катастрофа с автобус на градския транспорт в София"}
{"url": "https://www.faktor.bg/bg/articles/pg-na-gerb-dari-5000-lv-za-aparat-za-diagnostitsirane-na-kravozaguba-za-bolnitsa-sheynovo", "text": "Парламентарната група на ПП ГЕРБ дари 5 000 лв. за закупуването на апарат за диагностициране на кръвозагуба ROTEM SIGMA за ІІ-ра САГБАЛ „Шейново“. Това съобщиха от пресцентъра на партията. Народните представители от ГЕРБ подкрепиха дарителската кампания, която се провежда по инициатива на Негово Светейшество Българския патриарх и Софийски митрополит Неофит. Хематологичният апарат дава възможност за много бърза и прецизна диагностика по отношение на кръвосъсирващите елементи на кръвта и е жизнено важен при пациенти с тежки усложнения.", "date": "2018.10.20", "title": "ПГ на ГЕРБ дари 5000 лв. на болница „Шейново“ за апарат за диагностициране на кръвозагуба"}
{"url": "https://www.faktor.bg/bg/articles/borisov-sanktsiite-sreshtu-darzhavite-spirat-konkurentosposobnostta-na-biznesa", "text": "Когато междуправителствените отношения са добри, инвестиционните намерения и подготовката за тези инвестиции зависят пряко от местната власт. Това каза премиерът Бойко Борисов по време на откриването на Четвъртата среща на местните лидери на страните от Инициативата „16+1“, предаде „Фокус“. „30 града има побратимени с китайски общини и наши. Това е похвално, защото местните власти са моторите и най-лесно, когато междуправителствените отношения са добри, инвестиционните намерения, терените, подготовката им, възможността след това тези инвестиции да се развиват пряко зависи от местната власт“, каза премиерът.  „Живеем в много тревожен свят. Напрежението, витаещо в Брюксел, и желанието на всички от Европа и Азия беше да се постигнат за в бъдеще по-добри резултати, но много труд, много работа още предстои на всички и тук не бива да пропускаме върховенството на закона, правата на човека, свободата на медиите“, допълни още премиерът.  Санкциите срещу държавите са прътът в колелата, който спира и променя конкурентоспособността на бизнеса и страните, където има такива, каза още Борисов. „В Брюксел на срещата на върха ЕС – Азия бяха очертани огромните възможности, които има нашият пазар във всяко едно отношение. В същото време сме в условията на санкции от САЩ към Китай, към Русия, от ЕС към Русия и на вчерашната среща в Брюксел наред с оптимизма, имаше и много песимизъм, защото, ако приемем, че свободният пазар, конкурентоспособността са движещите сили за един успешен бизнес и сътрудничество санкциите са точно прът в колелата, който спира и променя конкурентоспособността на бизнеса и страните, където има такива“, каза Борисов. По думите му излизането на САЩ от споразумението за климатичните промени също не е еднозначен акт и за съжаление природата всеки ден ни напомня, че промените в климата са факт. „Това, което днес е в Испания, наводнения, суши, земетресения, цунамита и това е също една причина за миграционната вълна, която върви в света. Така че светът като цяло трябва да положи огромни усилия. Новата епоха – цифровизацията, която върви във всички посоки, във всички области и сфери, води след себе си необходимостта от съответната киберзащита, борба срещу киберпрестъпленията\", каза премиерът. Той обясни, че два дни е бил с китайския премиер в Брюксел. „Така ни бяха поставили, че с канцлера Меркел, него и аз бяхме в една група. Имахме възможност по всички тези теми да си спомним и това, което в София на срещата правихме. Той остана на среща с краля на Белгия и от негово име помоли да ви поздравя на днешния форум на местните власти“, допълни още Борисов. „Теми много и важни. Но позволете ми накрая още веднъж да благодаря на китайската страна. Догодина честваме 70 години от дипломатическите ни отношения, така че ще имаме още поводи за срещи, разговори, пожелавам успех на местната власт, на бизнес форума днес, както нашият скъп гост каза – отношенията между Китай и България никога не са били по-добри“, допълни Борисов.", "date": "2018.10.20", "title": "Борисов: Санкциите срещу държавите спират конкурентоспособността"}
{"url": "https://www.faktor.bg/bg/articles/nikolay-kokinov-severin-krasimirov-sazhalyava-za-da-poluchi-po-nisko-nakazanie", "text": "Северин Красимиров няма друг изход, освен да изразява, че съжалява. Ако искрено съжаляваше, щеше да отиде и да се предаде. Просто цели по-ниско наказание. Ще получи най-вероятно 30 години за това тежко престъпление, заяви пред бТВ адвокат Николай Кокинов, бивш софийски градски прокурор, по повод убийството в Русе и задържането на Северин Красимиров. Далече съм от разследването. Според мен този човек е видял това младо и хубаво момиче, вероятно е бил привлечен от някакъв предмет или чисто полово. След това я е дръпнал в храстите. Изнасилил я е и за да прикрие това престъпление, я е убил.   Трудно ми е да преценя дали са го заковали с доказателства. Мисля, че прокуратурата няма да има големи проблеми с доказването. Лицето по-скоро ще признае вината си, за да получи по-малко наказание. Последна дума ще има съдът. Според него, със сигурност процесуално това дело няма да е лесно. Прокуратурата ще се опита да бъде прецизна, за да демонстрира мощ. Защитата е с леко стеснени възможности. Всеки има право на защита. Това е част от занаята. Не може клиентите да бъдат светци. Всичко опира до професионализъм.   Когато обвиняемото лице признае вината си, това е вид сделка. Какво обаче печелят пострадалите?!  Остава чувството за несправедливост.  Това не е като на пазар да премерим кило домати и патладжани и да разберем кое е по-скъпо. По-бързо е съдопроизводството, но остава гадничко чувство за неудовлетворение сред пострадалите. Това е чист дефицит на справедливост. Хората са с усещане, че нещо им липсва, нещо не получават, коментира още адвокатът. Кокинов защитава Цвета Таскова, която участва в катастрофата на магистрала „Тракия”, при която загинаха 6 души, а над 20 бяха ранени. Другата седмица предстои предявяване на прецизирано обвинение.  „Съдебно-техническата експертиза, която посочва причините за катастрофата, явно е готова, след като ги викат, но аз нямам достъп до нея на този етап от процеса. Когато се запозная с нея, ще имам някакво становище”, отбеляза адвокатът.   Никога не гледам назад, гледам напред. Човек се учи от грешките си. Не е моментът да коментирам разговора „Ти си го избра“.  Не съм се виждал с Борисов и Цацаров. Не виждам промяна в правосъдната система. Трябва да се променят много дребни детайли. Всяка система има нужда от ъпдейти. Професионалистите виждат тези неща в ежедневието. Наказателното право е като часовник с махало. Твърде радикалната промяна понякога води до твърде крайни резултати. Има какво да се желае винаги. Нормално се чувствам. Наказателният процес е състезание. Стоиш от едната или другата страна. В крайна сметка искаш да си победител на финала.", "date": "2018.10.20", "title": "Николай Кокинов: Северин \"съжалява\", за да получи по-ниско наказание, но това е чист дефицит на справедливост"}
{"url": "https://www.faktor.bg/bg/articles/ninova-pri-protestiashti-tyutyunoproizvoditeli-kogato-byah-deputat-ot-blagoevgrad-byah-s-vas-po-nivite", "text": "Корнелия Нинова се срещна в Гоце Делчев с протестиращи тютюнопроизводители от Сатовча, Гърмен, Хаджидимово и Гоце Делчев. Те поставиха въпроса за готвеното от правителството увеличение от 340 на 560 лв. за самоосигуряващите се тютюнопроизводители. \"От тютюна не можеш да станеш богат. Ние едва си издържаме семействата. Това е невъзможно увеличение за нас”, заявиха хората. Нинова ги увери, че “БСП за България”, както и миналата година, няма да подкрепи това предложение на правителството. “Цялата им данъчна и осигурителна политика е удар върху най-бедните и слабите. Въвеждат данък върху старите коли. Кой ще го плаща - най бедните хора, които не могат да си позволят нова кола. Натоварват вас с нови осигуровки - пак бедните. Докато бях депутат от Благоевград, знаете, че бях с вас по нивите, на мнозина от вас съм била в домовете, познавам семействата ви и знам с какъв къртовски труд си изкарвате прехраната”, изтъкна Нинова. Тя пое ангажимент проблемите на тютюнопроизводителите да бъдат поставени за решаване от трибуната на парламента.", "date": "2018.10.20", "title": "Нинова се бие в гърдите пред тютюнопроизводители: Познавам къртовския ви труд, бях с вас по нивите"}
{"url": "https://www.faktor.bg/bg/articles/chestit-parvi-snyag-musala-pobelya", "text": "Сняг покри връх Мусала. Както и прогнозираха синоптиците, първият сняг падна този уикенд, през който започва и чувствителна промяна на времето. През следващата седмица температурите още ще се понижат, като максималните вече ще са между 10-15 градуса. Конкретно за планините още днес се очаква на височина над 2100 метра да вали сняг, а Мусала и високите върхове максималната температура се очаква да 0 градуса. В тази връзка от Планинската спасителна служба предупреждават, че днес са лоши условията за туризъм в планините", "date": "2018.10.20", "title": "Честит първи сняг, Мусала побеля"}
{"url": "https://www.faktor.bg/bg/articles/karayancheva-balgarite-tryabva-da-cherpim-sili-i-samochuvstvie-ot-svoyata-istoriya", "text": "\"Българите трябва да черпим сили и самочувствие от своята история, за да не забравяме кои сме\", каза в интервю за седмичното обзорно предаване „Метроном“ на Радио „Фокус“ председателят на Народното събрание Цвета Караянчева по повод 106 години от Освобождението на Смолян и Кърджали. „За тази свобода са се борили и загинали много достойни български мъже и жени – хора, които са влизали в боя без уговорки, знаейки, че ще осигурят на идните поколения по-светли дни“, заяви Караянчева. По думите й е необходимо да бъдем достойни за подвига на предците ни и да служим за пример на нашите деца. „Ние сме древен, смел и изстрадал свободата си народ. Имаме своите герои и можем да вървим с високо вдигнати глави, защото България е достойна страна и членка на Европейския съюз. Нямаме основание да се срамуваме или да се съмняваме в това. За да бъдеш горд е необходимо единствено да си стъпил здраво на своето историческо минало, да имаш достойнството да преклониш глава пред тези, които са загиналите за твоята свобода, и да разказваш“, коментира Цвета Караянчева. „Фактът, че нямаме нито едно пленено бойно знаме, показва духът на българина“, каза още тя. Според нея смелостта, гордостта и любовта към България продължават да живеят в ценностната ни система и ако се наложи, народът отново ще защити Родината. Председателят на Народното събрание изрази надежда един ден потомците ни да бъдат също толкова горди с нас, колкото ние сега се гордеем с предците си.", "date": "2018.10.20", "title": "Караянчева: Българите трябва да черпим сили и самочувствие от своята история"}
{"url": "https://www.faktor.bg/bg/articles/nfsb-opravda-valeri-simeonov-za-kreslivite-mayki", "text": "НФСБ оправдава лидера си Валери Симеонов за скандалното изказване „кресливи майки“ и „уж болни деца“. От партията излязоха с позиция, в която съобщават, че последващите реакции целят да се дестабилизира правителството. Самият Симеонов каза, че застава зад всяка своя дума. Ето какво съобщение разпространиха тази сутрин от НФСБ:   Националният фронт за спасение на България остро осъжда манипулацията на думи на вицепремиера Валери Симеонов и използването на децата с увреждания за политически цели, а именно дестабилизация на правителството.   Проведената лъжлива медийна кампания, ваденето на думи от контекста, безсрамното яхване на проблема с тежки случаи на деца с увреждания от опозицията начело с БСП е позор за парламентаризма и политическия живот в България.    НФСБ не поставя под въпрос болката на всички майки на деца със специални потребности или съдбата на всички хора с увреждания в България. Лидерът на НФСБ също не е поставял под съмнение здравния статус на безспорно болните деца, но с израза „уж\" се е възмутил от недопустимия стремеж на някои майки-лидери на протеста и председатели на опозиционни партии да използват нещастието на тези деца за комерсиални и политически цели.    Злоупотребата с нещастието на децата с увреждания е недопустимо! НФСБ настоява тези най-уязвими членове на нашето общество да не бъдат използвани за политически цели под никаква форма.", "date": "2018.10.20", "title": "НФСБ застава зад Валери Симеонов и осъжда използването на децата за политически цели"}
{"url": "https://www.faktor.bg/bg/articles/novini/svyat/otyavlen-protivnik-na-dogovora-ot-prespa-koyto-ne-glasuva-zatvor-2-miliona-evro-za-pokornite-sram", "text": "Председателят на младшия коалиционен партньор в гръцкото правителство „Независими гърци“ (АНЕЛ) и министър на отбраната на страната Панос Каменос избухна в „Туитър“ по повод решението на македонския парламент да пристъпи към приемане на конституционните промени, произтичащи от договора за името между Атина и Скопие, предава опозиционното скопско електронно издание „Република“. „Кой би си помислил, че в Европа на ценностите и демокрацията този, който не гласува, както му е наредено, ще отиде в затвора, а този, който се покорява на заповедите, получава бонус от 2 милиона евро черни пари. Срам!“ – написа Каменос, отявлен противник на договора от Преспа.", "date": "2018.10.20", "title": "Отявлен противник на договора от Преспа: Който не гласува - затвор, 2 милиона евро за покорните: Срам!"}
{"url": "https://www.faktor.bg/bg/articles/rano-e-da-garmim-shampanskoto-teparva-shte-bistrim-s-makedontsite-chiya-e-obshtata-ni-istoriya", "text": "Някои журналисти, а и политици, възприеха приетото от македонския парламент в тъмна доба решение ДА ЗАПОЧНЕ ПРОЦЕДУРАТА по приемане на предвидените в Договора от Преспа промени в Конституцията на страната, като едва ли не вече СВЪРШЕНА РАБОТА. Не е така. Изминат е само част от пътя и по-точно – една трета. Това, което снощи македонският парламент прие бе, че даде зелена светлина за ПРОМЯНАТА, но не е гласувал самата промяна. С други думи,   но самото състезание предстои да наблюдаваме как ще протече и завърши. Сега предстои да бъдат внесени от правителството конкретните текстове на конституционните изменения. Същевременно народните представители са в правото си да правят също предложения. Към момента е известно, че 7-те народни представители от опозиционната партия ВМРО-ДПМНЕ, които снощи подкрепиха решението за започване на процедурата за промяна на Конституцията, са представили 4 условия, за да гласуват по този начин. Тези условия са: 1.Приемане на такава промяна, която да гарантира македонската идентичност. 2.Приемане на текст, който да гарантира, че ако Р Гърция не ратифицира в своя парламент Договора от Преспа и така продължи да възпрепятства евроатлантическата и европейската интеграция на Р Македония, всички приети евентуално поправки на македонската конституция да бъдат отхвърлени.  3. Постепенна промяна на името за вътрешна употреба според \"вървежа\" на процеса на обещаната евроатлантическа и европейска интеграция.  4.Приемане на инициативата на премиера Зоран Заев за \"национално помирение\" и изготвяне в 30 дневен срок на План за национално помирение. Този план трябва да се предложи от специален съвет, в който да влязат председателите на парламентарните групи, трима народни представители и председателят на парламента. Седемте депутати от ВМРО-ДПМНЕ, гласували за откриване на процедурата за промяна на Конституцията, сред които е и моята добра позната Елизабета Канчевска-Милевска – бивш министър на културата, незабавно бяха изключени от партията и  След като се внесат предложенията за промяна в Конституцията ще се гласува за всяко от тях поотделно дали да бъде допуснато или не, за окончателно приемане. За \"допускането\" е необходимо мнозинство от 1/2 от всички народни представители. Третата и финална фаза на състезанието е пресичането на финиша – самото ГЛАСУВАНЕ С 2/3 МНОЗИНСТВО НА ДОПУСНАТИТЕ ЗА ГЛАСУВАНЕ ТЕКСТОВЕ ЗА ПРОМЯНА НА КОНСТИТУЦИЯТА. Да се надяваме, че македонският парламент, както стартира, така и ще завърши \"състезанието\". Но това тепърва предстои да наблюдаваме. Затова и съветът ми е да укротим запалянковските страсти, да сдържим емоциите си до приключването на състезанието, т.е. изминаването на останалите 2/3 от пътя. Това важи особено за политиците ни, тъй като при евентуално приемане на промените в македонската конституция у нас тепърва ще има дебат за несъответствията между записаното в българо-македонския договор и тези промени, които ще осъществи Р Македония в резултат на нейния договор с Р Гърция. А такива несъответствия е очевидно, че има. Най-малкото поради факта, че Договора от Преспа дава правото на Македония да отстоява основните тези на това, което от десетилетия притеснява България – т.е. в този договор са \"заковани\" най-важните тези на МАКЕДОНИЗМА. А както добре знаем или би трябвало да знаем,  Нашите проблеми ще дойдат от това, че македонската политическа класа си представя \"общата история\" като въпрос на политическо договаряне. А ние говорим за нея като за научно доказани факти. Това разминаване е изключително сериозно. Македонска национална идентичност – различна от българската, македонски език – различен от българския, македонска история – различна от българската, това са положения залегнали вече в двустранен международен договор – Договорът от Преспа. И македонската страна ще ползва многократно в бъдеще този договор като АРГУМЕНТ срещу \"опитите на България\" да си \"присвоява\" \"македонска история\", да нарича Самуил \"български цар\", македонците – българи, а езикът – български. Македонците ще продължат да говорят политически, т.е. опрени вече \"договорно\" върху доктрината на македонизма, а ние ще се отбраняваме с научни средства. Нашата истина ще остане за ползване главно в българските научни среди, а македонската истина ще бъде политическа легитимация пред света. Това е проблемът. Разбира се, трябва да приветстваме, но сдържано, без гол ентусиазъм, вчерашното решение на македонския парламент да започне процедурата по промяна на Конституцията. Но да не представяме това решение като пресичане на финиша. Проблемът е, че Р Гърция и Р Македония решиха своите двустранни проблеми със солиден договор. Докато ние оставихме българо-македонските проблеми да се дискутират тепърва от двустранна комисия. Докъде ще ни доведе тази дискусия предстои да научим. Но нейното разгръщане ще бъде в коренно променена ситуация, тъй като Р Македония вече има в ръцете си Договора от Преспа, а и с голяма вероятност ще има променена Конституция. Оттук и отговорностите пред България на българската дипломация стават още по-големи. Затова е рано да \"гърмим\" шампанското!", "date": "2018.10.20", "title": "Рано е да „гърмим” шампанското – тепърва ще бистрим с македонците, чия е общата ни история?"}
{"url": "https://www.faktor.bg/bg/articles/borisov-zaminava-na-istorichesko-poseshtenie-v-arabskiya-svyat", "text": "Министър-председателят Бойко Борисов ще бъде на официално посещение в Обединените арабски емирства (ОАЕ) и в Арабска Република Египет в периода 20-23 октомври, съобщава пресслужбата на правителството. В рамките на визитата премиерът Борисов ще се срещне с престолонаследника на Абу Даби и заместник-върховен главнокомандващ въоръжените сили на ОАЕ шейх Мохамед бин Зайед Ал Нахаян, както и с вицепрезидента и министър-председател на ОАЕ шейх Мохаммед бин Рашед Ал-Мактум. По време на разговорите ще бъде обсъдено развитието на политическия диалог между двете държави и засилване на ефективното взаимодействие в стратегически важни области като икономиката и инвестициите, отбраната и сигурността, борбата с тероризма, иновациите и технологиите. В Кайро премиерът Бойко Борисов ще разговаря с президента на Република Египет Абдел Фатах Ас Сиси. В продължение на разговорите им по време на 73-тата сесия на Общото събрание на ООН, двамата ще обсъдят активизиране на двустранните отношения и задълбочаване на сътрудничеството във всички области от взаимен интерес. В делегацията, ръководена от премиера Борисов, са вицепремиерът и министър на външните работи Екатерина Захариева и министърът на финансите Владислав Горанов. Настоящото посещение на министър-председателя Бойко Борисов в Обединените арабски емирства е първа визита на това равнище в историята на двустранните отношения. То се явява продължение на усилията за по-нататъшно активизиране на двустранното сътрудничество, след като в началото на тази година България и ОАЕ откриха свои посолства в Абу Даби и София.", "date": "2018.10.20", "title": "Борисов заминава на историческо посещение в Арабския свят"}
{"url": "https://www.faktor.bg/bg/articles/ek-s-priziv-kam-frantsiya-ispaniya-belgiya-portugaliya-i-sloveniya", "text": "Европейската комисия предупреди Франция, Испания, Белгия, Португалия и Словения, че проектобюджетите им за 2019 година не отговарят не препоръките за намаляване на дългосрочните дефицити, Париж обаче омаловажи критиките, предаде БТА, цитирайки Ройтерс. В рамките на правомощията си да следи бюджетната дисциплина в еврозоната и да предотвратява кризи, застрашаващи единната европейска валута, Европейската комисия изпрати писма до петте страни, в които посочва, че те не намаляват структурните си дефицити, колкото е било договорено. В писмо до френското финансово министерство Комисията пише: \"Предварителната оценка на Комисията сочи, че пътят на развитие на Франция не отговаря на темпото на намаляване на дълга през 2019 година,\" като се имат предвид правилата в еврозоната. Европейската комисия призова Париж да даде разяснения по бюджета си до 22 октомври. Като цяло Комисията не е доволна, че петте страни не намаляват структурните си дефицити с до 0,6 процента от брутния вътрешен продукт (БВП), а си определят по-ниски цели за намаляване с около 0,2 процента от БВП. Френското финансово министерство посочи обаче в изявление, че има само малко разминаване с оценката на Комисията за френския структурен дефицит за 2019 година. Отправените снощи забележки към петте страни са меки на фона на подобно писмо до Италия по-рано тази седмица, в което Брюксел отправи предупреждение към Рим за значителното увеличение на структурния дефицит. Тази първа процедурна стъпка може да бъде последвана от това Брюксел да отхвърли бюджета и да глоби Италия.", "date": "2018.10.20", "title": "ЕК с предупреждение към Франция, Испания, Белгия, Португалия и Словения"}
{"url": "https://www.faktor.bg/bg/articles/kakvi-sa-bili-usloviyata-na-opozitsionnite-deputati-glasuvali-za-konstitutsionnite-promeni", "text": "Непосредствено преди гласуването в македонския парламент за пристъпване към промяна на Конституцията в съгласие с Договора за името с Гърция, група депутати от основната опозиционна партия ВМРО-ДПМНЕ са внесли предложение с няколко условия, под които биха гласували „за“, предава скопското онлайн издание „Нова ТВ“, цитирано от \"Фокус\", което представя документа цялостно. „Да се пристъпи към поредната, но не и крайната фаза на дискусията за конституционните промени само при следните условия, от чието изпълнение ще зависят нашите бъдещи позиции и нашата окончателна подкрепа за конституционните промени: 1. Приемане на допълнение на Конституцията, с което да се гарантира македонската идентичност 2. Приемане на условие, с което да се гарантира, че ако Гърция не ратифицира договора и отново блокира евроатлантическата интеграция на Македония, ще има безусловна отмяна на всички приети промени в Конституцията, които произтичат от прилагането на договора от Преспа. 3. Постепенна промяна на името за вътрешна употреба, следвайки процеса, който води към пълноправно членство на Македония в Европейския съюз. 4. Приемане на инициативата на министър-председателя на Македония Зоран Заев, изказана на 31-ата сесия на македонския парламент на 15 октомври 2018 година за амнистия във връзка със събитията на 27 април 2017 година в народното събрание на Македония и всеобщо национално помирение, за формиране на парламентарен орган, съставен от ръководителите на парламентарните групи, трима депутати и председателя на македонското Събрание, които да изготвят и предложат на парламента план за национално помирение, в срок до 30 дни“.", "date": "2018.10.20", "title": "Какви са били условията на опозиционните депутати, за да гласуват „за“ конституционните промени"}
{"url": "https://www.faktor.bg/bg/articles/rumen-radev-kam-tsao-dzienmin-g-razhdanite-ochakvat-konkretni-rezultati-ot-nasheto-satrudnichestvo", "text": "Партньорството в икономиката и инвестиционното сътрудничество между България и Китай имат голям потенциал за развитие и в краткосрочен план двете държави следва да предприемат конкретни стъпки за неговото реализиране. Това беше общата позиция на президента Румен Радев и на заместник-председателя на Постоянния комитет на общокитайското събрание на народните представители Цао Дзиенмин, които проведоха среща на „Дондуков“ 2. Това съобщиха от прессекретариата на държавния глава.  Цао Дзиенмин е на посещение в България за участие в Четвъртата среща на местните лидери на страните от Инициативата „16+1\", която се провежда в София и във водената от него делегация са включени представители на 15 водещи в своето развитие китайски провинции.  Създаването на Глобален център за сътрудничество в София, който да проучва европейското законодателство и да оценява риска при осъществяването на инвестиционни проекти от Китай в Европейския съюз, в сътрудничество със страните от Инициативата „16+1“, също беше обсъдено на срещата. Идеята на българския президент за създаването на този център, изразена на срещата с министър-председателя Ли Къцян у нас през юли т.г., се оценява високо от китайското държавно ръководство и ще продължат консултациите за неговото осъществяване, увери Цао Дзиенмин. По думите на президента Радев със създаването на центъра ще бъдат насърчени и сътрудничеството в сферата на науката и образованието между България и Китай.  Държавният глава подчерта също така, че страната ни може да предложи най-добрите условия за инвеститорите в Югоизточна Европа и призова за увеличаване на инвестициите от Китай в страната ни в областта на науката и образованието, информационните технологии и селското стопанство. „Гражданите очакват конкретни резултати от нашето сътрудничество“, заяви държавният глава и отново открои значението, което ще има откриването на пряка въздушна линия между България и Китай за увеличаване на контактите между бизнеса и стимулиране на туризма.  За България Китай е важен партньор и ние високо ценим историята, културата и традициите на вашия народ. Именно те са най-важната основа, на която се развиват нашите отношения и отличният политически диалог на всички нива, подчерта държавният глава Румен Радев. Президентът изрази и принципната и последователна позиция на страната ни в подкрепа на политиката за „единен Китай“.  „Вие насочвате сериозни усилия към развитието на двустранните отношения с Китай и нашата страна високо го оценява. В областите на търговията, инвестициите и селското стопанство са постигнати много конкретни резултати, а през миналата година стокообменът ни има ръст от 30%“, отбеляза още по време на срещата заместник-председателят на Постоянния комитет на общокитайското събрание на народните представители Цао Дзиенмин.", "date": "2018.10.20", "title": "Румен Радев към Цао Дзиенмин: Гражданите очакват конкретни резултати от нашето сътрудничество"}
{"url": "https://www.faktor.bg/bg/articles/ruskite-trolove-v-tuitar-za-tramp-kogato-e-udobno", "text": "Тази седмица ръководството на \"Туитър\" направи публични 10 млн. туита на руски и ирански тролове, събрани в последните десетина години. По-голямата част от ранните идват от 3400 акаунта, свързани с руската фабрика за тролове Агенция за изследване на интернет и от 770 акаунта, свързани с Иран. Целта на социалната мрежа бе тази информация да стане публична за академични изследвания и разследвания.  Ето какво показаха първите от тях. По време на кампанията за президентските избори в САЩ през 2016 г. руските тролове са били твърдо против Хилъри Клинтън, но са се обединили в подкрепата си за Доналд Тръмп едва след като той си е осигурил номинацията на Републиканската партия. Според Бен Нимо от Лабораторията за цифрови разследвания в Атлантическия съвет в началото на кампанията руските тролове са изпращали послания и \"за\", и \"против\" Тръмп, имали са смесено отношение към Тед Круз и са били изцяло против Джеб Буш. След деня на изборите обаче те отново са започнали да пишат противоречиви съобщения за Тръмп. \"Много неща просто целят да разделят хората, да разпалят конфликт\", обяснява Нимо пред \"Политико\", сочейки, че някои акаунти са подкрепяли кампанията Black Lives Matter в защита на убитите от полицаи чернокожи, а други – кампанията Blue Lives Matter, която се ангажираше с безопасността на самите полицаи. \"Бъркаха с пръсти в болезнени рани\", обобщава Нимо. Директорът по изследванията в компанията, изследваща дезинформацията, New Knowledge, Рене Диреста, коментира пред \"Политико\", че сега чуждестранната дейност се фокусира върху местни медии, вероятно защото американците вярват най-много на тях.", "date": "2018.10.20", "title": "Руските тролове в Туитър: \"За\" Тръмп - когато е удобно"}
{"url": "https://www.faktor.bg/bg/articles/progovori-edin-ot-osemte-izklyucheni-deputati-na-vmro-dpmne", "text": "Вечерта преди гласуването генералния секретар на ВМРО-ДПМНЕ Игор Янушев заяви, че на депутати от партията са предлагали \"милиони евро, за да гласуват против волята на гражданите на Македония\". Зекир Рамчилович е един от осемте депутати на ВМРО-ДПМНЕ, които гласуваха за започване на процедурата по внасяне на промени в Конституцията на Македония и веднага след вота той излезе с изявление, макар и не лично, а чрез сдружение АВАЗ, предадено в цялост от скопския телевизионен канал „Сител“. „Република Македония се намира в изключително труден период. Най-голямата отговорност в тази ситуация носи властта, оглавявана от СДСМ (Социалдемократическия съюз на Македония), която, вероятно с добри намерения, направи големи грешки в процеса на преговорите с Република Гърция и ни доведе до ситуация, от която не можем да се върнем назад, независимо от лошия договор. И по-конкретно, в тази ситуация всяко връщане назад би предизвикало далеч по-големи лоши последици за Република Македония и нейните граждани, отколкото започването на процеса за конституционни промени. Поради това част от депутатите на ВМРО-ДПМНЕ взеха тежко, но преди всичко отговорно, решение да гласуват за започване на процеса за внасяне на поправки в Конституцията, но с определени искания и условия, които са познати на обществеността. Сдружение АВАЗ подкрепя това решение и смята, че предложенията са добра основа за постигане на взаимно приемливо решение, с което ще бъде осигурено национално помирение и ще се продължи към по-бърза интеграция на Република Македония в ЕС и НАТО. В работата си сдружение АВАЗ изцяло е посветено на подобряването на положението на бошняците и на всички македонски граждани и това ще продължи да е така в следващия период, а това е и ход в тази посока“, написа Рамилович в писмено изявление от сдружение АВАЗ  сдружение за културно обединение на бошняците от Македония). Същевременно ВМРО-ДПМНЕ призова прокуратурата да разследва тези случаи на \"извършване открит натиск на депутати\". Зоран Заев обаче беше категоричен - тези депутати и семействата им ще бъдат защитени от тормоз и че на клевети за подкупи ще отговори правосъдната система. По неговите думи, те са поставили \"интересите на държавата над партийните интереси, въпреки ненужният политически натиск от страна на тяхното политическо ръководство\". Историята на Македония вече не е същата - югозападните ни съседи приеха, че ще сменят името си на Република Северна Македония. Това стана, след като неочаквано за мнозина лидерът на македонските социалисти получи подкрепата на достатъчно подкрепа и от \"твърдата\" опозиция на ВМРО-ДПМНЕ и събра необходимите 2/3 квалифицирано мнозинство - 80 депутати от общо 120. За победата на Договора от Преспа помогна и факта, че всъщност в гласуването участие взеха 119, а не 120 депутати. Така против се оказаха 39.", "date": "2018.10.20", "title": "Проговори един от осемте изключени депутати на ВМРО-ДПМНЕ"}
{"url": "https://www.faktor.bg/bg/articles/razkriha-dve-visokotehnologichni-narkooranzherii-kray-varna", "text": "Криминалисти разкриха две високотехнологични наркооранжерии край Варна, съобщи МВР. 78 растения канабис са открити в имот, собственост на 45-годишен мъж в село Езерово. Оранжерията е била снабдена със скъпи торове, климатична инсталация и система за напояване.  На друг адрес в село Падина пък са открити 131 наркотични растения. Образувани са  досъдебни производства, а собствениците на имотите са задържани за 24 часа.", "date": "2018.10.20", "title": "Разкриха две високотехнологични наркооранжерии край Варна"}
{"url": "https://www.faktor.bg/bg/articles/georgi-markov-rano-ili-kasno-smartnoto-nakazanie-shte-bade-vavedeno-v-evropa", "text": "Господин Станишев, моите съболезнования, но вашата песен е изпята. Така депутатът от ГЕРБ Георги Марков започна анализа си на политическата ситуация в Германия и Западна Европа в студиото на Нова тв. Припомняме, че след гласуването в Бавария анализатори прогнозираха трудни времена за управлението на Ангела Меркел. Има нов шанс за консервативна срещу либерална Европа, както и ръст на крайните националисти. Последните дни сложиха пръст в раната на континента - гостоприемство, мигранти, страх от ислямизация, политическа употреба на всички тревоги на населението.  \"Меркел си отива, но завлича всички със себе си\", заяви Георги Марков. По негови думи през 2015 г. канцлерът на Германия каза \"Елате, ще се справим\", но тя не се справи. \"В рамките на 10 месеца тя трябваше да се справи с тежко убийство от афранистанец, убито малолетно момиче, отново от афганистанец, убийство на млад германец в Кемниц. Германците излязоха да протестират за първи път след 1989 г. След това последва отново убийство на момче и накрая стигаме до последния случай в Кьолн\", посочи Марков. Той беше категоричен, че \"Алтернатива за Германия\" вече е втора политическа сила. Според него тя е на път да стане първа в източния блок. \"Политическата реалност в Европа наподобява тази през 1989 г., съществува политическа криза на традиционните партии\", добави Марков.  \"В момента в Европа настъпва Виктор Орбан, който държи на християнския и социален характер на държавата си... Орбан е визионерът на антинеолибералния модел. Преди три години той го каза в Трансилвания, че това ще се случи... Прогресистите настъпват. Аз не ща Бойко да се жени за мъж!... Преди дни Макрон с неговия прогресизъм се снима с две голи африкански момченца, едното от които показва среден пръст на камерата, а другото го целува по врата! Е, не ща такъв прогресизъм!\", заяви Марков.  Той отбеляза още: \"Ние сме смирен народ, добре сме с европейските началници. България даде ясно послание на Западна Европа, че не приема джендър идеологията. БПЦ за пръв път би камбаната срещу джендър идеологията. Българският министър-председател за втори път категорично отказа да изгони руски дипломат по случая \"Скрипал\", защото той знае, че по нашата конституция всеки е невинен до доказването на противното. Борисов не се превърна в министър-председател - следовател. Не му е работа да разследва никакви доказателства нито в България, нито във Великобритания. Негова работа е да управлява страната... Не е ли Борисов, нямаше да съм депутат\", коментира още политикът. Депутатът от ГЕРБ заяви, че отмяната на смърното наказание е грешка. Според него то рано или късно ще бъде въведено в Европа. Запитан дали може да имаме нов вицепремиер след спорното изказване на Валери Симеонов за майките с увреждания, Марков заяви: \"Не съм го чул, защото вчера бях в Унгария. Това е работа на министър-председателя. Той го е назначил, той може да го махне. Не ми е работа аз да коментирам тези неща\"", "date": "2018.10.20", "title": "Георги Марков: Борисов не се превърна в следовател по случая \"Скрипал\""}
{"url": "https://www.faktor.bg/bg/articles/dnes-shte-e-predimno-oblachno", "text": "Днес облачността над по-голямата част от страната ще е значителна и на много места, главно в следобедните часове ще има превалявания. Ще духа слаб до умерен северозападен вятър. Максималните температури ще са между 17° и 22°.  Атмосферното налягане ще бъде по-високо от средното за октомври и през деня ще се повиши още, съобщи „Фокус“.  Над Черноморието ще бъде предимно облачно с превалявания, главно в следобедните часове и по-значителни по южното крайбрежие. Ще духа слаб север-северозападен вятър. Максималните температури ще са 18-20°, колкото е и температурата на морската вода. Вълнението на морето ще бъде 2-3 бала.  В планините ще бъде предимно облачно. На много места ще превалява дъжд, над 2300 сняг. Ще духа умерен север-северозападен вятър. Максималната температура на височина 1200 метра ще е около 11°, на 2000 метра – около 5°.", "date": "2018.10.20", "title": "Днес ще е предимно облачно"}
{"url": "https://www.faktor.bg/bg/articles/sofiya-shte-e-domakin-na-chetvartata-sreshta-na-mestnite-lideri-na-stranite-ot-initsiativata-16-1", "text": "Премиерът Бойко Борисов ще открие Четвъртата среща на местните лидери на страните от Инициативата „16+1“, днес, 20 октомври в Националния дворец на културата. Форумът ще се проведе под мотото „Глобално мислене, действия на местно ниво“ и се организира от Министерството на Българското председателство на Съвета на ЕС 2018 и областния управител на област София в партньорство със Столичната община, Националното сдружение на общините в Република България, Националния дворец на културата, както и Секретариатът за сътрудничество между Китай и страните от ЦИЕ, Асоциацията на областните управители на страните от ЦИЕ и Китай и Китайска народна асоциация за приятелство с чужбина. В рамките на форума министър-председателят Бойко Борисов ще проведе и двустранна среща със заместник-председателя на Постоянния комитет на общокитайското събрание на народните представители Цао Дзиенмин. Четвъртата среща на местните лидери на страните от ЦИЕ и Китай ще се проведе само три месеца след Седмата среща на правителствените ръководители на държавите от формата \"16+1\", състояла се в София на 7 юли. Целта на форума е да надгради постигнатите резултати и договорености от Срещата на върха, на която бяха очертани и „Насоките от София“. Дискусиите ще се съсредоточат върху развитието на сътрудничеството в областта на туризма, селското стопанство, индустриалните зони и паркове, малките и средните предприятия. Програмата ще включва презентации и речи на говорители от България, Китай и страните от ЦИЕ. Инициативата „16+1“ за сътрудничество между Китай и 16-те страни от ЦИЕ е важен механизъм за стимулиране на политическия диалог, инвестициите, търговските и икономическите отношения и сътрудничеството в широк кръг от области.", "date": "2018.10.20", "title": "София е домакин на Инициативата „16+1“"}
{"url": "https://www.faktor.bg/bg/articles/makedoniya-osemdeset-deputati-ot-127-glasuvaha-za-konstitutsionnite-promeni", "text": "Осемдесет депутати приеха предложението на правителството за приемане на конституционни промени в унисон с Договора с Гърция за промяна на името в Република Северна Македония, предадоха световните медии. 80 депутати от 117 депутати гласуваха за необходимостта от конституционни промени. При поименното гласуване позитивния вот се потвърди, а 39 бяха против, един депутат не присъства. Депутатите първоначално гласуваха по електронен път, а след това по предложение на координатора на ВМРО-ДПМНЕ Драган Данев се премина към индивидуално гласуване. Някои от депутатите на ВМРО-ДПМНЕ гласуваха за конституционни промени. Владанка Авирович, Нора Исмаили-Старова, Кръсте Муковски Сашо Василевски, Любен Арнаудов, Зекир Рамчилович, Елизабета Канчевска-Милевска ... имената от парламентарната група на ВМРО-ДПМНЕ, които гласуваха за конституционните промени. След две отлагания на вече планираното продължение на 61-та парламентарна сесия, тази вечер в 22:20 (23:20 българско време) часа най-накрая започна продължението на сесията. В петъчния ден депутатите бяха в сградата на Събранието цял ден и заседанието беше отлагано неколкократно . Но управляващото мнозинство очевидно не беше събрало необходимото мнозинство от две трети. ВМРО-ДПМНЕ поиска още в 15 часа да се проведе гласуването, но председателят не го направи. Депутатът Иван Стоилкович коментира тази ситуация в законодателната власт: Парламентът е като животновъден пазар. Цял ден се говореше, че са осигурени 77-78 депутати и че още два гласа \"за\" липсват. Вечерта генералния секретар на опозицията Игор Янушев заяви, че на техни депутати са предлагали \"милиони евро, за да гласуват против волята на гражданите на Македония\". ВМРО-ДПМНЕ призова прокуратурата да разследва тези случаи на \"извършване открит натиск на депутати\". На това СДСМ отговори, че всичко е лъжа и че такива клеветнически действия ще бъдат последвани от съдебен процес.", "date": "2018.10.20", "title": "Македония променя името си!"}
{"url": "https://www.faktor.bg/bg/articles/balgariya-privetstva-reshenieto-na-parlamenta-v-skopie", "text": "\"Приветстваме решението на Парламента в Скопие, с което се отваря процесът на европейска и евроатлантическа интеграция на страната\", заяви външният министър Екатерина Захариева, информираха от пресцентъра на МВнР. \"Вярваме, че това е най-правилното и единствено отговорно решение, което дава шанс за благоденствие на всички граждани в региона. Поздравяваме всеки един народен представител, който е дал гласа си в полза на общото ни бъдеще в НАТО и ЕС. Ние ще продължим да бъдем най-искрен и близък приятел в този процес\", каза още Захариева.", "date": "2018.10.20", "title": "България приветства парламента в Скопие: Продължаваме да бъдем най-искрен и близък приятел!"}
{"url": "https://www.faktor.bg/bg/articles/sauditska-arabiya-arestuva-18-dushi-za-ubiystvoto-na-dzhamal-hashogi", "text": "Саудитска Арабия е арестувала 18 души за убийството на Джамал Хашоги и призна, че дисидентът журналист Джамал Хашоги е бил убит в консулството й в Истанбул, съобщиха от държавните медии. Кралството съобщи също, че е уволнило висшия служител на разузнаването Ахмад ал Асири и съветника за кралски медии Сауд ал-Кахани, двамата най-близки помощници на престолонаследника принц Мохамед бин Салман, който е изправен пред нарастващ натиск заради аферата \"Хашоги\". Саудитският журналист Джамал Хашоги, критик на ръководството на кралството и сътрудник на \"Вашингтон пост\", беше забелязан за последен път на 2 октомври, когато влезе в консулството на своята страна в Истанбул. Изчезването му бе забулено в тайна и предизвика международна криза, като турски официални лица обвиниха Саудитска Арабия за убийство, спонсорирано от държавата. \"Дискусиите между Джамал Хашоги и тези, с които се срещна в консулството на кралството в Истанбул ... се превърнаха в битка, довела до смъртта му\", каза Саудитската агенция за пресата, позовавайки се на главния прокурор. Кралството съобщи, че 18 души са били арестувани в рамките на текущото разследване. Саудитският крал също така разпореди създаването на министерски комитет под председателството на короната, за да преструктурира агенцията за разузнаване на кралството и да \"дефинира правомощията й точно\", заявиха държавните медии, цитирани от \"Фокус\". Президентът Доналд Тръмп заяви, че Съединените щати, които са най-големият защитник на Саудитска Арабия, могат да наложат санкции заради вероятното убийство на Хашоги. Държавният секретар Майк Помпео каза пред радио \"The Voice of America\": \"Със сигурност ще разгледаме широк спектър от потенциални отговори.\" Администрацията на Тръмп е особено бавна в критиките към Саудитска Арабия, въпреки убедителните доказателства, че Хашоги, критик на могъщия престолонаследник на ислямското петролно кралство, изчезна след влизането си в Саудитско консулство в Истанбул.", "date": "2018.10.20", "title": "Саудитска Арабия арестува 18 души за убийството на Джамал Хашоги"}
{"url": "https://www.faktor.bg/bg/articles/vmro-dpmne-izklyuchi-deputatite-si-glasuvali-za-promyana-na-imeto-na-makedoniya", "text": "Основната македонска опозиционна сила ВМРО-ДПМНЕ изключи от редиците си онези свои депутати, които гласуваха за промяна на името на страната на Република Северна Македония, съобщи партийният лидер Християн Мицкоски, цитиран от ТАСС, предаде БТА. Мицкоски съобщи на пресконференция за решението, взето на извънредно заседание на партийното ръководство. Той изрази разочарование от онези, които са подкрепили промяната на името на бившата югославска република, въпреки волята на гражданите и позицията на партията. Изминалият ден бе \"най-черният за демокрацията в Македония\", каза Мицкоски снощи. \"Днес станахме свидетели на акт на насилие от страна на държавата\", подчерта опозиционният лидер и обвини премиера Зоран Заев, че \"със сила е пристъпил към преименуване на страната и изпълнение на договора (от Преспа), който изтрива името \"Македония\" и изтрива идентичност\". Снощи парламентът прие промени в конституцията, за да може страната да промени името си на Република Северна Македония, предадоха по-рано световните агенции. Поправките бяха одобрени на хаотично, дълго забавено заседание, като необходимото квалифицирано мнозинство от две трети бе постигнато при поименния вот буквално с един глас - 80 от общо 120 депутати. Това стана възможно, след като няколко депутати от националистическата опозиционна партия ВМРО-ДПМНЕ се отклониха от нейната линия и подкрепиха конституционните поправки, отбелязва ДПА. Останалите им колеги от групата на ВМРО-ДПМНЕ - най-голямата в парламента на Република Македония - бойкотираха гласуването. Заседанието на парламента бе забавено с над 10 часа, посочва Асошиейтед прес. През това време македонският премиер социалдемократ Зоран Заев се мъчеше да си осигури подкрепата на депутати от националистическата опозиция, която бе необходима за събиране на необходимото мнозинство от две трети. В противен случай в страната щяха да бъдат свикани предсрочни избори. Игор Янушев, генерален секретар на ВМРО-ДПМНЕ, заяви, че депутати от партията са били подложени на \"политически заплахи\" преди гласуването. На трима от тях според Янушев са били подложени подкупи между 250 хиляди и 2 милиона евро, съобщи АП. Заев отхвърли тези обвинения и заплаши да заведе дело за клевета. Промяната на името на бившата югославска република бе договорена с Гърция в Преспанския договор от юни. Това може да отвори пътя на страната към НАТО и Европейския съюз, блокиран от дълго време от Гърция, според която името \"Македония\" предполага териториални претенции към едноименната гръцка провинция, отбелязва Ройтерс. ЕС приветства изхода от гласуването. Геополитическият залог - западната ориентация на Р Македония - предизвика напрежение между САЩ и Русия, отбелязва Франс прес. Миналия месец Вашингтон обвини Москва, че води дезинформационна кампания, за да отхвърлят македонците промяната на името на произведения миналия месец референдум. В отговор Русия, която е против амбициите на Р Македония да се присъедини към НАТО, обвини в четвъртък САЩ и ЕС в груба намеса във вътрешните работи на бившата югославска република. Руското министерство на външните работи спомена писмо от тази седмица на американския помощник-държавен секретар Уес Мичъл до лидера на ВМРО-ДПМНЕ Християн Мицкоски, в което се изразява разочарование от позицията на партията, припомня Франс прес.", "date": "2018.10.20", "title": "Християн Мицкоски: Станахме свидетели на \"най-черния ден за Македония\""}
{"url": "https://www.faktor.bg/bg/articles/novini/svyat/tsao-dzienmin-satrudnichestvoto-16-1-e-zlaten-most-kam-po-dobro-badeshte-za-chovechestvoto", "text": "Сътрудничеството \"16+1\" става все по-силно и когато се насочат усилията в местното такова, резултатите вече са видими за хората. Това каза заместник-председателят на Постоянния комитет на общокитайското събрание на народните представители Цао Дзиенмин по време на откриването на Четвъртата среща на местните лидери на страните от Инициативата „16+1“. По думите му сътрудничеството е златен мост, който ще допълни и разработи потенциала и да даде нови резултати. „Нашият президент предлага да се разработят нов тип международни взаимоотношения, за да може да се осигури по-добро бъдеще за човечеството“, коментира той. „Радвам се, че през последните години имаме много сериозни резултати и на местно ниво“, посочи Дзиенмин. „Пекин приема срещи на колегии от Китай и Европа, за да може по-бързо да се развива местното сътрудничество, да може влиянието на \"16+1\" да се увеличи. Тази среща показва как може да се мисли глобално, но да се действа локално. Днес светът се променя с темпове, които не са виждани от векове“, допълни той. По думите му дигитализацията, културното разнообразие са все по-силно влияещи на нашия живот.  Дзиенмин уточни, че между Сърбия, Унгария, Чехия и Китай се е разработило сътрудничество на базата \"16+1\". Той даде пример и с Пловдив, който е сътрудничил с провинция на Китай. „Всичко това не само задвижи индустриалното развитие в нашите страни, но освен това създаде работни места с високо качество“, допълни още Дзиенмин. Той предложи да се подсили ролята на местното сътрудничество и обясни, че се надява, че ресурсите, които се насочват към туризма, ще доведат до повече полети. Дзиенмин посочи, че ще е хубаво китайските туристи да получават по-лесно визи. За линията на образованието според него има достатъчно възможности да се разработват връзките между младежта. „През 2022 г. ще бъдем домакини на много интересни младежки инициативи. В областта на спорта можем да разработим нови механизми за сътрудничество. Вече казах колко прекрасна е София през есента. Трябва да използваме историческите възможности, които ни се предоставят от днешното време“, допълни още той.", "date": "2018.10.20", "title": "Цао Дзиенмин: Сътрудничеството \"16+1\" е златен мост към по-добро бъдеще за човечеството"}
{"url": "https://www.faktor.bg/bg/articles/a1-on-makedoniya-reshenieto-za-pristapvane-kam-promyana-na-konstitutsiyata-e-vzeto-s-glasovete-na-podsadni-deputati-ot-vmro-dpmne", "text": "В петък вечерта с 80 гласа „за“ македонският парламент взе решение да пристъпи към внасяне на поправки в Конституцията на страната в съгласие с договора с Гърция. Решаващите гласове в полза на решението са на депутати от опозиционната ВМРО-ДПМНЕ, срещу които в момента се водят различни дела, отбелязва македонският портал „А1 Он“, цитиран от \"Фокус\". Сред гласувалите „за“ от ВМРО-ДПМНЕ са Сашо Василевски, Елизабет Кънчевска-Милевска, Любен Арнаудов и Кръсто Муковски. Василевски, Арнаудов и Муковски са обвинени за събитията в македонския парламент от 27 април м.г. и през тази седмица тяхната мярка за домашен арест бе отменена. Бившият министър на културата Кънчевска-Милевска също е обвиняема, но по дело за нагласяне на държавни конкурси. Владанка Авирович също е подкрепила предложението, като от изданието отбелязват, че нейният син е осъден на три години затвор, но присъдата още не е влязла сила. Другите гласували „за“ от опозицията са Емилия Александрова, Нола Исмаиловска и Зечир Рамилович. „Против“ са гласували 39 народни представители, между които са подсъдимите Никола Груевски, Илия Димовски и Йохан Тарчуловски. Депутатът Кръсто Муковски е бил освободен от домашен арест в петък, за да може да присъства на парламентарното заседание.", "date": "2018.10.20", "title": "„А1 Он“ (Македония): Решаващите гласове за промяна на Конституцията са на подсъдни депутати от ВМРО-ДПМНЕ"}
