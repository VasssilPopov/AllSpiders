{"url": "https://faktor.bg/bg/articles/mladen-marinov-s-podrobnosti-za-spetsaktsiyata-v-kvartal-hristo-botev", "text": "Полицейската акция тази сутрин в столичния квартал \"Христо Ботев\" е срещу организирана престъпна група, която се занимава с незаконна лихварска дейност. Това съобщи пред журналисти министърът на вътрешните работи Младен Маринов във Военна академия \"Г. С. Раковски\", където се състоя церемония по откриване на новата учебна година. \"Тази дейност предполага и силови действия по отношение на тези, които не си обслужват взетите заеми\", каза Младен Маринов. Той уточни, че престъпната група се е занимавала още и с рекет и изнудване. Четирима души са арестувани към момента, информира още вътрешният министър. По думите на Маринов работата продължава и задържаните може да са станали повече. Той заяви, че по-късно Специализираната прокуратура може, заедно с ГДБОП, да съобщят повече подробности за акцията.", "date": "2019.09.02", "title": "Младен Маринов с подробности за спецакцията в квартал \"Христо Ботев\""}
{"url": "https://faktor.bg/bg/articles/ivan-geshev-1-1", "text": "\"Усещането, че в някои райони държавата се е оттеглила, не е вярно\", обяви зам.-главният прокурор Иван Гешев след акция срещу лихвари и рекетьори на полиция и прокуратура в столичния кв. \"Христо Ботев\". Зад решетките били прибрани петима като част от престъпна банда. 3-ма от тях са криминално проявени, каза главният секретар на МВР Ивайло Иванов. Групата освен с лихварство се е занимавала и разпространение на дрога. Жертви на заподозрените били бедни хора с нисък социален статус. Давали им пари назаем с огромен процент лихва на ден. Този, които не се издължавал навреме бил заплашван и пребиван.  \"В края на месеца сумата нараства и става огромна. Длъжниците стават бели роби, задължени до гроб\", описа профила им Гешев. Бандата е действала от 2015 г., тъй като много някой се осмелявал да свидетелства срещу тях, обясни главният секретар на МВР. \"Държавата - прокуратурата и МВР са в дълг пред българските граждани за битовата престъпност. Това е сегмент на престъпността, при който може да има доста по-драстичен резултат при активна работа. Ако е имало съмнение, че законът се прилага по-различен начин, с работата си ще покажем, че няма да правим разлика за етнос и социално положение\", заяви заместникът на Сотир Цацаров. Утре Специализираната прокуратура ще преценява на колко от задържаните ще повдигне обвинения и с какви мерки за неотклонение.", "date": "2019.09.02", "title": "Иван Гешев: Усещането, че държавата се е оттеглила в някои райони, не е вярно"}
{"url": "https://faktor.bg/bg/articles/zapochna-predostavyaneto-na-lichna-pomosht-za-horata-s-uvrezhdaniya", "text": "От 1 септември е в действие механизмът за предоставяне на лична помощ за хората с увреждания. Съгласно него те имат право на индивидуална оценка на своите потребности. Въз основа на заключенията в индивидуалната оценка дирекция \"Социално подпомагане\" издава направление за предоставяне на лична помощ с определен брой часове. Приемането на заявления за включване в механизма и сключването на договори с асистенти продължава и след 1 септември. Право на лична помощ имат: хората с увреждания с право на чужда помощ с определени 90 и над 90 на сто вид и степен на увреждане или степен на трайно намалена работоспособност; деца с право на чужда помощ с определени 50 и над 50 на сто вид и степен на увреждане или степен на трайно намалена работоспособност; деца без право на чужда помощ с определени 90 и над 90 на сто вид и степен на увреждане или степен на трайно намалена работоспособност. Право на лична помощ има всяко лице с увреждане, което отговаря на условията, определени в Закона за личната помощ, и на което е изготвена индивидуална оценка на потребностите и му е издадено направление за ползването й. Заявлението за ползване на помощта се подава в общината по настоящ адрес, като лицето с увреждане може свободно да посочи кой да бъде неговият асистент. Към края на месец август 2019 г., в дирекциите \"Социално подпомагане\" са подадени 15 785 заявления за изготвяне на индивидуална оценка на потребностите, в които хората с увреждания са посочили, че желаят да ползват механизма \"Лична помощ\". До тази дата издадените направления са 14 784. До 30 август в общините са сключени 4 751 договора с асистенти.", "date": "2019.09.02", "title": "Започна предоставянето на лична помощ за хората с увреждания"}
{"url": "https://faktor.bg/bg/articles/pusnaha-pod-garantsiya-sina-na-danachnite-v-plovdiv", "text": "Ивайло Найденов излиза от ареста срещу 10 000 лв. гаранция. Това е решила преди малко Окръжна прокуратура-Пловдив. Очакваше се държавното обвинение да иска постоянен арест за младия мъж, но това така и не се случи. Ивайло е син на началника на местната дирекция на НАП в Пловдив Венелин Найденов. Припомняме, че младежът отне живота на възрастна пловдивчанка при катастрофа в жк \"Тракия\". Младият шофьор е с книжка от 2017 година, но вече има зад гърба си богат набор от нарушения на пътя - регистриран е за превишена скорост, отнемане на предимство на пешеходна пътека, шофиране без колан и други. Фаталното меле стана минути преди 21 часа в сряда. Тогава на телефон 112 е било съобщено, че пред блок в жк „Тракия“ пресичаща пътното платно пешеходка с неустановена самоличност била блъсната от лек автомобил „Мерцедес“, чийто водач напуснал местопроизшествието.", "date": "2019.09.02", "title": "Пуснаха под гаранция сина на данъчния шеф в Пловдив, убил възрастна жена"}
{"url": "https://faktor.bg/bg/articles/dimitar-ganev-gerb-shte-opita-da-dade-sin-harakter-na-bitkata-za-sofiya", "text": "Политологът Димитър Ганев и журналистът Валерия Велева коментираха в студиото на \"Плюс-минус\" по Нова телевизия предстоящите местни избори и най-вече битката за София. \"ГЕРБ вероятно ще остане като лидер с най-много областни кметове. Въпросът е, че високият резултат от 2015 г. поставя капан за ГЕРБ. Защото всеки един загубен областен град ще се чете като ерозия. Въпросът тук е коя от двете големи партии - ГЕРБ и БСП - ще успее да наложи интерпетацията след изборите, че е победила. Затова изборът в София е изключително важен. София е символен град, битката там ще бъде ожесточена и резултатът ще даде отговор кой е победил - ГЕРБ или БСП. Това ще бъде много силен аргумент\", заяви Димитър Ганев. Според него залозите в двете големи партии са големи. \"Погледите са насочени към София. Имаме няколко сигурни неща и много повече несигурни. Няколкото сигурни неща са, че ГЕРБ за първи път ще има балотаж в София. Оттук нататък идват неизвестните. И най-голямото неизвестно е как ще се държи електоратът на \"Демократична България\". И не само той. Това ще бъде решаващият фактор на втория тур\", посочи олитологът. Коалицията със СДС и ГЕРБ, кои ще са членовете на Инициативният комитет на Йорданка Фандъкова - това ще бъдат знаци към тази градска десница. В случая ясно се вижда при Фандъкова, че коалицията със СДС ще даде ясен син характер на коалицията, за да може на втория тур естественият избор на тази градска десница да бъде Йорданка Фандъкова, допълни политологът. Според Валерия Велева в София се очертава \"сталинградска битка\". \"Този който спечели, може да направи заявка за национална битка. Мая Манолова е в много по-драматична ситуация. Тя се явява независим кандидат. С инициативен комитет. Много е важно кой ще бъде в него. Кои са членовете, дали ще има ярки червени личности. Манолова ще се опита да направи много реверанси към десницата. Фандъкова ще заложи на направеното, а Манолова ще търси обединение на всички критици и недоволни от ГЕРБ. Има обаче опасност да повтори грешката на Елена Йончева\", посочи Валерия Велева.", "date": "2019.09.02", "title": "Димитър Ганев: ГЕРБ ще опита да придаде син характер на битката за София"}
{"url": "https://faktor.bg/bg/articles/nikolay-nankov-shte-badat-vzeti-kruti-merki-spryamo-materialite-okolo-mosta-na-am-struma-pri-dupnitsa", "text": "\"Ще бъдат взети крути мерки спрямо материалите около моста на АМ „Струма” при Дупница. Това каза заместник-министърът на регионалното развитие и благоустройството Николай Нанков,след провелата се работна среща по въпроса в Кюстендил, предаде „Фокус”.  „Ще покажем цялата строгост на процедурите – административни и нормативни такива, по отношение на собственика на материалите”, каза Николай Нанков. В рамките на срещата е станало ясно, че собствеността върху терените, граничещи със сервитута на държавния път не е доказана, защото има съдебни процедури с общината, визират се имоти по чл. 19. Именно върху тези терени се намират голяма част от материалите. Към момента сервитутът на моста е разчистен от материали и отпадъци, но в непосредствена близост има струпани отпадъци.", "date": "2019.09.02", "title": "Николай Нанков: Ще бъдат взети крути мерки спрямо материалите около моста на АМ „Струма” при Дупница"}
{"url": "https://faktor.bg/bg/articles/sinat-na-galabin-boevski-se-sporazumya-s-prokuraturata-otarva-zatvora", "text": "26-годишният син на олимпийския шампион Гълъбин Боевски - Пол Боевски се споразумя с прокуратурата и получи условна присъда от 3 години лишаване от свобода с 5-годишен изпитателен срок. Той беше обвиняем за притежаване и разпространение на наркотици. Боевски-син трябва да плати и 2500 лева глоба, съобщи сайтът \"Дефакто\". Cпopaзyмeниeтo между защитата на Пол Боевски и Софийска градска прокуратура бe oдoбpeнo днec oт cъдия Aлeĸcaндpa Йopдaнoвa oт Cофийски градски съд и е cъc cилaтa нa oĸoнчaтeлнa пpиcъдa. Taĸa Бoeвcĸи-cин излизa нa cвoбoдa. Синът на олимпийския шампион Гълъбин Боевски е обвинен за това, че на 4 април за времето от 14.40 ч. до 22.30 ч. в София при условията на продължавано престъпление с 3 деяния, които осъществяват поотделно един състав на едно и също престъпление, без надлежно разрешително, е държал с цел разпространение високорискови наркотични вещества - марихуана с общо тегло 2,31 грама, амфетамин с общо тегло 17,41 грама и кокаин с общ тегло 27,01 грама, всичко с общо тегло 46, 73 грама. Имeтo мy влeзe в пyбличнoтo пpocтpaнcтвo зa пъpви път пpeди 11 г., ĸoгaтo 15-гoдишният тогава Πoл ce бe пpocтpeлял c гaзoв пиcтoлeт в глaвaтa в cтoличнo yчилищe, a бaщa мy нaпycнa пocтa cи нa oбщинcĸи cъвeтниĸ в Coфия. Самият Гълъбин Боевски беше осъден през 2012 година на девет години и четири месеца затвор в Бразилия за трафик на кокаин, скрит в куфар.", "date": "2019.09.02", "title": "Синът на Гълъбин Боевски се споразумя с прокуратурата, отърва затвора"}
{"url": "https://faktor.bg/bg/articles/zatvornik-napadna-nadziratel-vav-varna", "text": "Затворник нападна надзирател в затвора във Варна. 34-годишният лишен от свобода мъж е атакувал служителя в коридор.  Нанесъл му е удар с глава, след който и двамата паднали на земята.  Надзирателят е със счупени костици и контузия на крака. По случая е образувано досъдебно производство.", "date": "2019.09.02", "title": "Затворник нанесе жесток удар с глава на надзирател"}
{"url": "https://faktor.bg/bg/articles/kriminalen-psiholog-vse-po-chesto-shte-nablyudavame-zhestoki-prestapleniya", "text": "Всички насилници преди това са били жертви на насилие. Това заяви криминалния психолог Тодор Тодоров в „Плюс-минус\" по Нова телевизия. „Не смятам, че при случая в село Сотиря може да има каквато и да е корекция оттук нататък. В повечето случаи тези престъпления се извършват от доста примитивни хора. Категорично не съм съгласен, че подобни случаи трябва да се отразяват широко по медиите. Голяма част от примитивните хора с елементарно мислене могат бавно и постепенно да копират модели на поведение“, обясни експертът. „Когато човек извършва наказание под въздействие на алкохол, той не се замисля за последствията и наказанието след това. Прави го по-късно“, поясни той. „По-големият проблем е, че това е проблем на цялото общество. В последните 20 г. започнахме да виреем и да се развиваме като личности в една доста патогенна среда. В обществото цари усещане за безнаказаност. Би трябвало санкциите да са за всички, а не само за определени хора. Няма никакви ценности в новите поколения. Те смятат, че човек може да се развие единствено ако има пари. За съжаление такива жестоки престъпления ще наблюдаваме все по-често“, прогнозира Тодоров. „При случаят от Негован мотивът е изцяло финансов. Помогнал съм с каквото мога на колегите от МВР при този случай. Това престъпление е много жестоко“, заяви още криминалният психолог.", "date": "2019.09.02", "title": "Криминален психолог: Все по-често ще наблюдаваме жестоки престъпления"}
{"url": "https://faktor.bg/bg/articles/neno-dimov-predlozhi-na-makedonskiya-si-kolega-pomosht-v-predprisaedinitelniya-protses-v-es", "text": "Министърът на околната среда и водите Нено Димов се срещна днес в Скопие с новоназначения министър на околната среда и пространственото планиране на Република Северна Македония Насер Нуредини. Това съобщиха от пресцентъра на МОСВ. Двамата обсъдиха бъдещата съвместна работа по прилагане на Споразумението между Министерството на околната среда и водите на Република България и Министерството на околната среда на Република Северна Македония за сътрудничество в областта на опазване на околната среда и водите, което беше подписано в София на 11 април 2019 г. Двете страни очертаха предстоящите действия за практическото изпълнение на споразумението. Беше договорено през месец октомври да се проведе заседание на Съвместната комисия за сътрудничество в областта на околната среда и водите, на което на експертно ниво ще бъдат обсъдени конкретните дейности в областите на опазването на природата, управлението на водите, управлението на отпадъците и опазването на почвите. „Междусъседското сътрудничество в региона за опазване на околната среда и водите ще допринесе за ефективно използване на ресурсите, за икономическия растеж и най-вече за осигуряване на здравословна околна среда за гражданите на двете страни“, заяви министър Димов. Той подчерта, че тази цел може да се постигне чрез спазване на единни екологични стандарти в региона, съответстващи на европейското законодателство. Министър Димов заяви готовност страната ни да сподели с Република Северна Македония своя опит в предприсъединителния процес за членство в ЕС. Той декларира, че България може да окаже подкрепата на Северна Македония в процеса на хармонизиране на законодателството на ЕС в областта на околната среда, като посочи, че то се нарежда на второ място по своя обем в рамките на законодателството на общността.", "date": "2019.09.02", "title": "Нено Димов предложи на македонския си колега помощ в предприсъединителния процес в ЕС"}
