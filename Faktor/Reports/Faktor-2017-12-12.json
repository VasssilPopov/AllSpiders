{"url": "http://www.faktor.bg/bg/articles/novini/balgariya/1-godina-plateno-maychinstvo-i-za-osinoveno-bebe", "text": "Всички осиновители на деца до 5 г. ще имат правото на една година високоплатен отпуск по майчинство от 1 юли 2018 г. Това предвиждат промени в Кодекса на труда, които предстои да бъдат гласувани от Министерския съвет и парламента, предаде 24часа. Един от осиновителите ще получава от НОИ 90% от заплатата си като обезщетение в продължение на година. Това е обезщетението и за майчинство. В момента високоплатен отпуск по майчинство могат да ползват хората, осиновили дете от 2 до 5-годишна възраст. За по-малките има два вида обезщетение. Ако детето не е навършило 1 година, осиновителят му има право на високоплатено майчинство от датата на осиновяване до момента, в който детето стане на година. То реално може да се взима и по-малко от месец. За втората година на детето се полага обезщетение от 380 лв. на месец от догодина. Хората, които осиновят дете на възраст между 2 и 3 г., реално нямат право на високоплатено майчинство. Това бе причината от Комисията за защита от дискриминация да се произнесат в края на август, че има непряка дискриминация по признак “възраст” за децата под 2 години. Тя се произнесе по жалба на майка на седеммесечно бебе. Комисията даде тримесечен срок на социалния министър Бисер Петков да предложи промени в законите, за да реши този казус. Когато осиновител на дете до 5 г. не ползва отпуск за осиновяване, ще се изплаща парично обезщетение в размер на 50 на сто от обезщетението, на което са имали право. Това е същата схема, по която майки, завърнали се на работа, преди детето им да стане на годинка, получават заплата и половина. За отглеждане на бебе осиновителите ще имат право и на допълнителен отпуск, ако предвидените 365 дни са изтекли, преди детето да навърши 2-годишна възраст. Когато допълнителният отпуск не се използва, осиновителят ще има право отново на половината от размера на обезщетението за допълнителния отпуск. За да бъдат променени подзаконовите нормативни актове, се предлага законопроектът да влезе в сила от средата на 2018 г. Със законопроекта се предлага да се уредят заварените случаи, в които срокът за използване на отпуските по Кодекса на труда не е изтекъл до 1 юли 2018 г.", "date": "2017.12.12", "title": "1 година платено майчинство и за осиновено бебе"}
{"url": "http://www.faktor.bg/bg/articles/balgarski-predstavitel-e-izbran-za-generalen-direktor-na-selec", "text": "България за първи път оглавява центъра, който координира сътрудничеството на полицейските и митническите органи в Югоизточна Европа от 2000 година насам. Това съобщиха от пресцентъра на МВР. На заседание на Съвета на Центъра за правоприлагане в Югоизточна Европа (SELEC), проведено на 12 декември 2017 г., българският представител Снежана Малеева бе избрана за генерален директор на центъра за мандат от четири години.  От октомври 2011 г. Малеева е директор по правните и вътрешните въпроси на SELEC. През септември 2017 г. тя бе избрана за временно изпълняващ длъжността генерален директор след предсрочното прекратяване на мандата на македонския представител на този пост.  SELEC е правоприемник на Регионалния център за борба с трансграничната престъпност на Инициативата за сътрудничество в Югоизточна Европа (SECI Център), работещ в Букурещ от 2000 г. Държави членки са Албания, Босна и Херцеговина, България, Хърватия, Македония, Гърция, Унгария, Молдова, Черна гора, Румъния, Сърбия и Турция. Всяка от тях има офицери за връзка от министерствата на вътрешните работи и от митническите органи, които координират взаимодействието на националните компетентни органи на отделните държави. България координира една от най-активните работни групи към центъра - Работната група за борба с трафика на наркотици.", "date": "2017.12.12", "title": "Българският представител Снежана Малеева е избрана за генерален директор на SELEC"}
{"url": "http://www.faktor.bg/bg/articles/novini/balgariya/prof-mihaylov-bsp-shte-podkrepi-vetoto-na-prezidenta-otnosno-parite-za-zdrave", "text": "Дълговете, които са натрупали общинските болници надхвърлят 100 милиона лева, а десет общински болници са в изключително тежко финансово състояние и вероятно ще се наложи да бъдат преструктурирани. Това каза професор Георги Михайлов, член на Комисията по здравеопазване от ПГ на \"БСП за България\". Той отказа да нарече тези данни на здравното министерство - здравен колапс. Михайлов даде да се разбере, че е на ясно с отхвърлянето на ветото на президента от Бюджетната комисия, отнасящо се до мораториума върху вноса на иновативни медикаменти. \"Предстои гласуване в пленарната зала\", успокой Михайлов. Що се отнася до резултата от предстоящото гласуване, той не може да бъде предизвестен, смята професорът. Дискусия обаче е била проведена в парламентарната зала и в кулоарите, и в бюджетната комисия. При вота БСП ще подкрепи ветото на президента, категоричен беше депутатът, \"тъй като в това има една сериозна човешка логика, а и професионална логика\".  \"Става дума за брой на лекарствени средства и за броя на заболявания и за средства като цяло, които са незначителни на фона на разходите за медикаменти през тази предстояща финансова година. Те са около 1 милиард, а тука става дума, при различните изчисления, за 25 - 40 милиона лева, т. е. между 2.5 - 4% от бюджета за лекарствените средства за новата бюджетна 2018 г., което едва ли би променило по някакъв драматичен начин състоянието на бюджета.\" По думите на проф. Михайлов с внимателен контрол върху тези лекарствени средства, биха могли да бъдат спрени възможностите за злоупотреби с \"толкова скъпи и иновативни лекарства\". Професорът подчерта, че във всички години на прехода \"нито едно правителство не си е позволявало да спре достъпа на български граждани до иновативни медикаменти, които могат да повлияят тяхното състояние в определен етап от развитието на заболяването\". Според него, тезата, че едно лекарство има аналог и могат да бъдат използвани други средства, не е издържана от професионална гледна точка. \"Тъй като в хода на лечението, в хода на наблюдението на пациента ние стигаме понякога до ситуация, в която действително се надяваме на някаква определена конструкция на лечението... разбира се, това е биологично предположение, екипът не може да бъде сигурен, че пациентът ще бъде повлиян ефективно... но това е негово човешко право и в никакъв случай това право не може да бъде дискриминирано по един законов начин... това създава едно сериозно социално напрежение\". Проф. Георги Михайлов призна и се съгласи с твърдение на министър Ананиев, че през годините е направено много по отношение на достъпа до нови лекарства, \"но медицината се развива с колосални темпове\" и редица тежки заболявания вече могат в много от случаите да бъдат \"моделирани от съвременната медицина\". Затова гражданите не трябва да бъдат лишавани от такива възможности.", "date": "2017.12.12", "title": "Проф. Михайлов: БСП ще подкрепи ветото на президента относно парите за здраве"}
{"url": "http://www.faktor.bg/bg/articles/novini/balgariya/krasimir-valchev-uchilishtata-v-po-malkite-obshtini-shte-poluchavat-poveche-sredstva", "text": "От 1 януари училищата и детските градини преминават към нова формула на финансиране. Парите по делегираните бюджети ще се разпределят по 3 разходни стандарта, а не както досега - само според броя на учениците, обясни министърът на образованието Красимир Вълчев в Ловеч, предаде БНР.  Той обяви и какви ще са точно стандартите: Стандарт за образователна институция - училище или детска градина,             стандарт за брой на групите и паралелките и трето,  стандарт за дете ученик. Вълчев допълни, че от 1 януари се въвежда и регионална диференциация на средствата: \"Колкото е по-малка и отдалечена общината, толкова повече средства получава. Това е за да има повече възможности да увеличи заплатите, тъй като в общия случай младите хора са по-малко склонни да работят в по-малки и отдалечени населени места\". Министър Вълчев уточни, че средното увеличение на средствата от делегираните бюджети ще е до 10 на сто, като в някои от големите общини те няма да се повишават.", "date": "2017.12.12", "title": "Красимир Вълчев: Училищата в по-малките общини ще получават повече средства"}
{"url": "http://www.faktor.bg/bg/articles/novini/balgariya/pavlova-predstavi-prioritetite-na-predsedatelstvoto-v-evroparlamenta", "text": "Лиляна Павлова представи програмата с приоритетите на Българското председателство по време на заседанието на Съвета на председателите на комисии на Европейския парламент (Conference of Committee Chairs), съобщиха от пресцентъра на министерството за Българското председателство на Съвета на Европейския съюз 2018. Интересът от страна на председателите на 22-те комисии на ЕП беше свързан с политическите приоритети. Българското председателство ще работи открито и конструктивно с Европейския парламент за постигане на видими резултати за европейските граждани. Съветът на председателите на комисии е политическият орган на Европейския парламент, който може да отправя препоръки и предложения във връзка с работата и дневния ред на европарламента. Посещението на министър Павлова в Страсбург продължава със срещи и с политически партии, представени в Европейския парламент – с групата на Прогресивния алианс на социалистите и демократите и на Европейската народна партия.", "date": "2017.12.12", "title": "Павлова представи приоритетите на председателството в Европарламента"}
{"url": "http://www.faktor.bg/bg/articles/novini/balgariya/bdenieto-protest-v-pamet-na-pregazenata-studentka-prerasna-v-blokada", "text": "Над 1000 студенти и колеги на загиналата в Благоевград 19-годишна студентка, блокираха за над час кръстовището където сутринта тя беше прегазена, предаде БГНЕС. Студентите се събраха малко преди 19 часа, първоначално заобиколиха пешеходната пътека, където в 9 часа сутринта натоварен с пясък самосвал отне живота на Фатиме от село Дагоново, студентка в първи курс. Хората, хванати за ръце, блокираха във формата на кръст цялото кръстовище между улиците \"Славянска\" и \"Дойран\". Полицията не се намеси, водачите на автомобили изчакваха, след което обръщаха и търсиха обходни улици. В самото кръстовище останаха блокирани три автомобила, чиито водачи излязоха от колите си, за да подкрепят студентите. Те се заканиха да протестира докато не се постави светофар. За утре в 7.30 часа сутринта се готви голям протест, в който ще участват и граждани, които се организират в социалните мрежи. Студентите, участващи в мълчаливия протест - бдение осеяха пешеходната пътека  с цветя, свещи и снимки на загиналата. Блокадата продължи до 20.10 часа, студентите са бесни на институциите, канят живущите в района да подкрепят протеста им, защото „утре” и те могат да се окажат на мястото на прегазената им колежка.", "date": "2017.12.12", "title": "Бдението - протест в памет на прегазената студентка прерасна в блокада"}
{"url": "http://www.faktor.bg/bg/articles/novini/balgariya/tsveta-karayancheva-vrachi-spetsialniya-priz-izborat-na-balgarite", "text": "Председателят на Народното събрание Цвета Караянчева връчи специалния приз „Изборът на българите” на тържествената церемония, на която бяха обявени Годишните награди в туризма. Наградата спечели музей-крепост „Баба Вида” - Видин и беше получена от кмета на Видин Огнян Ценков, съобщиха от пресцентъра на Народното събрание. Председателят на парламента отбеляза, че с удоволствие връчва приза, спечелен в надпревара с много национални обекти. \"България е прекрасна страна и благодарение на съвместните усилия на правителството, общините, браншовите организации и бизнеса може да предложи хубав конкурентноспособен продукт\", подчерта Цвета Караянчева. Тя изрази подкрепа за инициативата на Министерството на туризма България да се превърне в целогодишна туристическа дестинация. \"През следващите шест месеца България ще председателства Съвета на ЕС и това е уникален шанс да представим страната ни като атрактивна туристическа дестинация\", отбеляза председателят на Народното събрание и изрази увереност, че туристическият бранш ще оползотвори тази възможност. Кметът на Видин Огнян Ценков благодари на всички, които са участвали в гласуването и са дали гласа си за крепостта „Баба Вида”. \"Тя е символ, тя е последната крепост на българската държава\", подчерта той. Министърът на туризма Николина Ангелкова посочи, че годишните награди дават възможност да се откроят най-качествените продукти в туристическия бранш. \"България има дадености за това да бъде целогодишна туристическа дестинация и може да развива всички видове туризъм\", подчерта тя. Министърът на туризма отбеляза, че за първите десет месеца на годината България е била посетена от повече от 8 милиона туристи и това е предпоставка този отрасъл на икономиката да се утвърди като един от водещите й сектори. На обявяването на Годишните награди в туризма присъстваха столичният кмет Йорданка Фандъкова, министърът на младежта и спорта Красен Кралев, председателят на Комисията по икономическата политика и туризъм на Народното събрание Петър Кънев, народни представители, ректорът на СУ „Св. Климент Охридски” Анастас Герджиков и др.", "date": "2017.12.12", "title": "Цвета Караянчева връчи специалния приз „Изборът на българите”"}
{"url": "http://www.faktor.bg/bg/articles/rumen-radev-promenite-v-klimata-stavat-vse-po-dramatichni", "text": "Не можем повече да се преструваме, че промените в климата не са проблем и този проблем не може да бъде решен само с ограничаването и забраната на традиционното производство на енергия, нито само с лимитирането на емисиите на парниковите газове. Това заяви президентът Румен Радев пред журналисти в Париж. По покана на президента на Френската република Еманюел Макрон, генералния секретар на ООН Антониу Гутериш и президента на Световната банка Джим Йон Ким, българският държавен глава представя страната ни на световната среща на върха в Париж \"Една планета\", посветена на климатичните промени. Виждаме какви са последствията от промените в климата – те стават все по драматични, засягат икономиките на всички държави, а много хора губят живота си, подчерта Румен Радев. По думите на президента е необходим процес на дълбока трансформация на начина, по който се създават енергия, стоки и услуги. Затова трябва да спечелим умовете и сърцата на младото поколение. Необходима е нова етика и нова култура в моделите на производство, добави държавният глава. Според Румен Радев в процеса на трансформация трябва да бъдат включени и образователните системи, за да се влагат повече инвестиции в иновативни технологии и проекти. В отговор на въпрос президентът Радев подчерта, че всички хора и институции, ангажирани с климатичните промени са важни и благодари на публично известните личности, които подкрепят и инвестират в тази значима кауза. Последиците от глобалното затопляне са вече реална заплаха за много държави в света, посочи още българският държавен глава, който е разговарял в рамките на форума с премиера на Бангладеш г-жа Шейх Хасина. По думите на президента една държава с население от 165 млн. души и с много ниска надморска височина, която е застрашена от повишаването на нивото на световния океан, създава заплаха от мащабна миграционна криза. По време на форума Румен Радев е обсъдил и присъединяването на България към Шенгенското пространство с холандския министър-председател Марк Рюте. Няма да е толкова лесно, колкото очаквахме. Ще трябва много работа, посочи държавният глава. По-рано днес президентът Румен Радев участва заедно с ръководителите на делегациите, участващи в срещата на върха в Париж, в работна среща с президента на Френската република Еманюел Макрон в Елисейския дворец, информират от прессекретариата на държавния глава.", "date": "2017.12.12", "title": "Румен Радев: Промените в климата стават все по-драматични"}
{"url": "http://www.faktor.bg/bg/articles/makron-na-pat-sme-da-zagubim-bitkata-sreshtu-globalnoto-zatoplyane", "text": "\"На път сме да загубим битката срещу глобалното затопляне и климатичните промени\", предупреди френският президент Еманюел Макрон в речта си при откриването на среща на върха в Париж, посветена на климата, съобщи Франс прес, цитирана от БТА. \"Не се движим достатъчно бързо и в това е драмата. Всички трябва да действаме, защото ще трябва да отговаряме за свършеното. Няма да можем да кажем, че не сме знаели\", каза президентът пред аудитория от представители на 127 държави и международни институции като ООН. \"Време е за действия и то бързи, за да спечелим битката\", заяви Макрон, цитиран от Асошиейтед прес.  Държавният глава призова участващите в срещата световни политически и бизнес лидери и филантропи да представят подробно ангажиментите си и да ги изпълнят. С краткото си слово Макрон откри същинската част на срещата на върха \"Една планета\", посветена на огласяването на нови проекти и финансиране за борбата срещу глобалното затопляне. Френската президентска канцелария обяви около десет международни проекта, които ще налеят няколкостотин милиона долара в усилията за овладяване на климатичните промени. Сред проектите е програма за разработване на електрически превозни средства в осем американски щата, създаване на инвестиционен фонд за подпомагане на пострадалия от урагани район на Карибите и отпускането на средства от фондацията на Бил Гейтс за приспособяване на фермерите към климатичните промени. \"Да подпомагаме базираната на изкопаеми горива енергетика, отговорна в значителна степен за глобалното затопляне, значи да инвестираме в собствената си загуба\", предупреди генералният секретар Антониу Гутериш в изказване на срещата. \"Факт е, че тези видове енергия остават високо субсидирани, което означава, че влагаме средства в своя вреда\", каза той. Щатите Калифорния и Вашингтон се присъединиха към пет страни (Канада, Мексико, Коста Рика, Колумбия и Чили), ангажирали се да превърнат таксите за емисии от въглероден диоксид в своя централна политика в областта на икономиката и околната среда, отбеляза Ройтерс. Около 20 компании, включително Юниливър, Е Де Еф, Ибердрола, се включиха в международен алианс от 26 страни, поели ангажимент да се откажат от въглищата в името на справянето с глобалното затопляне. Съгласно споразумението им богатите държави трябва да престанат да използва въглища до 2030 г., а в останалата част на света това трябва да стане до 2050 г.", "date": "2017.12.12", "title": "Макрон: На път сме да загубим битката срещу глобалното затопляне"}
{"url": "http://www.faktor.bg/bg/articles/revizoro-nyama-koy-da-globi-tsisternite-za-lipsa-na-zastrahovki", "text": "Трябва да се затегнат правилата за движението на цистерните, превозващи горива. Ние за нашите коли плащаме застраховки \"Гражданска отговорност\", а за цистерните не се плаща и няма кой да ги глоби, заяви в студиото на БНТ депутатът от Обединените патриоти и председател на Комисията за наблюдение на приходните агенции и борба със сивата икономика и контрабандата в Народното събрание Емил Димитров-Ревизоро. Ако на ДАИ им тежи да проверяват цистерните, да го прехвърлим на КАТ, предложи депутатът. Комисията установи как горивата влизат в страната, складове и бензиностанциите, където се манипулират уреди, има двойни цистерни. Ние затворихме целия кръг как се е случило в България. Имаше институции, които се опитаха да укрият какво е ставало, но пък други се похвалиха с резултатите - заловени организирани престъпни групи, хакери и т. н., каза той. Той коментира и незаконния реекспорт на лекарства, престъпните схеми за който бяха разкрити пред обществеността преди няколко дни. \"Схемите за износ на лекарства се практикуват от години. Оказва се, че хората, които внасят лекарствата, са същите, които ги изнасят. Щом разберат, че в чужбина дават двойно и тройно по-добра цена, веднага събират всичко от търговската мрежа и го изнасят зад граница. Надяваме се всички политически сили да се обединят около криминализирането на незаконния реекспорт на медикаменти. Не може нуждаещ се човек да отиде в аптеката и там съответното лекарство да липсва - тази практика трябва да бъде прекратена\", заяви Димитров. Хората, когато отидат в аптеката и си намерят лекарството, ще видят, че има ред в тази държава, добави Ревизоро.", "date": "2017.12.12", "title": "Ревизоро: Трябва да се затегнат правилата за движението на цистерните"}
{"url": "http://www.faktor.bg/bg/articles/konctitytsionniyat-cad-dopycna-za-pazglezhdane-deloto-za-octav-ata-na-delyan-dobpev", "text": "Koнcтитyциoнният cъд дoпycнa зa paзглeждaнe делото за ocтaвкaтa нa депутата от ГEPБ Дeлян Дoбpeв. Производството беше образувано по искане на БСП с аргумент, че Народното събрание няма право да вземе решение против волята на народния представител.  С мотив, че Конституционният съд не може да спестява контрола върху действията на парламента заради собственото му виновно поведение, докладчикът по делото Константин Пенчев е успял да убеди повечето съдии да допуснат делото за разглеждане. На особено мнение са останали професор Цанка Цанкова и Гроздан Илиев, които смятат, че няма как Конституционният съд да се произнася за решение, което не е обнародвано, отбелязва БНР.", "date": "2017.12.12", "title": "Koнcтитyциoнният cъд дoпycнa зa paзглeждaнe делото за ocтaвĸaтa нa Дeлян Дoбpeв"}
{"url": "http://www.faktor.bg/bg/articles/obshtestvo/zakon-i-red/ahmed-musa-otnovo-v-sada", "text": "Седмица след като беше пуснат на свобода, обвиненият в проповядване на радикален ислям Ахмед Муса отново застана пред съда. За първи път той се яви пред Апелативния съд в Пловдив, където повторно се гледа мегаделото срещу 13-те имами от Родопите, предава Нова. Процесът беше върнат за ново разглеждане от Върховния касационен съд, а присъдите на всички подсъдими бяха отменени. Единствено Муса получи ефективно наказание - затвор от 2 години. То е за проповядване на антидемократична идеология и за членуване в забранена у нас ислямска организация. Адвокатите по делото поискаха едно от вещите лица, което участва в най-важната експертиза, да бъде отстранено. Техният аргумент е, че той е бивш служител на ДАНС и е участвал в акцията срещу имамите.", "date": "2017.12.12", "title": "Ахмед Муса отново в съда"}
{"url": "http://www.faktor.bg/bg/articles/apple-pridobi-shazam-za-400-mln-dolara", "text": "Гигантът Apple придоби приложението Shazam, което служи за разпознаване на музикални произведения, за 400 млн. долара, съобщава The Verge. \"Вълнуваме се да съобщим, че Shazam и техният талантлив екип се присъединяват към Apple\", казаха от компанията. Цената от 400 млн. е много под обявената стойност на Shazam преди година - 1 млрд. долара. Въпреки това число, през 2016-та година приложението за разпознаване на музика има приходи от \"само\" 54 млн. долара, пише технологичното издание. Shazam отдавна изпитва трудности да открие правилния си бизнес модел, но при работа с Apple двете компании могат да постигнат много. Първото е видното партньорство при Apple Music, като двете приложения работят заедно и добре от много време. Гласовият асистент Siri също е с имплементиран Shazam. Вероятно друго обаче е ценно за Apple - опитът на екипа на Shazam в разширената реалност и в технологиите за разпознаването на лица.", "date": "2017.12.12", "title": "Apple придоби Shazam за 400 млн. долара"}
{"url": "http://www.faktor.bg/bg/articles/v-ndk-se-otkrivat-dve-ot-nay-mashtabnite-sabitiya-svarzani-sas-savremennata-literatura", "text": "Откриват се две от най-значителните и мащабни събития, свързани със съвременната литература и книгоиздаване в България – 45-ия Панаир на книгата и 5-ия Софийски международен литературен фестивал, предаде БГНЕС. Панаирът и фестивалът, организирани от Асоциация „Българска книга”, се провеждат паралелно на общо шест етажа на обновения Национален дворец на културата и ще продължат от 12 до 17 декември. Панаирът на книгата започва през 1967 г., когато София става петият град в Европа, домакин на литературен форум от такъв мащаб. При известни прекъсвания, тази година е неговото 45-о издание, в което участват повече от 200 издателства от страната и чужбина.  Изключително наситената съпътстваща програма, премиери на най-новите книжни заглавия у нас, десетки срещи с български и чуждестранни автори и издатели, литературен фестивал с над 60 гости - всичко това ще превърне Националния дворец на културата в притегателен център за почитателите на книгите в навечерието на Коледните празници. Официален старт на събитието ще бъде даден на 12 декември от 11:00 часа в Централното фоайе на НДК с гостуването на Софийския духов оркестър с диригент Юли Дамянов. Още през първия ден от изложението ни очакват вълнуващи литературни срещи на сцената на културната програма на ет. 4, западно крило. Фокус на петото издание на Софийския международен литературен фестивал пък ще са автори от страните от Вишеградската четворка. В програмата гостуват 12 писатели, като това са от Полша: Кая Малановска, Кшищов Варга, Еугениуш Ткачишин-Дицки; от Словакия: Михал Хворецки, Яна Беньова, Петер Били; от Унгария: Виктор Хорват, Ласло Мартон, Дьорд Драгоман, а от Чехия: Михал Айваз, Ива Прохазкова, Милош Урбан. Над 60 писатели от България домакинстват срещите разговори и заедно със своите колеги от чужбина ще говорят по важни обществени теми. Сред участниците от страната ни са: Ани Илков, Владимир Зарев, Владимир Левчев, Ангел Игов, Захари Карабашлиев, Момчил Николов, Милен Русков, Владимир Полеганов, Елица Георгиева, Петър Крумов, Иван Димитров, Кристин Димитрова, Оля Стоянова и др. Също на 12 декември, но от 18:00 часа на сцената на Фестивала в Мраморното фоайе ще се проведе официалното му откриване със „Среща на поколенията“, в която Ани Илков, Владимир Зарев и Владимир Левчев представят част от дебютантите на 2017 г.: Антон Стайков, Боян Крачолов, Десислава Николова, Марианна Георгиева, с модератор Тодора Радева. /", "date": "2017.12.12", "title": "В НДК се откриват две от най-мащабните събития, свързани със съвременната литература"}
{"url": "http://www.faktor.bg/bg/articles/chetiri-superzvezdi-syadat-v-trenyorskite-stolove-v-noviya-sezon-na-glasat-na-balgariya", "text": "Четири суперзвезди ще седнат в треньорските столове в новия сезон на „Гласът на България“. Владимир Ампов – Графа, Поли Генова, Иван Лечев и Камелия ще влязат за втора година в оспорвана битка за таланти. Звездите на българската музикална сцена продължават надпреварата помежду си, която ще бъде още по-напрегната и жестока в името на крайната цел – да намерят най-добрия глас на България за 2018 г. Уникални гласове и личности бяха избрани на предварителните кастинги. През ноември на тях се явиха над 3000 кандидати от 10 държави. През какви изпитания ще преминат Графа, Поли, Лечев и Камелия с техните екипи в петия сезон на „Гласът на България“, ще виим през пролетта на 2018 г. по bTV.  Ясни са и водещите. Това отново са хитовите изпълнители Павел и Венци Венц.", "date": "2017.12.12", "title": "Четири суперзвезди сядат в треньорските столове в петия сезон на „Гласът на България“"}
{"url": "http://www.faktor.bg/bg/articles/kontuziya-ostavi-berbatov-aut-za-20-dni", "text": "Контузия мъчи футболната легенда Димитър Бербатов. Той я получи по време на мача срещу Гоа и макар да не е много сериозна, футболиста ще трябва да я лекува поне 20 дни.  Българският нападател разкри, че болките от мача срещу Гоа, заради които бе сменен принудително в 4-а минута, са получени от мускулно разтежение. Бербо обаче има намерение  да се върне на терена за двубоя срещу Бенгалуру, който ще се игра на 31 декември. След излизането на българина в събота отборът му допусна тежка загуба от Гоа с 5:2. Така Керала Бластърс  след четири кръга в индийската Супер лига има само три точки.", "date": "2017.12.12", "title": "Контузия остави Бербатов аут за 20 дни"}
{"url": "http://www.faktor.bg/bg/articles/kultura/art-faktor/plovdivchani-aplodiraha-na-zhivo-aktyorite-ot-davka-za-baloncheta", "text": "Екипът на най-новия български филм „Дъвка за балончета“ се срещна с пловдивчани по покана на Георги Стаменов, кмет на район „Централен“. В понеделник в зала 3 на кино „Арена“ в Мол Марково Тепе, Пловдив се състоя специалната прожекция на „Дъвка за балончета“, който води боксофис класациите за най-гледан филм в страната. Повече от 90 човека имаха възможност не само да гледат лентата, но и да се срещнат с екипа на живо: Теодора Духовникова, Иван Юруков, режисьорът Станислав Тодоров – Роги, Андрея Захариев и Аглея Гумнерова (детските образи на Калин и Биляна) се поклониха пред зрителите в пълната кино-зала. Те пътуваха до Пловдив специално за събитието. Сред гостите на Георги Стаменов бяха ректорът на Пловдивски университет „Паисий Хилендарски“ проф. д-р Запрян Козлуджов, председателят на организацията на евреите в гр. Пловдив Светлозар Калев, представители на най-голямата младежка организация в Пловдив JCI, на арменската общност, бизнеса, медии и партньори.  Режисьорът Станислав Тодоров – Роги благодари за инициативността от страна на район „Централен“ и сподели своята положителна изненада от големия интерес и топлото посрещане в града под тепетата. „Бихме се радвали и през 2018 г. да сме домакини на културни изяви, които да популяризират българското кино.“, коментира Георги Стаменов. Проф. д-р Козлуджов не скри, че през последните 20 години не е гледал по-добър български филм. След прожекцията зрители и екип имаха възможност да се снимат и да продължат разговорите си на кратък коктейл. „Пловдивски алманах“ на Димитър Райчев и комплименти от Гайо Шоколад бяха сред подаръците от район „Централен“ за гостите от София. Събитието се състоя благодарение на подкрепата на кино „Арена“, Мол Марково Тепе, и „Кривицки и Сие“.  “Дъвка за балончета” води класацията на Бокс офис през последната седмица за най-гледан филм. Лентата е по кината в страната от 8 декември  и припомня най-доброто от романтичния жанр, останал на заден план в българското кино през последните десетилетия.  Зад сценария на “Дъвка за балончета”, който спечели наградата на “Златна роза” преди броени дни, стоят Теодора Маркова, Георги Иванов, Тео Чепилов и Невена Кертова, създали и сценариите на популярните български сериали – „Под прикритие”, „Стъклен дом”, „Революция Z” и др.  Режисьор е Станислав Тодоров – Роги, който стои зад едни от най-добрите съвременни български комедии като „Столичани в повече” и „Тя и Той”. Зад камерата е Владимир Михайлов – оператор на \"Пансион за кучета\", \"Лора от сутрин до вечер\" и \"Четвъртата власт\".", "date": "2017.12.12", "title": "Пловдивчани аплодираха на живо актьорите от \"Дъвка за балончета\""}
{"url": "http://www.faktor.bg/bg/articles/svetovnata-banka-spira-da-finansira-dobiv-na-gaz-i-petrol-ot-2019-a", "text": "Световната банка ще спре финансирането за проучванията и добива на петрол и газ от 2019 г., обявиха от институцията по време на климатичната среща на високо равнище в Париж. С това си решение институцията цели да даде тласък за преминаването на световната икономика към чиста енергия, съобщава \"Франс прес\". Този ход има за цел да подпомогне страните да изпълнят обещанията си за ограничаване на парниковите газове, които те направиха в подкрепа на Парижкото споразумение за климата, чиято цел е ограничаването на глобалното затопляне, уточняват от Световната банка. В решението се посочва, че: \"При изключителни обстоятелства, ще се помисли относно финансиране на добив на газ в най-бедните страни, където има очевидни ползи от гледна точка на достъпа до енергия за бедните и проектът е в съответствие с ангажиментите на страните по Парижкото споразумение\". Банката също така обяви, че е на път да постигне целта си 28 на сто от отпусканите от нея заеми до 2020 г. да отиват за действия по ограничаване на климатичните промени.", "date": "2017.12.12", "title": "Световната банка спира да финансира добив на газ и петрол"}
{"url": "http://www.faktor.bg/bg/articles/politsiyata-sgashti-ponti-i-dalgiya-organizirali-obira-v-lyulin", "text": "Трима души са арестувани след грабеж в София в понеделник сутрин. По информация на \"24 часа\" задържаните при спецакция на сектор \"Грабежи\" в Главна дирекция \"Национална полиция\" и СДВР са Стоян Дългия и неговите партньори Ники Понти и Краси Мраморския. Тримата обрали офис в столичния кв. \"Люлин\" сутринта, но не знаели, че полицаите ги дебнат. Двама от мъжете били хванати веднага, но Мраморския натиснал газта и блъснал полицаи, които са пострадали. В крайна сметка малко по-късно и той бил задържан.", "date": "2017.12.12", "title": "Полицията сгащи Дългия, Понти и Мраморски, организирали обира в Люлин"}
{"url": "http://www.faktor.bg/bg/articles/varhu-komisiyata-za-konfiskatsiya-na-nezakonno-pridobito-imushtestvo-imalo-bezpretsedenten-natisk", "text": "Върху Комисията за конфискация на незаконно придобито имущество имало безпрецедентен натиск чрез медиите, оплака се нейният председател Пламен Георгиев. В Националния пресклуб на БТА той заяви още, че имало много манипулации по случая с Иво Прокопиев.     \"В редица интервюта проверяваното лице с множествено манипулативни твърдения се опита да наложи натиск. Да се говори и чрез медиите да се разкриват класифицирани данни, аз такова нещо не съм виждал. Да се влияе на решение на един независим орган“, коментира още председателят. Да отвори в. \"Телеграф\" например, за да види, съветват го възмутени от тези думите му. Много граждани са разтревожени, че това действие е опит да се сложи ръка върху последните вестници, останали извън грижите на Делян Пеевски. Това, разбира се, не се коментира. Нито някой се опитва да запорира неговото имущество. \"Наложен е запор върху имущество на Иво Прокопиев, жена му и фирмите му. Това е вследствие на обоснованото предположение, че придобитото имущество е придобито незаконно. Запорът е за 199 милиона лева\", обясни шефът на КОНПИ. \"Нямаше как да изнесем по-рано информация. Щом има гриф за служебно ползване, няма как да съобщим каквото и да е. Едва след налагането на обезпечителните мерки може. Те са за да са изненадващи за лицето, на което се налагат. Явно не бяха изненадващи, има теч на информация, но от кого, ще стане ясно по-късно“, съобщи още председателят на КОНПИ Пламен Георгиев. „Вчера, след като обявихме нашата пресконференция, стана ясно, че ще има и на Иво Прокопиев. Ние няма да влизаме в спорове и полемики. На този етап и ние, и съдът сме на категоричното мнение, че има данни за незаконно придобито имущество“, посочи председателят. \"Обезпечителните мерки не засягат функционирането на засегнатите фирми – изплащане на заплати. Беше изнесена една информация, че ние атакуваме медии. Няма обезпечителни мерки срещу Икономедия. Има мерки в една минимална част в една от фирмите, на които е собственик Прокопиев. Той твърди, че 100% от акциите на Икономедията са запорирани, но според обезпечителната заповед са запорирани 13,5% на един от мажоритарните собственици. Нашите претенции са към сума, с която е увеличен капиталът на едно дружество. Запорирани са сметките на Иво Прокопиев, Галя Прокопиева и няколко дружества, както и 30% от един имот в Созопол също е запориран, затова и делото е в Бургас. Проверката обхваща период от 10 години. Анализирали сме огромен по обем банкова информация – движение по сметките на Прокопиев, членовете на неговото семейство. Не е извършена проверка за времето, в което върви проверката\", оповести председателят. \"По банков път е установено, че има несъответствие в размер на 14 млн. лв. Това решение от комисията е взето с 4 гласа да и 1 глас с особено мнение. Особеното мнение е на г-жа Терзиева. Тя е този член на комисията, който е предложен от президента. Има един член, който е от министър-председателя и 3-ма са по предложение на 3 политически партии (ГЕРБ, БСП и ДПС) Има решение на Върховния съд за оправдателна присъда, но тя е оправдателна, защото Прокопиев няма качество на длъжностно лице. След като няма качества на длъжностно лице, съдът го признава за невинен.  Но няма присъда, която да касае нашите факти\", каза още той..", "date": "2017.12.12", "title": "КОНПИ: Запорът върху имуществото на Иво Прокопиев  е за 199 милиона лева"}
{"url": "http://www.faktor.bg/bg/articles/novini/svyat/snezhni-buri-blokiraha-frantsiya-i-belgiya", "text": "Силен сняг и бури създадоха много проблеми в редица части на Западна Европа. Обилни снеговалежи парализираха големи райони от Северна Франция в първия ден от седмицата. Комбинацията от поледица и снежна покривка блокира десетки автомобили по северното френско крайбрежие, съобщи \"Нова телевизия\". Бурите създадоха проблеми и на много други места. Заради обилните снеговалежи, Белгия отчете нов рекорд на задръстванията от над 1000 км. Брюкселското летище \"Завентем\" пък спря работа за няколко часа. Циклонът \"Ана\", който е и причината за бедствената ситуация, се придвижва на изток. Във вторник се очакват бурни ветрове в Германия, Австрия и Полша. По тази причина и в трите държави е обявен червен код. В Швейцария пък най-високата степен на опасност е заради очакван обилен снеговалеж.", "date": "2017.12.12", "title": "Снежни бури блокираха Франция и Белгия"}
{"url": "http://www.faktor.bg/bg/articles/novini/balgariya/neno-dimov-liftat-e-mnogo-po-ekologichno-reshenie", "text": "\"Шанс винаги има за втори лифт в Банско. Всички министри, които присъстваха на общественото обсъждане заявиха, че това е перспективата. От екологична гледна точка е много по-чисто да имаме електронно придвижване, отколкото с коли. Това е много по-добро екологично решение\", коментира Нено Димов, министър на околната среда и водите като допълни, че процесът е дълъг.  Министърът увери още, че чистота на въздухът е наш национален приоритет и ще бъде сред основните теми по време на европредседателството ни.  По думите му има съгласие за въвеждането на стандарти за битово отопление и се надяват въвеждането да стане от следващия отоплителен сезон, но е труден въпросът за контрола. Идея е да се въведат по-рано еко стандартите за отоплителните тела като целта е 2020 година. \"Имаме две страни с различни мнения. Предполагам, че протестът, които готвят зелените организации, е, защото те категорично не желаят развитието на ски спорта в България за разлика от тези, които ще протестират в Банско. Нормално е да има различни гледни точки, демокрацията е за това, това е един от инструментите, по които човек може да се опитва да прокара това желание\", заяви той. Министърът на околната среда поясни, че това е промяна спрямо закона, който действа в момента и който тече от доста години. \"Концесията е правена по закон от 2001 година. Той е много несъвършен. Това е първата такава концесия . Тя самата също има много сериозни неточности,които водят до конфликта в момента. Важни са изчистванията на тези неточности. Външната граница няма да се разширява. Остава непроменена. Вътрешно, каквото и да се иска да се направи, не може, защото то е просто инвестиционно намерение. Към днешна дата такива няма. Ако има, то трябва да мине през ОВОС, който да реши дали да ги разреши или не\", обясни министърът. Димов поясни, че планът за управление не дава право за строителство, сеч или каквото и да било, а строителство засяга ски съоръжение, и лифтове. \"Ако той бъде приет, дава само възможност да бъдат направено инвестиционни проучвания, които трябва да минат през цялата система за ОВОС, включително обществени обсъждания. Според него колко дървета и дали ще бъде разрешено това е въпрос на концесионното решение. Ние трябва да се грижим за околната среда, а не да я оставим на произвол\", заяви Димов.", "date": "2017.12.12", "title": "Нено Димов: Лифтът е много по-екологично решение"}
{"url": "http://www.faktor.bg/bg/articles/novini/balgariya/v-siderov-shte-se-legitimirame-kato-konservatori-po-vreme-na-predsedatelstvoto", "text": "„Златна прегръдка” между ГЕРБ и националистите няма, а представителите на „Обединени патриоти” във властта са успешни и затова на този етап агресивната политика от миналото трябва да остане на заден план”, заяви пред бТВ лидерът на Атака Волен Сидеров. Той се надява коалицията да издържи пълен мандат. „Премиерът Борисов не би трябвало да дава оставка без консултиране с нас като коалиционни партньори. Ако ние не се свалим, няма кой”.  „Нито една обструкция няма от европейските партньори за участието на Патриотите във властта. Участието на „Обединени патриоти” във властта показва стабилност, легитимира нашите партии и ще ги легитимира още по-добре като представители на консервативната политическа среда по време на председателството”, заяви Сидеров. Той заяви, че „Атака” няма партийни назначения и политическата сила е гласувала доверие на експерти.  Волен Сидеров похвали две от големите инициативи на ГЕРБ – за ревизията на приватизацията и за активизиране във външната политика. Според него повечето българи искат проверки на раздържавяванията. „Знам, че е трудно да се направи този прочит. Смятам, че е необходимо. Какъв ще е резултатът не можем да кажем, ще е много идеалистично да има пълна справедливост”, коментира той. Сидеров коментира, че е странно, че БСП бяга от темата и не иска да подкрепи конституционните промени. „В момента България е уникална като държава, защото е добре приета от различни посоки на света. Бойко Борисов провежда една балансирана и много добре премерена политика”.", "date": "2017.12.12", "title": "В. Сидеров: Ще се легитимираме като консерватори по време на председателството"}
{"url": "http://www.faktor.bg/bg/articles/novini/balgariya/avariyata-koyato-ostavi-chetiri-stolichni-kvartala-bez-parno-e-otstranena", "text": "Аварията, която остави четири столични квартала без парно и топла вода вече е отстранена. Това обяви говорителят на \"Топлофикация София\" Елизабет Павлова пред  Bulgaria ON AIR. \"Около 5 часа започнахме възстановяване на топлоподаването, така че в близките час-два максимум навсякъде ще има напълно нормални параметри на топлоподаване.\", обясни Павлова в сутрешния блок \"България сутрин\". Елизабет Павлова обясни, че спирането на парното и топлата вода е станало заради пробив на главен топлопровод. По аварията са работили два екипа, които са били затруднени от трафика и паркираните автомобили в района, които са били репатрирани. Отделно от това екипите, които са отстранявали проблема, е трябвало да изчакат разрешение да влязат в частен имот, където е бил пробива. Павлова допълни още, че не е положена още изолация на топлопровода и че той ще бъде наблюдаван, защото често се случва да има авария на същото място.", "date": "2017.12.12", "title": "Аварията, която остави четири столични квартала без парно е отстранена"}
{"url": "http://www.faktor.bg/bg/articles/novini/svyat/betina-zhoteva-ruskite-voyski-nyama-da-se-izteglyat-do-kray-ot-siriya", "text": "В сферата на тероризма ще се появяват все повече \"перхидролени терористи\", които са зависими от обещаното насилие и ще правят бомби с материали, които могат да се намерят в аптеки или магазини за козметика. Това коментира експертът по национална сигурност проф. Христо Смоленов в студиото на \"България сутрин\" на Bulgaria ON AIR.. Журналистът и член на СЕМ Бетина Жотева пък подчерта, че последната атака в Ню Йорк със сигурност е в резултат на решението на американския президент да признае Йерусалим за столица на Израел. Тя обясни, че Тръмп е успял с този ход да обедини арабските страни. \"Смятам, че тези атентати, които имат дълбоко личен мотив, ще се увеличат\", поясни още Жотева. Проф. Христо Смоленов подчерта, че европейските страни не са признали Йерусалим за столица на Израел, но тук също имаше много атаки.  \"Това в Европа и САЩ не е въпрос на лична, субективна, гневна реакция\", поясни проф. Смоленов. По думите вече сме започнали да привикваме към терористичните атака, по подобие на привикването ни към наркотрафика. Гостите в сутрешния блок на Bulgaria ON AIR коментираха и изтеглянето на руските войски от Сирия, което президентът Владимир Путин обяви вчера. \"Няма да се изтеглят до край\", смята Бетина Жотева. Проф. Смоленов пък повтори опорната точка на пропагандата на Путин, че в Сирия е налице победа на Русия, Турция и Иран над Ислямска държава. По думите му сега ще започне изтеглянето на терористите от там, от което е застрашена България и Европейския съюз.", "date": "2017.12.12", "title": "Бетина Жотева: Руските войски няма да се изтеглят до край от Сирия"}
{"url": "http://www.faktor.bg/bg/articles/sadat-v-kiev-osvobodi-saakashvili", "text": "Освободиха Михаил Саакашвили от ареста. Съдът в Киев не уважи искането на прокуратурата опозиционерът да бъде поставен под домашен арест за два месеца. Той е обвинен в подпомагане на престъпна организация и незаконно пребиваване на територията на Украйна. 49-годишният Саакашвили, който до скоро беше един от приближените до президента Петро Порошенко, отрече обвиненията и ги нарече политически мотивирани. Бившият грузински президент беше задържан в петък преди да оглави протестно шествие в украинската столица с искане за импийчмънт на украинския държавен глава. На няколко пъти той успя да се измъкне от полицията.", "date": "2017.12.12", "title": "Съдът в Киев освободи Саакашвили"}
{"url": "http://www.faktor.bg/bg/articles/novini/svyat/tramp-izprashta-astronavti-na-lunata-i-na-mars", "text": "Президентът Доналд Тръмп подписа директива, целяща американски астронавти да бъдат изпратени на Луната, а след това и на Марс.  Това е важна стъпка за връщането на американските астронавти на Луната за първи път от 1972 година насам. Този път целта няма да бъде само да бъде забито нашето знаме и да бъдат оставени отпечатъци от нашите стъпки. Ще изградим база за бъдеща мисия към Марс и може би един ден към други по-далечни светове, каза президентът на церемония в Белия дом.  Тръмп обаче не спомена нищо за финансирането на поисканите от него космически полети, отбелязва АФП. Експертите са единодушни, че за полет до Марс, който е на 225 милиона километра от Земята, са необходими огромен бюджет и върхови технически постижения.", "date": "2017.12.12", "title": "Доналд Тръмп подписа да се изпратят астронавти на Луната и Марс"}
{"url": "http://www.faktor.bg/bg/articles/novini/svyat/trus-ot-3-9-po-rihter-v-rumaniya", "text": "Земетресение с магнитуд 3,9 по скалата на Рихтер е регистрирано в сеизмичния район Вранча в Източна Румъния в 00.15 часа тази нощ, съобщава Аджерпрес, позовавайки се на данни на Националния институт по геофизика. Трусът е бил на дълбочина 128 километра и е последван от други два труса съответно в 04.52 часа и в 05.45 часа с магнитуд 2,1 и 2,2 по скалата на Рихтер. Дълбочината на двата труса е била 22 километра и 30 километра, предава БТА.", "date": "2017.12.12", "title": "Трус от 3,9 по Рихтер в Румъния"}
{"url": "http://www.faktor.bg/bg/articles/novini/balgariya/chastni-sadebni-izpalniteli-shte-gonyat-dlazhnitsi-na-kat", "text": "Ще почукат ли частни съдебни изпълнители на вратата ни, ако има неплатени пътни глоби? Оказва се, че това е напълно възможно да се случи в близко бъдеше. Глоби за милиони левове, наложени от Пътната полиция, остават несъбрани с години, предаде Нова тв. Според някои просрочените задължения набъбват до над 60 милиона лева. За да се реши този проблем, в момента се обсъжда най-тежките случаи да бъдат прехвърлени към частни съдебни изпълнители, след като те самите изразиха желание и готовност да събират парите. Защо ли държавата няма такова силно желание и готовност?  „Има тарифа от 2005 г., която не е актуализирана в посока нагоре. Върви само надолу. Последните законодателни изменения в НС също беше в тази посока и драстично се намалиха таксите. Въведени са тавани за най-малките задължения, като законодателят ги е определил до три минимални работни заплати. И там, ако разноските по едно изпълнително производство са 500 лв., има таван за най-малките вземания – 138 лв.”, коментира в студиото на „Здравей, България” председателят на камарата на частните съдебни изпълнители Георги Дичев. Живи да ги оплачеш  Дичев обясни, че механизмите за уведомяване на хората с дългове са различни, включително чрез писма по пощата. „Държавата не заплаща нищо на частните съдебни изпълнители. Всичко ще бъде за сметка на длъжника”, добави председателят на камарата на частните съдебни изпълнители Георги Дичев.", "date": "2017.12.12", "title": "Частни съдебни изпълнители ще гонят длъжници на КАТ"}
{"url": "http://www.faktor.bg/bg/articles/novini/balgariya/taksimetrov-shofyor-e-prostrelyan-v-yambolsko", "text": "Таксиметров шофьор е бил прострелян в ямболското село Дражево. Инцидентът е станал на 11 декември около 20.30 часа, потвърдиха от ОД на МВР-Ямбол.   Той бил повикан на поръчка от двама младежи - на 14 и 18 години. Не е ясно защо по-големият го е прострелял с преправен газов пистолет. Полицията изяснява подробности, процесуално-следствени действия продължават и в момента.   Случаят е под наблюдението на Окръжна прокуратура-Ямбол. След изстрела таксиметровият шофьор успял да се добере до колата, но му прилошало от кръвозагуба.   Обадил се на баща си, който повикал линейка. Простреляният е бил откаран в ямболската областна болница, където му е направено спешно кръвопреливане. В момента шофьорът е стабилен. Станало ясно, че между двамата нападатели е имало скандал, и единият от тях е с порезна рана. Информация за случая ще бъде представена на нарочна пресконференция днес", "date": "2017.12.12", "title": "Таксиметров шофьор е прострелян в Ямболско"}
{"url": "http://www.faktor.bg/bg/articles/smetnata-palata-otkri-275-neverni-imushtestveni-deklaratsii-na-visshi-darzhavni-sluzhiteli", "text": "Сметната палата публикува списък със заключенията за несъответствие от извършените проверки на имуществените декларации, подадени от лицата, заемащи висши държавни и други длъжности през 2017 г. Списъкът съдържа имената на лицата по чл. 2, ал. 1 от Закона за публичност на имуществото на лица, заемащи висши държавни и други длъжности (ЗПИЛЗВДДД), за които проверката по чл. 7 е приключила със заключение за несъответствие. От Сметната палата са установени:  за несъответствия на лица, заемащи висши държавни и други длъжности, подали ежегодни декларации или уведомления през 2017 г.  за несъответствие на лица, подали встъпителни и финални декларации за периода от 01 януари до 10 ноември 2017 г. Проверката на имуществените декларации обхваща освен лицата по чл. 2, ал. 1 от закона . В случаите, когато е съставено заключение за несъответствие, председателят на Сметната палата уведомява изпълнителния директор на Националната агенция за приходите, за предприемане на действия по реда на глава четиринадесета или петнадесета от Данъчно-осигурителния процесуален кодекс, както и председателя на Държавна агенция \"Национална сигурност\". В 7-дневен срок от получаване на резултатите от Националната агенция за приходите, председателят на Сметната палата ги  . ЗПИЛЗВДДД има за цел да осигури публичност и прозрачност на имуществото и доходите на лицата, заемащи висши публични длъжности. Утвърдените през годините система на деклариране и механизъм на проверка, служат като ефективен инструмент за прозрачност, за превенция и за борба с корупцията. Публикуваната информация дава широка възможност на други заитнтересовани лица да провеждат необходимите разследвания. Систематичното публикуване и систематичната проверка на декларациите за имотно състояние, съставляват важен елемент на всяка ефективна система за противодействие на корупцията, осигурявайки прозрачност на имуществото на лицата, заемащи висши публични длъжности.", "date": "2017.12.12", "title": "Сметната палата откри 275 неверни имуществени декларации на висши държавни служители"}
{"url": "http://www.faktor.bg/bg/articles/deset-obshtinski-bolnitsi-sa-zaplasheni-ot-falit", "text": "Поне десет общински болници у нас за застрашени от фалит до края на годината, а от 1 януари 2018 г. с увеличаването на минималната работна заплата голяма част от общинските болници ще спрат да работят, заради недостиг на средства за възнаграждения, съобщава \"Дарик\". Болниците в Петрич, Белоградчик, Омуртаг, Тутракан и Димитровград са сред лечебните заведения, които от 1 януари няма да могат да плащат заплати на медицинския персонал, ако държавата не вземе спешни мерки. Това стана ясно по време на заседание на съвета за тристранно сътрудничество, на което бяха обсъдени мерки за оздравяване на тези лечебни заведения. По данни на Сдружението на общинските болници към октомври общо 31 болници имат неразплатени задължения в размер на 24 млн. лева, като 12 млн. са просрочени, а здравната каса им дължи близо 5 млн. лева за надлимитна дейност. Зам.-министърът на здравеопазването Бойко Пенков увери, че няма да се стигне до затваряне на болници. Той обясни, че до няколко дни трябва да бъде готов анализът, който показва дали дадена общинска болница има нужда от преструктуриране и какво да бъде то.  От Националното сдружение на общините поискаха увеличаване на допълнителния ресурс, който държавата отпуска за финансиране на около 60 болници, разположени в труднодостъпните райони. В петък ще стане ясно, дали правителството ще отпусне исканите 6 млн. лева повече. Създават фонд, който ще спасява болниците пред фалит (ВИДЕО)", "date": "2017.12.12", "title": "Десет общински болници застрашени от фалит"}
{"url": "http://www.faktor.bg/bg/articles/plovdivski-tvortsi-se-obyaviha-protiv-pochetno-zvanie-vracheno-na-manda-stoyanova", "text": "Възпитаници на Академията за музикално, танцово и изобразително изкуство в Пловдив (АМТИИ) излязоха с отворено писмо до ръководството заради удостояването на шефката на бюджетната комисия в Парламента Менда Стоянова с \"Доктор хонорис кауза\" на АМТИИ.  Стоянова бе удостоена с почетното звание вчера на тържествена церемония в града под тепетата. По нейно настояване са отпуснати 1,1 млн. лв. за ремонта на музикалното училище в Пловдив, което е първата българска гимназия, създадена в града на тепетата през 1868 година.  След церемонията Менда Стоянова заяви, че държавата ще отпусне необходимите средства за реконструкцията на Концертна зала, но от Министерството на културата все още не са изготвили нужния проект. Народният представител от Пловдив каза още, че през 2018-та година Пловдив ще получи целево от държавата 8 млн. лв. за ЕСК 2019.  ИЗКУСТВОТО НЕ ТЪРПИ ПОЛИТИЧЕСКИ И ФИНАНСОВ СЛУГИНАЖ!  ДО РЕКТОРА НА АМТИИ  АКАДЕМИЧНИЯ СЪВЕТ НА АМТИИ  О Т В О Р Е Н О   П И С М О  Господин Ректор,  Госпожи и господа членове на Академичния съвет,  От медийни съобщения разбрахме, че сте присъдили почетното академично звание „Доктор хонорис кауза“ на български политик. С недоумение приемаме мотивите, с които присъждате званието - „за съпричастност и заслуги към устойчивото развитие на АМТИИ“.  Съпричастност и заслуги към устойчивото развитие на АМТИИ имат проф. Асен Диамандиев, проф. Владимир Аврамов, проф. Александър Неински; проф. Неделчо Тодоров, проф. Георги Кънев, проф. Иван Спасов, проф. Анастас Славчев, проф. Трифон Силяновски. И всички хабилитирани и нехабилитирани преподаватели, които повече от 50 години развиваха и развиват теоретичния и изпълнителския творчески потенциал на студентите в АМТИИ.  Теодоси Спасов и Кристиян Бояджиев, Митко Щерев и Юри Ступел, Стефка Оникян и Найден Андреев и много други възпитаници на АМТИИ са част от музикалната култура не само на България, но са признати музиканти и зад нейните предели. Те и много други от нас, възпитаниците на АМТИИ имаме „заслуги за устойчивото развитие на АМТИИ“.  Носители на почетното академично звание „Доктор хонорис кауза“ на АМТИИ са акад. Виктор Ванслов и проф. Владимир Аврамов; проф. Димитър Тъпков и Камен Кенов; Красимира Стоянова и проф. Кшиштоф Пендерецки; проф.Лазар Николов и акад.Марин Големинов; Милчо Левиев и член - кореспондент проф. Николай Кауфман; Теодосий Спасов и Юри Буков.  С това ваше решение вие нанесохте не само морални щети на АМТИИ, но и първи си „позволявате“ от всички висши училища по изкуствата в България да „продадете“ академичното звание „Доктор хонорис кауза“ за пари! И с това ще останете в аналите на историята!  С какви очи и каква съвест, всички вие, които гласувахте това решение ще застанете утре пред вашите студенти и ще им обяснявате, че музиката, танцът и изобразителното изкуство са духовното начало на всяка нация, народ и етнос? Как?  Ние, завършилите АМТИИ от различни випуски, се разграничаваме от вашето решение, защото изкуството не търпи политически и финансов слугинаж!", "date": "2017.12.12", "title": "Пловдивски творци се обявиха против почетно звание, връчено на Манда Стоянова"}
{"url": "http://www.faktor.bg/bg/articles/politsiyata-izdirva-prestapnik-ranil-politsay-pri-zadarzhaneto-i-uspyal-da-izbyaga", "text": "Полицията издирва К. П. (42 г.) - с прякор Мраморския, за извършено от него престъпление на територията на столицата.  Той е оказал яростна съпротива при задържането, ранил е единия от полицаите и е успял да избяга. До момента се укрива. Това съобщиха от пресцентъра на МВР. Хората, които имат допълнителна информация за издирвания, могат да сигнализират на тел. 112 или в най-близкото районно управление на МВР. Анонимността им е гарантирана!", "date": "2017.12.12", "title": "Полицията издирва престъпник, ранил полицай при задържането и успял да избяга"}
{"url": "http://www.faktor.bg/bg/articles/mazilka-ot-tavan-se-srudi-do-novorodeno", "text": "Мазилка се откърти от таван и падна на сантиметри от новородено и неговата майка. Инцидентът станал в една от стаите на Родилно отделение на болницата в Смолян, съобщи Дарик. За щастие няма пострадали.  В момента на инцидента в стаята били родилката, бабата на бебето и една от медицинските сестри. Усещайки, че пада нещо от тавана, сестрата се навела над бебето. Шефът на МБАЛ \"Д-р Братан Шукеров\" д-р Марин Даракчиев веднага е свикал комисия, която да огледа обстановката в родилния сектор. \"Много неприятен инцидент. Парче мазилка се е откъртило от тавана в една от болничните стаи и е паднала до детето. Стаята е ремонтирана преди десетина години и в нея е нямало видими белези, че има такива индикации. Мазилката не е била напукана и няма как да се предположи, че ще падне. Назначил съм комисия, която ще обходи целия сектор и ще огледа обстойно всичко и ако се налага вземането на допълнителни мерки, то такива ще има. Дотогава във въпросния сектор няма да се настаняват родилки\", каза Даракчиев.  Точно над въпросния сектор на Родилното отделение тече ремонт заради обособяване на структура за инвазивна кардиология.", "date": "2017.12.12", "title": "Мазилка от таван се срути до бебе в родилното"}
