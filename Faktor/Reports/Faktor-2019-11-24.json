{"url": "https://faktor.bg/bg/articles/evdokiya-maneva-nyama-da-se-nameri-vinovnik-za-krizata-s-vodata-v-pernik", "text": "Водната криза в Перник е в резултат на много лошо управление на всички нива. Това каза в предаването „120 минути” по бТВ Евдокия Манева, бивш министър на околната среда и водите в периода 1997-2001 г. и зам.-министър в три правителство. По думите ѝ институциите са проявили безхаберие – от ресорните министерства до кмета. „Това означава липса на контрол, ниска квалификация на работещите, партийна намеса в кадровата политика и ниска култура на нашето население по отношение на ползване на този ресурс”, коментира Манева. Бившият екоминистър посочи, че всички отговорни са мълчали за проблема с водата. Тя каза още, че сушата не е виновник за ситуацията. Манева заяви, че всеки българин годишно разполага средно с 9 хил. куб. м. вода, което е добър показател, критично е, когато тази цифра е под 5 хил. „В Перник много добре са знаели за какво става дума. Кметът си е мълчал, мълчали са хората от Общинския съвет – не само управляващите, но и опозицията, мълчал е областният управител – тя е тази, която всяка година трябва да подготвя доклад за състоянието на язовира, но прекият виновник са ВиК”, заяви експертът. Според Манева виновник за кризата с водата няма да се намери заради колективната безотговорност. Експертът коментира, че сега ситуацията няма да повтори водния режим в града през 1993 г., когато перничани са ползвали ресурса по график цели две години. „Синоптиците вещаят снежна зима, аз съм сигурна, че в района на Перник има и други водоизточници, просто трябва да се намери решение как да се използват”, допълни тя. По думите ѝ във всяко ВиК-дружество в страната има назначен партиен послушник, който изпълнява решенията на местните партийни величия. Манова заяви, че настоящият областен управител на Перник Ирена Соколова трябва да подаде оставка, отговорност трябва да поемат контролните органи и министерствата. „И двамата министри през септември месец на въпроси в Народното събрание оптимистично отговарят, че там няма проблем. Значи някой ги е излъгал. Трябва да се открие кой е този партиен шеф, който е наредил тази информация да не стигне до хората. Това е глупаво решение, защото никой не забравя такива нелепи неща”, каза Манова.", "date": "2019.11.24", "title": "Евдокия Манева: Кой е този партиен шеф, който е наредил истината за Перник да не се разкрива?"}
{"url": "https://faktor.bg/bg/articles/za-final-na-sedmitsata-dazhd-i-oblatsi", "text": "Днес над по-голямата част от страната ще се задържи предимно облачно, с по-съществени разкъсвания на облачността над Югозападна България. На отделни места в източната половина от страната ще превалява дъжд. В равнините и котловините видимостта ще е намалена, на места с мъгли и ръмежи. Ще духа слаб североизточен, в Югозападна България - югоизточен вятър. Максималните температури в Северна България ще са между 3° и 8°, в Южна - между 8° и 13°, за София - около 10°. Атмосферното налягане е близко до средното за месеца, бавно ще се понижава, съобщи \"Фокус\". По Черноморието ще е предимно облачно и на места главно в часовете преди обяд ще превалява дъжд. Ще духа слаб североизточен вятър. Максималните температури на въздуха ще са между 12° и 14°. Температурата на морската вода е около 16°. Вълнението на морето ще бъде 3-4 бала.  Над планините ще е предимно облачно, с временни разкъсвания на облачността над масивите от Югозападна България. На отделни места ще има слаби превалявания от дъжд, над 1700 метра – от сняг. Ще духа слаб до умерен юг-югозападен вятър. Максимална температура на височина 1200 метра - около 8°, на 2000 метра – около 2°.", "date": "2019.11.24", "title": "За финал на седмицата - дъжд, облаци и малко слънце"}
{"url": "https://faktor.bg/bg/articles/osem-ot-gru-zameseni-v-otravyaneto-na-biznesmena-emiliyan-gebrev", "text": "Осем служители от Главното управления на Генералния щаб на Русия (преди това ГРУ) може да са замесени в отравянето на българския бизнесмен Емилиян Гебрев, на сина му и на директора на неговата компания. Това показват разследванията на The Insider, Bellingcat и \"Шпигел\". Случаят с отравянето е от април 2015 г. Тримата се разболяват, но и тримата са на различни места. В тялото на бизнесмена е намерен агент, който принадлежи на \"Новичок\". Според разследващите, в групата, участваща в отравянето, са били Георги Горшков (Петър Борисов), Сергей Павлов (Сергей Лутенко), Николай Кононихин (Николай Ежов), Иван Лебедев (Иван Терентиев), Алексей Никитин (Алексей Калинин), Данила Степанов ( Данила Капралов) и Владимир Попов (Владимир Мойсеев). Те са били в България по различно време. Един от тях е посетил страната след отравянето - през май 2015 г. Освен това, по това време бизнесменът се е почувствал отново зле. Причините за отравянето на Гебрев все още не са установени.", "date": "2019.11.24", "title": "Осем от ГРУ замесени в отравянето на бизнесмена Емилиян Гебрев?"}
{"url": "https://faktor.bg/bg/articles/namushkaha-mlado-momiche-vav-vlak", "text": "Намушкаха младо момиче в нощния влак от Пловдив за Варна. Инцидентът е станал след спор, потвърдиха за NOVA от МВР. Инцидентът се е разиграл в района на Стара Загора. Пострадалата е настанена в болница в тежко състояние. По нареждане на полицията влакът се е наложило да престои над 2 часа на гарата в Стара Загора.", "date": "2019.11.24", "title": "Тежък инцидент: Намушкаха младо момиче във влак"}
{"url": "https://faktor.bg/bg/articles/20-godishen-e-zadarzhan-za-napadenieto-s-nozh-na-21-godishno-momiche-vav-vlaka", "text": "20-годишен младеж е задържан по подозрение, че е намушкал с нож млада жена във влака Пловдив - Варна в района на Стара Загора. Пострадалата е на 21 години. Престъплението е станало в ранните часове на деня при спор. Близо два часа влакът е престоял край Стара Загора. Очаквайте подробности.", "date": "2019.11.24", "title": "20-годишен е задържан за намушканото младо момиче във влака"}
{"url": "https://faktor.bg/bg/articles/podrobnosti-za-koshmara-v-noshtniya-vlak-do-varna", "text": "Както вече писахме. младо момиче от Варна беше намушкано с нож от 21-годишно момче във влак, пътуващ от Пловдив към морската ни столица. Пострадалата е на 20 години и е с прободни рани в областта на главата, гръдния кош и бедрото. Инцидентът се е случил около 2:00 часа тази нощ. Момичето е било отведено в болница в Стара Загора в критично състояние. Към момента ситуацията е овладяна и жената е без опасност за живота. Според информация на БТВ момчето притеснявало неколкократно момичето. След като тя успяла да го прогони веднъж, последвал втори опит. Нападателят връхлетял в купето и се държал агресивно, което довело до изваждането на нож от страна на жената. Извършителят успява да я обезоръжи и нанася прободни рани. Една от тях е изключително опасна и се намира в областта на гръдния кош, под мишницата. Случайно минаващ пътник започва да гони нападателя. Тъй като влакът се намирал на метри от жп гара Стара Загора, намалил скоростта, а 21-годишният пловдивчанин скочил от него. След него скочил и третият пътник, който успял да го задържи, преди намесата на полицията. Пробите за алкохол и упойващи вещества на нападателя са отрицателни. Не е криминално проявен. В момента той се намира в психиатричната болница в Раднево. Няма информация дали момичето има престъпно минало. Предстои да бъде извършена операция на пострадалата, тъй като има две срязани сухожилия.", "date": "2019.11.24", "title": "Подробности за кошмара в нощния влак до Варна"}
{"url": "https://faktor.bg/bg/articles/predupreditelen-zhalt-kod-za-obilni-valezhi-v-7-oblasti-ot-utre", "text": "Предупредителен жълт код за обилни валежи от дъжд е обявен за утре за седем области в Южна България. Това показва справка на страницата си Националният институт по метеорология и хидрология. В Пловдивска, Пазарджишка, Старозагорска, Хасковска, Кърджалийска, Смолянска и Благоевграска област се очакват общо до 35 литра дъжд на квадратен метър за цялото денонощие.", "date": "2019.11.24", "title": "Предупредителен жълт код за обилни валежи в 7 области утре"}
{"url": "https://faktor.bg/bg/articles/20-dni-sled-kmetskite-izbori-shte-ima-li-vdigane-na-mestnite-danatsi-i-taksi", "text": "20 дни след местните избори новите градски управници усилено обсъждат бюджета. За да излязат сметките обаче, в голям брой общини пресмятат увеличение на местни данъци и такси. Току-що избран, новият кмет на Пловдив, заяви по-ниски данъци за автомобилите. Още тогава обаче стана ясно, че това е трудно за изпълнение.  „Данъкът трябва да бъде редуциран, макар че Менда Стоянова е на друго мнение”, заяви кметът на града Здравко Димитров. „По принцип данъците в Пловдив, сравнени със средното за страната, не са толкова високи”, смята Менда Стоянова, председател на Комисията по бюджет и финанси в НС. 20 дни по-късно, в града под тепетата вече е време и за още уточнения от заместник-кмета по икономическата политика.  „Политиката ще бъде да има справедливо облагане, тоест с цел подобряване на въздуха в града, ние ще завишим данъците на тези превозни средства, които замърсяват повече, за сметка на тези, които са по-екологични”, каза още  зам.-кметът на Пловдив Илия Кирчев. И в Русе първата заявка на новия градоначалник е да не вдига данъците. По думите е заварил и предложение за вдигане на такса смет. „Таксата битови отпадъци засяга всяко домакинство. Трябва да се прави в абсолютно краен случай”, смята Пенчо Милков, кмет на Русе. Това означава или общината да се справи с недостиг от 4 и половина милиона лева, или да опре до крайния случай, както още много общини. „Разбира се, ще има увеличение. Най-вече, защото таксата за депониране на отпадъци е увеличена от 57 на 95 лева. Това е с решение на НС и Директива на ЕС. Така че няма как да не се отрази в такса смет”, категоричен бе Кирчев. По-високата цена за депонирането на боклука ще засегне и Хасковска област. „При 80 % събираемост на таксата смет досега общината е събирала около 7 милиона, а от следващата година разходите, които са необходими, за да се изпълняват всички тези дейности, са 9 милиона и 139 хиляди”, каза Станислав Дечев, кмет на община Хасково. С очакваното увеличение таксата за един апартамент от 60 квадрата в центъра на Хасково, ще стане 150 лева, вместо досегашните 130. Във Велико Търново увеличаване на такса смет няма да има, но ще отпадне отстъпката от 10 %, от която са се ползвали половината от данъкоплатците в старата столица. „За централна градска част, ако такса смет е била 76 лева и 80 стотинки става 84 лева и 70 стотинки. Тоест, с 8 лева се увеличава”, поясни Снежана Данева- Иванова, зам.-кмет на Велико Търново. А в града на икономиите, се готвят за увеличение на ставката върху сградите. „Средно за масовите жилища  е от 5 до 20 лева, в зависимост от местоположението на самия имот, а за селата увеличението е 2, 3 или 5 лева”, каза още Мария Йозова, директор на дирекция „Местни данъци и такси”, Община Габрово. Обяснението на Община Габрово е, че от 2008 година досега местните данъци са вдигани веднъж. Необходима ли е подомна мярка коментираха в студиото на „Събуди се” по Нова телевизия Петър Ганев от Института за пазарна икономика и икономическият анализатор Владимир Сиркаров. „Това беше очаквано заради липсата на ресурс в общините. Вдигането на местния данък става винаги след изборите. Обикновено данъкът върху недвижимите имоти е най-често увеличаваният”, заяви Ганев. „Очаквах по-сериозни увеличения особено след изказването на зам.-министърът на финансите Владислав Горанов, който заяви, че местните данъци у нас са изключително ниски”, поясни Сиркаров. Той коментира и предложението да има по-висок данък за автомобилите, които отделят повече вредни емисии. „Тези мерки няма да доведат до съществени промени в глобалната картина, свързана с борбата срещу мръсния въздух. Не мисля, че от гледна точка на общински бюджет ще има сериозен фискален ефект”, каза още Сиркаров.", "date": "2019.11.24", "title": "20 дни след кметските избори: Ще има ли вдигане на местните данъци и такси?"}
{"url": "https://faktor.bg/bg/articles/sinat-na-represiran-komunist-i-az-byah-s-promit-mozak-kato-vrastnitsite-mi", "text": "Днес от 17 ч. БНТ ще излъчи третия филм от новия сезон на документалната поредица „Отворени досиета”, посветена на жертвите на комунизма. Документалната лента е под заглавието „Стефан Богданов. Признанията на един комунист” за някогашния съветски нелегал преди 9 септември 1944 г. и след това началник на отделение „Б” (контраразузнаването) на Държавна сигурност, оставил разтърсващи мемоари за комунистическите репресии, през които преминава. За него разказва синът му д-р Петър Богданов, избягал в Западна Германия в началото на 70-те години на миналия век. Преди излъчването на документалния филм, чийто режисьор е Димитър Коцев – Шошо, сайтът desebg.com публикува интервю с Петър Богданов на журналиста Христо Христов, който е сценарист на документалната поредица „Отворени досиета”.  Синът на главния герой в този филм - Петър Богданов, е лекар по професия и живее в гр. Кьолн, Германия. Той, заедно с Христо Христов, журналистът в основата на тази поредица, гостуваха в предаването \"Денят започва с Георги Любенов\". по БНТ. Стефан Богданов е активен участник в нелегалното комунистическо движение, обучен в Москва. Като съветски агент и сътрудник на съветското военно разузнаване, в България е арестуван и осъден на 5 години лишаване от свобода. При следващия арест е осъден на доживотен затвор. След 9 септември 1944 оглавява контраразузнаването в ДС. През 1951 е осъден на 15 години затвор като \"трайчокостовист\". След реабилитацията му е директор на Българска фотография, а после - търговско аташе в Швейцария. През 1981 отново е арестуван, разследван и изключен от партията. \"В самата комунистическа партия е имало също огромен процент жертви на режима. Там това е тема табу. С тази поредица ние нарушаваме това табу благодарение на г-н Петър Богданов, син на Стефан Богданов\", заяви Христо Христов. В разказа си своя баща Петър Богданов не успя да сдържи сълзите си. \"Вие един ден на колене ще паднете пред този народ\", им казах. Той нямаше чувството, че цялата партия е виновна. На запис Стефан Богданов.  \"В последните си страници баща ми написа, че целият негов живот е бил напразен заради една идеология. Това е повече от едно разкаяние. Това е отричане на една престъпна идеология\", разказа Петър Богданов. \"И моят мозък беше промит като всички момчета на тази възраст. Мислех си какъв герой е баща ми, но след като започнах да слушам ББС и постъпих в английската гимназия, започнах да чета и да разбирам нещата. Видях, че Ленин е един много прост човек. Казах го и на татко: \"Това е много прост човек\", а той: \"Ти много да не знаеш!\", разказа д-р Богданов. \"Ако не бях с името Богданов, никога нямаше да отида в Германия. ГДР беше най-западната държава за нас. Целта ми беше да емигрирам\", разкри той. Какво не знаем за тоталитаризма? Каква е цената на свободата? Кое прави човека способен да застане сам, с лице срещу една цяла система? Проектът на Българската национална телевизия има нелеката задача да отговори на този въпрос. Целта на документалната поредица „Отворени досиета” е да съхрани паметта за миналото, да потърси истини за него, истини, които правят пътя към бъдещото по-чист. Шест филма разказват болезнената история на шестима политически затворници. Показват отделната съдба, вплетена в механизма на комунистическия режим.", "date": "2019.11.24", "title": "Синът на репресиран комунист: И аз бях с промит мозък като връстниците ми"}
