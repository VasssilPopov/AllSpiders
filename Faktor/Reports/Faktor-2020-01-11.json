{"url": "https://faktor.bg/bg/articles/nikola-gruevski-planiral-i-finansiral-napadenieto-sreshtu-parlamenta-v-skopie", "text": "Македонската прокуратура за борба с организираната престъпност и корупцията повдигна обвинение на Никола Груевски, Трайко Веляновски, Миле Янакиевски, Спиро Ристовски, Владимир Атанасовски и Никола Бошковски. Те са обвинени, че през 2017 г., след неуспешните преговори за сформиране на правителство, са изготвили план с цел заплаха за конституционния ред и сигурността на страната, съобщи сайтът Таткови. Според обвинението, става въпрос за актове на насилие, за да се предотврати предаването на властта на новосформираното парламентарно мнозинство. Обвиняемите са организирали финансирани от тях протести, постоянно са намалявали броя на полицейските служители, ангажирани с охраната на протестите и на парламента, като включили в тях и патриотични движения. Взели са мерки да бъдат премахнати препятствията, за да може тълпата да нахлуе в сградата на парламента. Ангажирали са лица, които да извършат насилствени действия, с цел препятстване на избора на нов председател на парламента. Обвиненият Н.Г.. който сега не е достъпен за органите, като ръководител на политическа партия е призовавал гражданите да участват в протести, организирани от тази политическа партия, с думите: „Хората да не седят у дома по чехли, а да вземат съдбата си в свои ръце“, за да се присъединят масово гражданите към протестите. За целта той е ангажирал партийните структури и материални средства. се твърди в обвинителния акт. Веляновски е трябвало да препятства избора на председател на парламента от редиците на новото парламентарно мнозинство, докато Янакиевски и Ристовски непосредствено и ежедневно са контактували с Градския комитет на Скопие и местните комитети на партията, като са координирали действията на организаторите на протестите. Обвиняемият В.А., по това време директор на Службата за сигурност и контраразузнаване, и Н.Б., служител на Службата за сигурност , са мобилизирали и координирали членове на групата, с които са договаряли детайли, свързани с протестите, организирани първоначално пред Държавната избирателна комисия през декември 2016 г. Това включва изготвянето на коктейли „Молотов”, изработването на детайли под мотото „За единна Македония” и др. Именно Атанасовски и Бошковски са извършвали действия, целящи на всяка цена да се препятства мирното предаване на властта с избор на председател на парламента. Обвиняемият Митко Чаков, тогавашен директор на Службата за обществена сигурност, постоянно е намалявал броя на служителите, осигуряващи протестите, и е издал разпореждане да не се реагира, ако се стигне до инциденти. Обвиняемите са изпращали по телефона указания за масовост на протестите до председателите на общинските комитети, които, на свой ред, са ги предавали на председателите на местните комитети. Издадено е било разпореждане да се извадят дисковете от охранителните камери на парламента, за да се заличат следите от извършеното престъпление. Бошковски с автомобил – собственост на Управлението за сигурност и контраразузнаване, е докарал автоматично оръжие, пистолети и бронежилетки, които е трябвало да бъдат раздадени на протестиращите, които имали опит в боравенето с оръжие.", "date": "2020.01.11", "title": "Никола Груевски планирал и финансирал нападението срещу парламента в Скопие"}
{"url": "https://faktor.bg/bg/articles/novini-balgariya-oblachno-na-mesta-dazhdovno-s-temperaturi-do-13-gradusa", "text": "От запад облачността ще се увеличава и ще бъде по-често значителна. Ще духа слаб до умерен северозападен вятър. Привечер на отделни места в Югозападна България ще превали слаб дъжд, в планинските райони там - сняг. Максималните температури ще са между 8 и 13 градуса, в София - около 9 градуса. Атмосферното налягане е по-високо от средното за месеца и вечерта ще започне да се повишава. Над планините облачността ще е променлива, често - значителна. Ще духа умерен до силен северозападен вятър. Привечер в планините на Югозападна България ще завали слаб сняг. Максималната температура на височина 1200 метра ще е около 7 градуса, на 2000 метра - около 3 Над Черноморието облачността ще е променлива. Ще духа слаб до умерен северозападен вятър. Максималните температури на въздуха ще са 10-11 градуса. Температурата на морската вода е 7-8 градуса. Вълнението на морето ще е 1-2 бала.", "date": "2020.01.11", "title": "Облачно, на места дъждовно, с температури до 13 градуса"}
{"url": "https://faktor.bg/bg/articles/iran-priznava-ukrainskiyat-samolet-e-svalen-v-moment-na-choveshka-greshka", "text": "Катастрофата с украинския самолет в Техеран е причинена от човешка грешка и \"американския авантюризъм\", заяви иранският външен министър в туит днес, предаде Ройтерс.  \"Тъжен ден. Предварителни заключения от вътрешното разследване на въоръжените сили: Човешка грешка в момент на криза, причинена от американския авантюризъм доведе до катастрофа\", написа Мохамад Джавад Зариф, като изрази \"дълбоко съжаление, извинения и съболезнования към иранския народ, семействата на всички жертви и другите засегнати нации\", предава БТА. В изявление по държавната телевизия тази сутрин иранското министерство на отбраната уточни, че самолетът е летял близо до чувствителен военен обект, принадлежащ на Революционните гвардейци, и е бил свален неумишлено поради човешка грешка. Виновниците ще бъдат предадени на съдебния орган на министерството на отбраната и ще им бъде потърсена отговорност. Междувременно и, властите в Отава намалиха броя на канадските жертви от катастрофата с украинския Боинг-737 близо до Техеран, предаде Франс прес. \"На базата на най-новите получени сведения установихме, че канадските жертви са 63, а не 57\", заяви на пресконференция снощи министърът на външните работи Франсоа-Филип Шампан. Разликата се дължи на новите данни, получени от проучването на пътните документи на загиналите, обясни той. Министърът съобщи също, че Иран е издал само две визи за канадските представители, които трябва да се включат в разследването на място. Става дума за 10 консулски служители от Постоянния екип за бързо реагиране на външното министерство и двама разследващи от Бюрото за сигурност на транспорта, които понастоящем се намират в Анкара и очакват да получат визи.", "date": "2020.01.11", "title": "Иран признава: Украинският самолет е свален в момент на човешка грешка"}
{"url": "https://faktor.bg/bg/articles/novini-svyat-pochinal-e-sultanat-na-oman", "text": "Султанът на Оман Кабус бен Саид почина късно снощи, съобщиха рано тази сутрин държавните медии, предаде Ройтерс. Подкрепяният от Запада 79-годишен султан Кабус, управляваше арабската държава от Залива, откакто завзе властта с безкръвен преврат през 1970 г. с помощта на бившата колониална сила Великобритания, предава БТА. Кабус няма деца и не е посочил публично наследник. Декрет от 1996 г. гласи, че управляващата фамилия ще избере наследник до три дни след овакантяването на трона. Ако те не успеят да се споразумеят, съвет от военни и представители на силите за сигурност, шефовете на висши съдилища и на двете камари на парламента ще издигнат на власт лицето, чието име е било написано тайно от султана в запечатано писмо.  Висшият военен съвет на Оман официално призова съвета на управляващата фамилия да се събере, за да избере нов управник на страната след смъртта на султан Кабус бин Саид. В страната е обявен тридневен траур, а националните флагове ще бъдат спуснати през следващите 40 дни, предаде Ройтерс. В официалното съобщение не бе посочена причина за смъртта, но 79-годишният Кабус боледоуваше от рак от години и през декември беше в клиника в Белгия за лечение. Смъртта му остави Оман - ключов съюзник на Запада, без ясен наследник. Покойният султан, който никога не посочи публично официален наследник, тайно е записал избора си в запечатано писмо, което трябва да бъде отворено, ако управляващата фамилия не постигне споразумение в предвидения тридневен срок. Наблюдатели смятат, че тримата му братовчеди - Асад, Шихаб и Хайшам бин Тарик ал Саид, имат най-големи шансове. Наблюдатели се опасяват от разногласия в семейството, възраждане на племенни вражди и политическа нестабилност. Новият лидер трябва да бъде избран в момент, когато \"млади ястреби\" са взели властта в съседните Саудитска Арабия и Обединени арабски емирства. Непосредствената заплаха според наблюдателите е, че регионални играчи може да се опитат да повлияят върху наследяването или върху новия владетел. Султан Кабус - абсолютният монарх, който модернизира Оман, водеше независима външна политика, отбелязва ДПА. Оман отдавна за Близкия изток е това, което е Швейцария за глобалната дипломация, балансирайки между два могъщи съседа, вкопчени в регионален конфликт - Саудитска Арабия на запад и Иран на север. Оман не взе страна в спора в Залива, при който Рияд и съюзниците му наложиха бойкот на Катар през 2017 г. и не се включи във военната коалиция начело със Саудитска Арабия, която се намеси в Йемен. Оман поддържа приятелски връзки и с Вашингтон, и с Техеран, и посредничеше за тайните преговори пред 2013 г., които две години по-късно доведоха до историческата ядрена сделка. Той поддържаше връзки и с Техеран, и с Багдад по време на войната от 1980 до 1988 г., както и с Иран и със САЩ след дипломатическия им разрив през 1979 г. Израелският премиер Бенямин Нетаняху направи през октомври 2018 г. безпрецедентна визита в Оман - макар че и други страни от Залива са правили жестове за сближаване с Израел, нито един от техните лидери не се е срещал открито с Нетаняху.", "date": "2020.01.11", "title": "Починал е султанът на Оман, не остави наследник"}
{"url": "https://faktor.bg/bg/articles/novini-svyat-es-i-nato-edinni-regionat-ne-mozhe-da-si-pozvoli-oshte-edna-voyna", "text": "Министрите на външните работи от ЕС на срещата си вчера в Брюксел се въдържаха от непосредствен отговор на решението на Иран да активизира обогатяването на уран, като вместо това повториха призива си към Техеран да спазва лимитите от ядреното споразумение от 2015 г., предаде Ройтерс. Опасявайки се от открит конфликт между Иран и САЩ, външните министри от ЕС, заедно с генералния секретар на НАТО Йенс Столтенберг, се събраха вчера на необичайно извънредно заседание, за да призоват за спокойствие. Но за разлика от САЩ, които вчера наложиха нови икономически санкции на Иран, европейците дадоха на Техеран още време, за да избегнат ядрено разпространение на своя праг, вместо да започнат процес, който може да доведе до връщане на международните санкции на ООН, предава БТА. Регионът не може да си позволи още една война, призоваваме за деескалация и максимална сдържаност, заяви външнополитическият представител на ЕС Жозеп Борел пред репортери след срещата. Борел добави, че 28-те министри са се договорили да активизират своята дипломация за разреждане на напрежението. Той не разкри подробности и само потвърди ангажимента за запазване на споразумението и засилване на подкрепата за Ирак. Призоваваме Иран да се върне към пълно спазване и разчитаме на МААЕ( Международната агенция за атомната енергия) да продължи мониторинга и верификацията на дейностите на Иран, каза Борел. По думите на дипломати, по принцип Берлин, Лонодн и Париж са постигнали споразумение да стартират процеса за уреждане на спорове съгласно условията на сделката от 2015 г., който може да доведе до възобновени санкции срещу Иран, но са се поколебали относно избора на момента, опасявайки се, че Техеран може да реагира зле. \"Планирахме да постъпим така, но сега това би се възприело като ескалираща мярка. Тепърва предстои да вземем решение, но вероятно това ще се случи скоро\", заяви европейски дипломат пред Ройтерс. Срещата, която по думите на дипломатите е показала единството на ЕС в подкрепа за сделката с Иран, въпреки призива на президента на САЩ Доналд Тръмп към Европа да се оттегли от нея, контрастираше с публичните изявления на министрите, отбелязва агенцията. Френският външен министър Жан-Ив Льо Дриан предупреди преди срещата вчера, че Иран може да се сдобие с ядрено оръжие до една-две години, ако скъса напълно със споразумението. А германският външен министър Хайко Маас заяви пред репортери: \"Ние искаме това споразумение да има бъдеще, но то има бъдеще само ако се спазва и именно това очакваме от Иран\". Европейците искат да убедят Тръмп, че са твърдо убедени съюзници, които няма да бъдат подведени от Техеран, а също така се страхуват, че оглавената от САЩ коалиция, воюваща с \"Ислямска държава\" в Ирак, може да бъде отслабена, накърнявайки съществен стратегически интерес на ЕС. \"Трябва да се разбере, че борбата с Даеш (\"Ислямска държава\") не е приключила. Постигнахме съществен напредък, но Даеш може да се върне\", предупреди Столтенберг. Борел съобщи също, че присъствието на бойци, пристигащи от Сирия и Судан, е засечено напоследък в Либия и подчерта, че конфликтът може да доведе до нова вълна от бежанци в Европа.", "date": "2020.01.11", "title": "ЕС и НАТО единни: Близкият изток не може да си позволи още една война"}
{"url": "https://faktor.bg/bg/articles/novini-balgariya-kolyo-kolev-sled-neno-dimov-borisov-shte-izhvarlya-oshte-balastra-za-da-se-zadarzhi-na-vlast", "text": "Оставката на Нено Димов е само началото. До края на мандата Борисов ще прибягва и до изхвърлянето на баластрата, за да се задържи на власт. „Ритуално жертвоприношение“ бих нарекъл оставката на Нено Димов. Това образно коментира ескалиращото напрежение около водната криза в Перник социологът Кольо Колев в ефира на Нова ТВ.  По думите му водната криза е резултат на това, че в продължение на доста години има една негативна селекция на хората в администрацията. Затова имаме една много зле функционираща администрация -  на глупостта, некадърността и корупцията. Прокуратурата се занимава с престъпление, като безстопанствеността. Но тази безстопанственост не се отнася само до министъра, а защото нямаме специалисти, които не знаят какъв е проблемът и как да се решава. До голяма степен чрез прокуратурата се търси политическа отговорност. Борисов си направи сериозни изводи – че този, който може да го събори от власт е общественото недоволство, а не БСП или Демократична България. Затова той разбра, че трябва да намалява общественото недоволство, да свали напрежението сред гражданите, посочи Колев. Той смята, че тази водна криза не може да предизвика политическа криза. Но разрастването на общественото недоволство, което може да избухне, реално може да предизвика политическа криза.  Когато се трупа криза върху криза – за водата, за боклука и пр., то тогава вън от желанието на политическите партии, може да бъде съборено всяко правителство, дори да е било успешно.", "date": "2020.01.11", "title": "Кольо Колев: След Нено Димов Борисов ще изхвърля още баластра, за да се задържи на власт"}
{"url": "https://faktor.bg/bg/articles/rosen-plevneliev-1-8", "text": "Ние се намираме в един етап на студен мир. Не очаквам Тръмп да гради новия  ред с Путин и Ердоган, но той руши един стар ред. Ние сме в един преходен период, в който е важно не да се бомбардираме с ракети, а да градим един ред на мир и толерантност. Това коментира в студиото на БНТ бившият президент Росен Плевнелиев. Аз съм един от критиците на президента Тръмп. Бях един от тези, които изпратиха критично писмо до американския президент. Тръмп действа импулсивно, непрогнозируемо, което създава ситуации, в които НАТО и съюзниците не знаят какво планират САЩ, а това създава огромен проблем. И един от тях е в Близкия изток. Тръмп каза – ние се изтегляме от Сирия, а това значи че те предадоха кюртските милиции, които спечелиха битката срещу Ислямска държава. Друг пример е Северна Корея – от най-голям враг, тя се превърна в голям приятел на САЩ. Затова стратегически важно е да имаме силен ЕС, за да бъде стожер на разбирателството и стабилността. Затова имаме нужда от силен ЕС, след като САЩ решава да бомбардира един генерал, без съд и присъда. Така ли ще разчистваме неразбирателствата между нас...? Следях от близо и бях информиран за най-малката подробност, свързана с атентата в Сарафово. Гордеех се тогава колко ефективно работят българските специални служби, дори прокуратурата, която критикуваме твърде много.  Те изровиха всичко по света и ние стигнахме не само до хората, които са извършили атентата, но и зо техните вдъхновители. Името на ген. Солеймани не е присъствало сред тези имена. Не оправдавам действията на този генерал, но трябва да се съобразяваме със суверенитета на една страна.  По думите на Плевнелиев с изграждането на „Балкански поток“ България направи сериозна реформа в газовия сектор, като с това се премахва един монополист, каквато е Русия, която ни поставяше газови посредници, заради което имахме едни от най-високите цени на газа. Днес случването на „Балкански поток“ е едно надграждане на нашата енергийна инфраструктура, аргументира позицията си бившият държавен глава. Винаги съм бил против този проект, ако не се прави на пазарен принцип и без държавни пари. Амбициите на България днес обаче са да се насочи към зелената енергия. Затова смята, че трябва да сме честни към миньорите, защото тяхната професия няма бъдеще. Защото те копаят най-мръсните въглища, които страшно замърсяват въздуха, който дишат нашите деца. А това означава да заложим на чисти енергии и затова смятам, че с въглищата веднъж за винаги трябва да бъде приключено. В този смисъл, че проектът „Белене\" е по-доброто пред българските ТЕЦ-овете, но само ако се реализира на пазарен принцип и без държавата да дава пари.", "date": "2020.01.11", "title": "Росен Плевнелиев: Ген. Солеймани не е бил сред вдъхновителите на атентата в Сарафово"}
{"url": "https://faktor.bg/bg/articles/oblastniyat-upravitel-na-pernik-tseliyat-darzhaven-aparat-tarsi-reshenie-na-vodnata-kriza", "text": "Целият държавен апарат е мобилизиран за решаване на проблема с водата в Перник. Това каза в ефира на „Фокус“ Емил Костадинов, областен управител на гр. Перник. Той допълни, че не се пестят нито усилия, нито средства. Ще бъде изграден магистрален водопровод, работи се и за пречиствателната станция, а също така предстои да бъдат подновени водопроводната и канализационната система, допълни областният управител. „В Перник са командировани от други ВиК дружества, които подпомагат работните дейности, тъй като имаме много аварии. Искам специално да благодаря на всичките екипи, които идват от страната, за да помогнат в този тежък момент за Перник“, допълни той Емил Костадинов уточни, че колкото и неприятна да е истината – конкретен срок за излизане от водната криза в Перник не може да бъде определен. Предприетите драстични мерки са взети от Правителството и това ще стане във възможно най-кратки срокове. Всяка една от дейностите, които текат, изисква време за реализиране и време, за да дадат резултати, допълни областният управител. Според него, няма решение, което да извади Перник веднага от кризата, в противен случай щеше да е приложено вече.", "date": "2020.01.11", "title": "Областният управител на Перник: Целият държавен апарат търси решение на водната криза"}
{"url": "https://faktor.bg/bg/articles/gledat-myarkata-neno-dimov-dnes", "text": "Очаква се Специализираната прокуратура да поиска постоянна мярка задържане под стража за екоминистъра в оставка Нено Димов.  Решението на съда няма да бъде окончателно, съобщава БНТ. Нено Димов беше обвинен в умишлена безстопанственост. Според прокуратурата екоминистърът не е изпълнил задълженията си по закон да забрани подаването на вода за промишлени нужди от яз. \"Студена\", въпреки че получаваните справки всеки месец, че притокът на вода е значително по-малък от разхода. Димов подаде оставка от ареста. Предстои Народното събрание да я гласува. Следващата седмица на заседание на Коалиционния съвет трябва да се реши кой да стане новият министър на околната среда и водите.", "date": "2020.01.11", "title": "Гледат мярката на Нено Димов днес"}
{"url": "https://faktor.bg/bg/articles/otkriha-martvo-18-godishno-momiche-v-galiche", "text": "18-годишно момиче е убито в Галиче. То е намерено с прерязано гърло в двора на къщата, в която живее. Тялото е намерено тази сутрин. Бащата на момичето работи в чужбина, а майката е напуснала семейството, твърдят източници на Нова ТВ. Момичето е ученичка във врачанско училище. Очаква се на място да пристигнат криминалисти от столицата.", "date": "2020.01.11", "title": "Галиче настръхна: Откриха с прерязано гърло 18-годишно момиче"}
{"url": "https://faktor.bg/bg/articles/spetsprokuraturata-iska-postoyanen-arest-za-neno-dimov", "text": "Специализираната прокуратура внесе в Специализирания наказателен съд искане за налагане на мярка за неотклонение „Задържане под стража“ на Нено Димов, съобщиха от спецпрокуратурата. Нено Димов е в ареста за 72 часа, след като беше обвинен в умишлена безстопанственост заради водната криза в Перник. Министър Нено Димов подаде оставка от поста в МОСВ от ареста, а премиерът Борисов я прие. Той е обвинен в качеството си на министър на околната среда и водите за умишлена безстопанственост, довела до водната криза в Перник. Според прокуратурата Нено Димов не е изпълнил задълженията си да прекрати подаването на вода за промишлени нужди, въпреки че 23 месеца поред е бил информиран, че притокът в язовир “Студена” е значително по-малък от разхода на вода. Според наблюдаващия прокурор Ангел Кънев, ако бъде на свобода Нено Димов може да повлияе на свидетели, както и на събирането на доказателства или да извърши друго престъпление. Предсои оставката му да бъде гласувана и от Народното събрание в първите дни след зимната ваканция на депутатите. Димов е поредният министър, който изпада от кабинета “Борисов 3”. Той беше в управлението от квотата на Обединени патриоти, предложен от ВМРО на вицепремиера Красимир Каракачанов.", "date": "2020.01.11", "title": "Постоянен арест за Нено Димов поиска прокуратурата"}
{"url": "https://faktor.bg/bg/articles/martin-dimitrov-davame-3-mlrd-lv-za-da-se-vklyuchim-v-energien-proekt-koyto-shte-e-obekt-i-na-amerikanski-i-na-evropeyski-sanktsii", "text": "„Българското правителство допусна стратегическа грешка при построяването на „Балкански поток“ по две много важни причини. Това ще бъде първият проект, който ще бъде обект и на европейски, и на американски санкции. Т.е., преди да се подпише договор за 3 млрд. лв., трябваше първо да се говори с Европейската комисия. Предвид отношението на американците към подобни проекти, трябваше всичко да бъде договорено предварително. Огромна грешка е допусната от министерството на енергетиката“. Това заяви пред  Faktor.bg експертът  Мартин Димитров,  по повод критиките на САЩ към проекта Турски поток. Припомняме, че помощник държавният секретар на щатите Дейвид Хейл дори не споменава за Балкански поток, а за втора линия на Турски.  „България през цялото време нямаше нужда от „Руско-турски поток“, защото преносът на газ през Украйна се запази за следващите 5 години, а ще продължи и след това поради една много проста икономическа причина. Колкото и някои хора да си играят на политика за големите проекти, накрая надделява икономиката. Играта на политика е краткосрочна, докато икономическата логика обикновено надделява в дългосрочен план. Най-евтиният транспорт на газ от Русия към Балканите е през Украйна, защото когато се извършва под водата, има много по-голяма компресия, което от своя страна много оскъпява общия пренос. Това, което прави Русия със Северен поток – 2 и с Турски поток е да си създава механизми за натиск при преговорите си с Украйна. Аз разбирам защо всичко това го прави Москва, тъй като има политическа логика, но не разбирам защо българското правителство дава 3 млрд. лв. за нещо, което не ни трябва“, каза още Мартин Димитров. По думите му нито Южен, нито Турски поток са били изгодни за България.  „Ние сме единствената страна, която зависи само от руски газ. Тогава как да очакваме по-ниски цени на горивото, като нямаш сериозни алтернативи? 1/3 от българските граждани имат проблеми да си плащат сметките за отопление при положение, че цената на газа, която плащаме е с 30-40% по-висока от пазарната цена на борсите в Европа. Проблемът ни е че нямаме конкуренция. Поради тази причина няма никакво значение дали ще се казва Южен или Турски поток, защото пак ще тече руски газ и няма да ни реши проблема. Ние трябваше много по-рано да изградим гръцката връзка. Надявам се тази година това се случи и дано да не се намери пак някой, който да пречи\", коментира Мартин Димитров.", "date": "2020.01.11", "title": "Мартин Димитров: Правим голяма грешка - даваме 3 млрд. лв. за енергиен проект, който ще е обект и на американски, и на европейски санкции"}
