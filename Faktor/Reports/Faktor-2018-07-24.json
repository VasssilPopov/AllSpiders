{"url": "https://www.faktor.bg/bg/articles/novini/balgariya/porozhanov-za-170-stopani-sa-obraboteni-dokumentite-za-podpomagane-chrez-de-minimis", "text": "За 170 стопани са обработени документите за подпомагане чрез de minimis. В четвъртък е започнал приемът на документи. Става дума за онези стопани, които имат възбрана за реализация на млякото в седем общини, определени в Заповедта на ЕК като наблюдавани или това е условната 10-километрова зона. Това заяви на брифинг в Добрич министърът на земеделието, храните и горите Румен Порожанов, предава \"Фокус\".  Порожанов взе участие в заседание на областния координационен щаб в Добрич във връзка с предприемане на мерки за недопускане и ограничаване на заболяването африканска чума по свинете. Помощта по de minimis е 40+15 лв. по две програми за de minimis. Ще се компенсират разходи или пропуснати ползи на 1 брой овца или коза. След обработка на документите плащането на помощите се реализира до 5 дни.", "date": "2018.07.24", "title": "Порожанов: За 170 стопани са обработени документите за подпомагане чрез de minimis"}
{"url": "https://www.faktor.bg/bg/articles/ukrainska-aktivistka-na-femen-se-e-samoubila-v-parizh", "text": "Една от основателките на протестното движение \"Фемен\" Оксана Шачко се е самоубила в Париж, съобщи руската агенция РИА Новости. 31-годишната украинка е открита мъртва в понеделник в апартамента си във френската столица, където живееше от години. Тялото й е откарано за аутопсия.  По информация на украинското издание на \"Комсомолская правда\", Оксана е оставила бележка на английски език, на която било написано \"Вие всички сте фалшиви\".  Една от приятелките на Шачко съобщи, че през последните две години тя е направила други два неуспешни опита за самоубийство. Оксана Шачко е родена на 31 януари 1987 г. в украинския град Хмелницки. През април 2008 г. заедно с Анна Хуцол и Александра Шевченко основават феминисткото активистко движение \"Фемен\". Основната му цел е да разобличава сексизма и дискриминациите срещу жените. Активистките от \"Фемен\" се появяват внезапно с голи гърди и с покрити с надписи тела, за да привличат вниманието. Акциите им са по целия свят. Групата критикува освен това хомофобията, заговорничеството между държавата и Църквата, авторитарните режими и изборните измами.", "date": "2018.07.24", "title": "Украинска активистка на \"Фемен\" се самоуби в Париж"}
{"url": "https://www.faktor.bg/bg/articles/tereza-mey-se-zakani-ot-tuk-natatak-lichno-az-shte-vodya-pregovorite-s-evropeyskiya-sayuz", "text": "Министър-председателят на Великобритания Тереза Мей обяви преди по-малко от час сензационна новина. Тя заяви, че от тук нататък лично тя ще води преговорите за Брекзит с Европейския съюз. Това предадоха световните агенции. „Аз ще водя преговорите с Европейския съюз, заедно с министъра по въпросите за Брекзит Доминик Рааб, който ще ме замества“, заяви Мей в изявление пред британския парламент.   Крайната дата за излизане на Великобритания от ЕС е 29 март 2019 година, а в последните дни се заговори че Островът може да напусна Евросъюза без споразумение. До странната ситуация се стигна, след като в кабинета на Мей заваляха куп оставки заради несъгласието на редица ключови политици и министри с виждането й за Брекзит. Последната – девета, оставка Мей получи на 16 юни, когато парламентариста консерватор от Корнуол (Югозападна Англия) Скот Ман, който се присъедини към евроскептичните бунтари, се оттегли от поста на парламентарен личен секретар в министерството на финансите. Вълната от оставки започна с оставката на вече бившия министър за Брекзита Дейвид Дейвис, малко след това обяви оттеглянето си и външният министър Борис Джонсън.", "date": "2018.07.24", "title": "Тереза Мей се закани: От тук нататък лично аз ще водя преговорите с Европейския съюз"}
{"url": "https://www.faktor.bg/bg/articles/ninova-bsp-ne-e-verbuvala-simeon-karakolev-ot-ovtsevadnata-asotsiatsiya", "text": "Нинова коментира за пръв път клипа с Тодор Атанасов, един от протестиращите, в който се чува как той говори с нея по телефона, а тя му дава указания да останат на място. „Нямам нищо по-нормално от следното изречение, което и сега мога да кажа: Уважаеми българи, накъдето и да пътувате, на море, на работа, да подкрепяте протести, ако полицията ви спре, спирайте. На това, някои му викат държавен преврат. Къде тук тези болни фантазии се развихриха до държавен преврат. И сега ще кажа: „Ако ви спират полицаите, спирайте. Това е съдържанието на клипа и аз го повтарям днес на живо“, каза лидерът на БСП, цитирана от \"Флагаман\".  Тя отрича да има нещо общо със Симеон Караколев от Националната овцевъдна и козевъдна асоциация и че той е вербуван от БСП и нарече това конспирации. Лидерът на БСП добави, че ще сезира главния прокурор за извършени престъпления и закононарушения в Шарково, както и ще потърси Страсбург за нарушение на правата на човека. Тя е категорична, че ако ГЕРБ има такива доказателства и към нея, трябва да се обърнат към прокуратурата, или към ДАНС и отдавна да я разследват.", "date": "2018.07.24", "title": "Нинова се оправдава: БСП не е вербувала Симеон Караколев от овцевъдната асоциация"}
{"url": "https://www.faktor.bg/bg/articles/novini/svyat/tramp-mitata-sa-strahotni-nie-sme-prasentseto-kasichka", "text": "Президентът на САЩ Доналд Тръмп отново се \"развихри\" в \"Туитър\", като похвали търговските ограничения, наложени от неговата администрация. Той настоя, че митата ще останат в сила срещу всички страни, които не успеят да договорят търговско споразумение с Вашингтон. \"Митата са най-страхотните! Или страна, която се отнася нечестно към САЩ по отношение на търговията, договаря честно споразумение, или бива ударена с мита. Толкова е просто - и всички преговарят! Помнете, ние сме \"прасенцето-касичка\", които сме ограбвани. Всичко ще бъде страхотно!\", настоя Тръмп.    По-рано американският президент заяви, че САЩ най-сетне са готови да провеждат преговори със страни, които са се отнасяли с тях \"несправедливо\" в продължение на години.   Администрацията на Тръмп въведе мита върху вноса на стомана и алуминий, като той конкретно удари китайски продукти с допълнителни мита. Тръмп също така заплаши да наложи мита в размер на 20-25 процента върху вноса на автомобили.", "date": "2018.07.24", "title": "Тръмп: Митата са страхотни, ние сме \"прасенцето-касичка\""}
{"url": "https://www.faktor.bg/bg/articles/zashto-v-rusiya-plashat-neudobnite-s-1937-ma-godina", "text": "На финала на Световното първенство по футбол в Русия активисти на \"Пуси Райът\" се втурват в знак на протест на терена. Малко по-късно по време на разпит в полицейско управление служител на правоохранителните органи раздразнено им казва: \"Колко жалко, че не е 1937-ма\". Гласът му се чува във видеоклип, публикуван в Ютюб. Самият служител не е в кадър. 1937-ма година се е превърнала в символ на масовите репресии. По-точно е обаче да се говори за Големия терор. Така британският историк Робърт Конкуест озаглавява и излязлата си през 1968 година книга за този ужасен период. Всъщност историците не ограничават Големия терор само до 1937 година - масовите разстрели и арести продължават до края на 1938-ма година. Едва след това вълната на терора започва да затихва. Същевременно репресиите от 1937-1938 не са били нищо ново. Защото веднага след идването си на власт болшевиките залагат на терора. Да споменем само колективизацията, разкулачването, гладомора. Големият терор обаче се различава с нещо от предишните репресии - най-вече със своята масовост. От юли 1937, когато строго секретна заповед на НКВД, одобрена от Политбюро, определя, така да се каже, официалните рамки на репресиите срещу \"антисъветските елементи\", до декември 1938-ма са арестувани между 1,3 и 1,7 милиона души, над 680 000 са разстреляни. Има и още 115 000 жертви - някои се самоубиват, а други умират от мъченията, на които са били подложени. Освен с масовост и жестокост, Големият терор се отличава и с универсалност. Докато преди репресиите са насочени главно срещу определени социални групи и слоеве - например срещу \"белогвардейци\", \"попове\", \"буржоа\" - при Големия терор обект на репресии става цялото съветско общество. По времето на Хрушчов и започналото \"топене на ледовете\" официалната пропаганда представя Големия терор от 1937-1938 като репресии главно срещу висшата партийна номенклатура, срещу \"верните ленинисти\". Но това не отговаря точно на истината. Вярно е, че членове на ЦК, на наркомите и на комунистически бригади, старите болшевики и други представители на партийната върхушка са пострадали много, защото една от целите на Сталин е била да създаде нова, монолитна и предана нему партия. Само че едва няколко десетки хиляди от над милион и половината арестувани по политически обвинения в периода на Големия терор са ръководни кадри. Мнозинството от жертвите на терора са най-обикновени хора, редови граждани, става ясно от данни на неправителствената организация \"Мемориал\". За \"врагове на народа\", \"шпиони\", \"вредители\", \"контрареволюционери\" са били обявявани инженери и работници, колхозници, учени, писатели, старци и младежи... Какви са били причините за ареста им? Имало ли е изобщо някакви причини? Причини винаги са се намирали, разбира се. Репресирани са били тези, които са се числели към опозицията. Арестувани са били хора от близкия кръг на вече разстреляните \"врагове на народа\". Съществувала е например специална директива за \"репресиите против ЧСИР\" (съкратено от \"членове на семействата на изменници на родината\"), като децата не са били изключени. Дъщерята на разстреляния председател на Съвета на наркомите Алексей Риков, чиято съпруга впрочем също е била разстреляна, е пратена в затвора заради \"антисъветска пропаганда\": дъщерята твърдяла, че родителите ѝ са честни хора. Репресирани са \"контрареволюционни национални контингенти\" - съветски граждани от различни националности: поляци, германци, естонци, гърци, българи... В големия терор Сталин играе централна роля. Защото неговата теза за изострянето на класовата борба в условията на изграждане на социализма е теоретическата основа на ужаса от 1937-1938. Сигналът за разправата е даден от речта на Сталин пред февруарско-мартенския пленум на ЦК през 1937 година, в която той подчертава: \"Вредителската и диверсионно-шпионската дейност на агентите на чужди държави, много активна роля сред които играят троцкистите, прониква в една или друга степен във всички или почти всички наши организации - както икономически, така и админстративни и партийни.\" Сталин контролира списъците на подлежащите на разстрел, винаги дава съгласие да се увеличи \"оперативния лимит\" на разстрелите, за които настояват местните органи на НКВД и партийните организации. Всичко това се вижда от архивните документи. В тях например четем искане на секретаря на Кировския областен комитет за увеличаване на лимита по \"първа категория\" (т.е. разстрел) до 300 души. Резолюцията на Сталин гласи: \"Да се увеличи не до 300, а до 500 души\". Именно Сталин е инициатор на изтезанията над арестуваните: така са били изтръгвани от тях признания за несъществуващи, често напълно измислени престъпления. В началото на 1939, т.е. в период на сравнително отслабване на репресиите, постъпват оплаквания от тези практики на НКВД. Сталин изпраща телеграма до ръководителите на партийните организации, в която се казва: \"Прилагането на физическо въздействие в практиката на НКВД беше допуснато през 1937 с разрешение на ЦК на ВКП (...) ЦК смята, че методът на физическото въздействие задължително трябва да се прилага и занапред.\"  И действително се прилага - макар и не в такива мащаби. Що се отнася до репресиите изобщо, макар разстрелите да намаляват, системата на ГУЛАГ през 1940-те и началото на 1950-те години се разраства. Новата вълна от терор започва с \"ленинградското дело\" - серията от съдебни процеси, в резултат от които са арестувани и екзекутирани много невинни хора. Много от осъдените са от партийно-стопанския актив. За щастие, Сталин и слугите му не успяват да довършат \"делото\".", "date": "2018.07.24", "title": "Защо в Русия плашат неудобните  с \"1937-ма година\"?"}
{"url": "https://www.faktor.bg/bg/articles/arestuvaha-ruski-uchen-zapodozryan-za-razkrivane-na-taynata-na-nepobedimite-orazhiya-na-putin", "text": "В Русия е арестуван учен от главния институт на космическата агенция Роскосмос, предадоха Франс прес и ТАСС. Арестът на 74-годишния Виктор Кудрявцев от Централния научноизследователски институт по машиностроене (ЦНИИмаш) е извършен на 19 юли. За него съобщи днес пред агенция РИА-Новости говорителят на Роскосмос Владимир Устименко, който не посочи в какво е обвинен Кудрявцев. Според в. \"Коммерсант\" в петък институтът е бил претърсен от руската служба за сигурност ФСБ в рамките на разследване за държавна измяна. Десетина служители на института са заподозрени в съзнателно предаване на западни тайни служби на поверителна информация за проектите за руски свръхзвукови оръжия, пише вестникът. В петък е бил обискиран и офисът на директора на аналитичния център на Обединената ракетно-космическа корпорация Дмитрий Пайсон, отбеляза \"Коммерсант\". Институтът е част от руската космическа агенция \"Роскосмос\". В началото на март руският президент Владимир Путин говори за разработени от Русия нови \"непобедими\" оръжия, включително свръхзвукови, отбелязва АФП.", "date": "2018.07.24", "title": "Арестуваха учен от Роскосмос във връзка с \"непобедимите\" оръжия на Путин"}
{"url": "https://www.faktor.bg/bg/articles/ognyan-minchev-kulturnata-voyna-v-amerika-e-glatka-vazduh-za-otselyavaneto-na-putin", "text": "Уолтър Ръсел Мийд е сред най-високо стоящите мислители на Америка в областта на стратегическите изследвания и международните отношения. Неговият анализ на настоящето състояние на Европа и на Русия е болезнено откровен и верен. Това, което липсва на този анализ е погледа върху самите Съединени щати. ( ) Разяждащата Европа болест на примирението, неглижирането на сигурността, слугуването на левичарски културни и социални утопии са феномени, които засягат дълбоко и сериозно и самата Америка. За разлика от Европа, Америка има и едно все по-силно и радикално консервативно политическо крило - каквото в Европа днес се формира на национална основа, но неизбежно ще се консолидира и в европейските институции. Болестта на Европа е единият вектор на слабостта на Запада.  Вторият вектор, за който Мийд не говори, е рязко ожесточаващата се културна война в Съединените щати. На единия полюс са глобалистите и постмодерните либерали, които управляваха епохата на либералния консенсус след Студената война. Този полюс комбинира радикалния глобален пазарнизъм с настойчиво прокарване на най-ексцентричните културни феномени в западния свят като норми на поведение в обществото, осветени от закона. Този културен радикализъм намери за необходимо не само да се самопропагандира, но премина и към публични репресии спрямо тези, които не бяха съгласни да живеят по законите на политическата коректност, джендърния плурализъм и надбягващия се с времето миграционен космополитизъм. На другия полюс на американската междукултурна война са религиозните традиционалисти, изолационистко-националистическите консерватори, протекционистите, осъждащи \"жертването\" на Америка от страна на нейните елити в полза на глобализацията.  Тръмп говори убедително от позициите на тези хора и разполага с тяхната подкрепа, макар и да има трудни отношения с елита на собствената си Републиканска партия. Културната война в Америка достигна кресчендо с избора на Тръмп и показва всички признаци на по-нататъшно ожесточаване. На този фон, флиртът на Тръмп с Владимир Путин задълбочава както кризата и поляризацията между институциите на федералната държава в САЩ, така и нанася тежък удар върху опитващата се - бавно и неефективно - да се събере в оцеляваща стратегия Европа. Ударите по Европа с търговска война и зле прикрити опити за ревизия на Атлантическия съюз допълнително задълбочават както вътрешноамериканската криза, така и - най-вече - трансатлантическите отношения. В тази ситуация режимът в Москва получава нещо повече от така необходимата глътка въздух за оцеляване на фона на своите икономически и демографски неблагополучия. Кремъл получава истински шанс - отворен коридор да разделя и противопоставя едни на други европейците, а също така и атлантическите партньори. Докъде би могло да доведе всичко това зависи от решимостта на самия Тръмп да върви по избрания път на компромис на всяка цена с Москва, както и от способността на Европа да се вземе в ръце независимо от изострящите се вътрешно европейски конфликти.  В Европа е време да си спомним известните думи на Бенджамин Франклин - \"По-добре е да се държим заедно, вместо най-вероятно да ни обесят поотделно\".(\"We must, indeed, all hang together or, most assuredly, we shall all hang separately.\") А както Европа, така и Америка трябва да си припомнят, че силата на една демократична нация и на един демократичен съюз е в способността им да манифестират своите различия и да постигат гъвкаво съгласие в името на общите си цели. Радикализмът днес води към небитие. Умереността, прагматизмът и способността да съчетаем ценностите на демократичната ни традиция с приоритетите на настъпващата промяна са единствения път към оцеляване и успех. *Коментарът е публикуван на личната страница на Огнян Минчев във Фейсбук, заглавието е на Faktor.bg.", "date": "2018.07.24", "title": "Огнян Минчев: Културната война в Америка е глътка въздух за оцеляването на Путин*"}
{"url": "https://www.faktor.bg/bg/articles/es-go-udari-na-molbi-davat-po-6000-evro-za-vseki-priet-migrant", "text": "Европейският съюз предложи финансови стимули на страни членки да приемат мигранти от спасителните кораби в Средиземно море като част от опитите за разрешаване продължаващия от седмици конфликт с Италия. Това съобщава \"Франс прес\". Предложенията разширяват обхвата на предложенията, които бяха договорени на напрегнатата среща на върха на Европейския съюз през миналия месец в отговор, за да се отговори на решението на новото популистко правителство на Италия да не допуска до пристанищата си спасителни кораби. Европейската комисия предложи да се предлагат средства на страните от ЕС, които доброволно приемат мигранти, за създаване и управление на центрове за мигранти на тяхна територия, в които да се определя дали хората отговарят на изискванията за получаване на убежище в Европа или трябва да бъдат върнати в родните си страни като икономически мигранти.  Комисията също така предложи да се предоставят на доброволните страни в Общността 6000 евро за всеки мигрант, който те са приели от тези \"контролирани центрове\". \"Ние сме готови да подкрепим страните членки и трети страни за по-добро сътрудничество за наставянето на онези, които са спасени в морето\", коментира еврокомисарят по миграцията Димитрис Аврамопулос. В допълнение към центровете за обработка на мигранти в рамките на ЕС, по време на срещата на върха през юни страните членки също така се разбраха да обмислят създаването на \"платформи за дебаркиране\" извън границите на Общността, най-вероятно в Северна Африка, в опит да обезсърчат мигрантите да се качват на плавателни съдове на трафикантите на хора.", "date": "2018.07.24", "title": "ЕС го удари на молби: Дават по 6000 евро за всеки приет мигрант"}
{"url": "https://www.faktor.bg/bg/articles/chehiya-predostavya-1-mln-evro-na-bosna-i-hertsegovina-za-granichna-sigurnost", "text": "Чехия ще предостави на Босна и Херцеговина почти 1 милион евро с цел да помогне за укрепването на границите й и да се възпрепятства потока от мигранти, обяви днес чешкото правителство, цитирано от ДПА. \"Очевидно е, че новият миграционен маршрут, който е през Босна и Херцеговина, сега се насочва към ЕС\", каза чешкият външен министър Ян Хамачек, който също така е лидер на Чешката социалдемократическа партия. Средствата ще бъдат използвани за техническа екипировка, като термовизионни камери, телескопи и дронове. В пика на европейската мигрантска криза през 2015 г. повечето бежанци пристигаха през балканския маршрут, преминавайки през райони на Албания, Босна и Херцеговина, Сърбия, България и Румъния на път към Централна Европа. Оттогава граничната сигурност в региона беше подсилена значително. Но според ООН повече от 7600 новопристигнали бежанци са били регистрирани в Босна през първата половина на годината. През същия период на миналата година са били регистрирани само 218 души. Повечето от новопристигналите бежанци са от Пакистан, Сирия и Афганистан и влизат в Босна и Херцеговина през Сърбия.", "date": "2018.07.24", "title": "Чехия предоставя 1 млн. евро на Босна и Херцеговина за укрепване на границата"}
{"url": "https://www.faktor.bg/bg/articles/obshtestvo/zakon-i-red/arestuvaha-rado-shisharkata", "text": "Полицията задържа двама топ крадци на автомобили в бургаския ж.к. „Изгрев”. Двамата в момента са натръшкани пред бл. 33 в комплекса.  Мъжете са от Перник и са действали по Южното Черноморие, заловени са за кражбата на последен модел „Мазда MX3”, задигната от Несебър.   На място са служители от Пето РУП Бургас.  Преди минути се разбра, че Радмил Георгиев е един от двамата задържани пред бл. 33 в ж.к. „Изгрев” при акция на полицията тази вечер.  Радмил, който е по познат в криминалните среди като Радо Шишарката  и е известен като автокрадец №1 за Перник и София.  38-годишният перничанин многократно е бил задържан за кражба на луксозни автомобили, бил е в затвора.", "date": "2018.07.24", "title": "Арестуваха Радо Шишарката"}
{"url": "https://www.faktor.bg/bg/articles/tetenev-pod-voda-obyaviha-bedstveno-polozhenie-v-obshtinata", "text": "Бедствено положение е обявено в цялата община Тетевен заради последствията от проливните дъждове. Това съобщи за БНР областният управител на Ловеч Георги Терзийски, който е на място в едно от най-засегнатите от бедствието села - Градежница.  Сериозна е и ситуацията в Глогово. Заради паднал железобетонен мост са откъснати три махали, в които живеят около 300 човека.  В момента се прави организация за снабдяване на бедстващите с хранителни продукти и евентуално оказване на медицинска помощ.  Търсят се варианти за осигуряване на алтернативен достъп до района с АТВ-мотори и коне, допълни Терзийски. Проблеми има и в селата Гложене и Черни Вит, където има свлачища и наводнени пътища. Тетевен осъмна с наводнени улици, съобщи потребител на „Аз, репортерът”, който публикува снимки от мястото.  От кадрите се вижда, че колите са покрити до средата с  вода. Има и хора, които са избрали да се придвижват с кану.  В село Градежница са засегнати много домакинства.  Има наводнени къщи и унищожена инфраструктура. На улица „Люляк” в селото водата е влязла в къщите, както и преди три седмици. Водата е отнесла дори камион.  Според очевидци има разрушени мостове.  Кметът на селото Свилен Чернин каза за bTV, че от 5 ч. са на терен, вече са отводнили 15 къщи.  Има съборени стълбове, но ситуацията вече е овладяна.", "date": "2018.07.24", "title": "Тетенев под вода, обявиха бедствено положение в общината"}
{"url": "https://www.faktor.bg/bg/articles/rayaner-otnovo-stachkuva-600-poleta-pod-vapros", "text": "Трета стачка на пилотите на \"Райънер\" в Ирландия ще попречи на осъществяването на 16 полета днес, а протести на кабинния екипаж утре и в другиден ще засегнат до 600 полета. От компанията обявиха, че са се свързали с всички пътници на отменените полети и съветват пътуващите да проверят полета си тук. Стюардите и стюардесите на компанията ще стачкуват на 25 и 26 юли в четири държави – Португалия, Белгия и Испания и в двата дни, в Италия само на 25. Стачкуващите профсъюзи не обединяват всички стюарди и стюардеси на компанията. Профсъюзите искат по-добри условия за труд, независимо дали са директно наети или чрез посредник. В специално изявление те призовават да се намесят и Европейската комисия и правителствата на всяка страна от ЕС, в която оперира \"Райънер\", за да се прилагат европейското и националните законодателства.", "date": "2018.07.24", "title": "Тридневен протест на \"Райънер\", отменени са близо 600 полета"}
{"url": "https://www.faktor.bg/bg/articles/grigor-zapazva-6-ta-pozitsiya-v-svetovnata-ranglista", "text": "Най-добрият ни тенисист Григор Димитров запази шестата си позиция в световната ранглиста. Въпреки че не е играл от ранното си отпадане на Уимбълдън, българинът остава в топ 6 с актив от 4610. Лидер при мъжете продължава да бъде Рафаел Надал с 9310 точки, следван от Роджър Федерер със 7080, Александър Зверев с 5665 и Хуан Мартин дел Потро 5395. Финалистът на Уимбълдън Кевин Андерсън остава под номер 5 с 4655 пункта. Хърватинът Марин Чилич също запазва седмата си позиция 3905 точки, докато единствената промяна в топ 10 е изкачването на Доминик Тийм до осмото място за сметка на Джон Иснър, който от тази седмица е под номер 9. Последното място в първата десетка e за сърбина Новак Джокович.", "date": "2018.07.24", "title": "Григор запазва 6-та позиция в световната ранглиста"}
{"url": "https://www.faktor.bg/bg/articles/gundi-stapva-na-terena-sreshtu-milan", "text": "Холограма на иконата на \"Левски\" Георги Аспарухов-Гунди ще \"стъпи\" на терена в предстоящия двубой на \"сините\" срещу \"Милан\". Това ще бъде една от изненадите за феновете за спектакъла на 11 август, който ще бъде излъчен пряко по bTV Action и онлайн на Voyo.bg. Мачът на Националния стадион \"Васил Левски\" ще се изиграе в чест на 75-ата годишнина от рождението на славния нападател. Организаторите съобщиха за уникалната възможност самият Гунди да присъства индиректно на срещата. Единственият вариант това да се случи е образът на емблематичната деветка да бъде пресъздаден като холограма на зеления терен. Това ще се случи за първи път на спортно събитие в България и технологично е изключително трудно. Достигането на максимално качество на триизмерния образ е сложна задача, с която се е заел специално подбран екип от международни специалисти.", "date": "2018.07.24", "title": "Гунди \"стъпва\" на терена в двубоя Левски - Милан"}
{"url": "https://www.faktor.bg/bg/articles/erdogan-tseluvam-yozil-i-zastavam-zad-nego", "text": "Турският президент Реджеп Таийп Ердоган защити немския футболен национал Месут Йозил. Той се отказа от представителния тим на Бундестима и разочарован и гневен публично обяви, че е обиден от \"расисткото отношение\" към него. Проблемите на играча на Арсенал тръгнаха от негова снимка с Ердоган малко преди старта на Световното първенство. Тогава Йозил го нарече “моят президент”, което беше прието много остро в Германия. “В понеделник вечер се обадих на Месут и двамата говорихме. Те просто не могат да преглътнат това, че Йозил се снима с мен. Целувам го и заставам зад него. Такова расистко отношение спрямо един млад мъж, който е давал всичко на германския национален отбор, е неприемливо. Неговото поведение сега заслужава адмирации”, коментира Ердоган. Въпросната снимка на Йозил стана плод за доста противоречиви коментари. От германския футболен съюз признаха донякъде вината си, но пък примерно президентът на Байерн (Мюнхен) Ули Хьонес приветства оттеглянето му и дори го обиди, че се криел за скандала с една снимка, но истинският проблем бил, че от две години играел като “нас*ан”.", "date": "2018.07.24", "title": "Ердоган: Целувам Йозил и заставам зад него"}
{"url": "https://www.faktor.bg/bg/articles/ronaldo-shashna-fenovete-s-figurata-si-na-20-godishen", "text": "Суперзвездата на италианския гранд Ювентус Кристиано Роналдо премина през медицинските тестове, след като приключи трансфера си при \"бианконерите\".  Резултатите от тях станаха готови в понеделник. Лекарите бяха шокирани от индексите на португалеца. Физиката му се причислява с тази на 20-годишен атлет.  Роналдо е със 7% телесни мазнини и с 50% мускулна маса, като той беше най-бърз от футболистите по време на Световното в Русия със своите 34 км/ч.", "date": "2018.07.24", "title": "Роналдо шашна феновете с фигурата си на 20-годишен младеж"}
{"url": "https://www.faktor.bg/bg/articles/skaptopara-otstapva-pred-magistralata", "text": "Строителството на магистрала \"Струма\" ще продължи, а части от древното селище край Благоевград ще бъдат изместени. Това е решението на комисията по казуса \"Скаптопара\", съобщи професор Николай Овчаров. Предусещащи развръзката, хора от страната и чужбина идват на обекта, за да го разгледат. Решението за древното селище идва няколко дни след приключване на археологическите дейности на обекта. „Ще има и археология, ще има и магистрала. Единият от тези обекти, банята, е така ситуирана и стои извън магистралата и ще си остане на място, докато другите две сгради, малката църквичка и гробницата, ще бъдат демонтирани”, обясни проф. Овчаров. Реликвите ще бъдат изместени с няколко метра, за да излязат от трасето на магистралата. Според хората обаче „спасителните” разкопки са се оказали „разрушителни” и древното селище вече се разпада от дъжодвете. Защитниците на Скаптопара се заканват да сезират административния съд и Еврокомисията. А готовността за нови протести остава – за деня, в който влязат багерите.", "date": "2018.07.24", "title": "Скаптопара отстъпва пред магистрала \"Струма\""}
{"url": "https://www.faktor.bg/bg/articles/predsedatelyat-na-asotsiatsiyata-na-bankite-za-evroto-vlizaneto-v-kluba-na-bogatite-tryabva-da-e-stremezh", "text": "Заради онези, които настояват да се плашим, трябва да има сценарий, от който да не се плашим. Влизането в \"Клуба на богатите\" трябва да е стремеж. Това е стремеж към по-добър стандарт на живот, към стабилност на финансите. Лихвите ни ще бъдат до средните в еврозоната. Така председателят на Асоциацията на банките у нас Петър Андронов коментира пред БНТ очакваното от България влизане в чакалнята на еврозоната и в банковия съюз. \"Европейската централна банка има право на своята преценка. В Еврозоната имаха доста трудности с няколко страни. Няма как те да не отчетат в собствената си структура и в процеса си лошия опит, който са натрупали през годината, коментира още той. По думите му е съвсем нормално Европейския съюз да иска по-голям контрол на финансите на страните, които ще приемат еврото. На въпрос ще загубил ли независимоста си с влизането в вреозоната, Андронов обясни: \"Ще трябва да отстъпим суверенитета на БНБ в процеса на надзора, Европейската централна банка ще бъде лидер. ЕЦБ прилага стандарти в 19 други страни, които ще важат и за нас. Тя ще проверява качеството на операциите, управлението на банките, надежността на капитала им и кредитния им портфейл при влизана на България в банковия съюз, посочи Андронов.  По думите му, влизането както в банковия съюз, така и в Еврозоната не би трябвало да плаши хората. Европейската централна банка има право на своята преценка. В Еврозоната имаха доста трудности с няколко страни. Няма как те да не отчетат в собствената си структура и в процеса си, които прилагат лошия опит, който са натрупали през годината\". По думите на Андронов, Европейската централна банка след присъединяването ни към банковия съюз ще може сама да избере кои банки да провери освен най-големите у нас. Той уточни, че \"освен изисквания към банките, които ще преминат оценка, има изисквания към съдебната система, публичния сектор, изобщо стандартните постоянни очаквания, които Европейския съюз има.\"", "date": "2018.07.24", "title": "Петър Андронов за еврото: Срещу сценария, с който ни плашат, има по-добър сценарий"}
{"url": "https://www.faktor.bg/bg/articles/ninova-ako-gerb-ne-podkrepyat-vetoto-na-zakona-za-privatizatsiyata-shte-sezirame-konstitutsionniya-sad", "text": "Гласувахме против Закона за приватизациите, ветото на президента е основателно и ако ГЕРБ не го подкрепят, сезираме Конституционния съд. Това каза лидерът на БСП Корнелия Нинова по време на пресконференция след заседание на Изпълнителното бюро на партията. „Ветото на президента по Закона за приватизационен и следприватизационен контрол - абсолютно основателно вето, което ние подкрепяме, както и в досегашното ни поведение по отношение на този закон. Гласували сме против него, той е тежко лобистки и обслужва интересите на определени олигарси в България. Виждаме, че ГЕРБ се готвят да внасят някакви поправки в закона, нещо да правят. Единственият начин тези текстове да паднат е да се подкрепи ветото на президента. Трябва да подкрепим ветото“, каза Нинова, цитирана от \"Фокус\". Тя поясни, че най-вероятно от ГЕРБ ще искат да се отхвърли ветото и отново да внасят поредни поправки в закона. „Ние ги призоваваме да гласуваме ветото и да се приключи с тази позорна страница в историята на българския парламент“, заяви лидерът на БСП. Според нея „Обединени патриоти“ са проиграли за пореден път темата справедливост и са направили „Ако отхвърлят ветото на президента, ние от първия ден започнахме да работим по конституционна жалба, и ще сезираме Конституционния съд“, заяви лидерът на БСП. Лидерът на БСП призова за извънредно заседание на парламента, на което да бъде разгледано ветото", "date": "2018.07.24", "title": "Нинова: Ако ГЕРБ не подкрепят ветото на Закона за приватизацията, ще сезираме Конституционния съд"}
{"url": "https://www.faktor.bg/bg/articles/greda-nay-noviyat-super-razrushitelya-na-sasht-se-povredi-na-finalnite-testove", "text": "Най-новият американски разришител „Michael Monsoor“ се повреди по време на финалните тестове, съобщи ТАСС. Новината беше потвърдена от контрадмирал Уилям Галанис, който е ръководител на програмата за строеж на разрушители от клас Zumwalt. „За съжаление по време на финалните тестове открихме проблем с един от двата основни турбинни двигателя. Проблемът беше идентифициран след специална инспекция. Били са увредени перките на една от двете газови турбини MT 30”, заяви Галанис. Вече е започнала   по смяна на турбината. Скоро трябва да започнат тестовете на бойните системи на кораба.", "date": "2018.07.24", "title": "Греда: Най-новият супер разрушителя на САЩ се повреди на финалните тестове"}
{"url": "https://www.faktor.bg/bg/articles/izvanreden-brifing-na-gerb", "text": "ГЕРБ ще подкрепи мотивите на президента Румен Радев и ще се съобрази с ветото, което той наложи върху трети и четвърти параграф от преходните и заключителните разпоредби на промените в Закона за приватизация и следприватизационен контрол. Това съобщи на брифинг в парламента председателят на ПГ на ГЕРБ Цветан Цветанов. Според него с ветото на държавния глава се обезсмисля внасянето на нови промени в закона. Цветанов подчерта, че въпросът с лобистките промени е бил обсъден вчера с премиера и лидер на партията Бойко Борисов.   \"ГЕРБ никога не е прокарвал закони, които обслужват определени икономически кръгове или бизнесмени\", категоричен беше той. \"Заради спекулациите, че ГЕРБ са приели лобистки текстове, натоварихме колегата Данаил Кирилов да разработи поправки на закона за приватизацията. Но внасянето им се обезмисли с ветото на президента, каза още председателят на ПГ на ГЕРБ.   От думите му стана ясно, че решението е взето още вчера и няма връзка с наложеното днес вето на президента. „Във вчерашния ден премиерът и лидер на ГЕРБ постави задача да разработим спешно такова решение, което безусловно да прекрати възможността да се тълкува в посока, че се променят вече приети ангажименти по приватизационни договор“, поясни депутатът Данаил Кирилов.   Експертно проучване на нашето предложение беше да се създаде нова точка 32 Г на мястото на коментираната в публичното пространство със следното съдържание: \"Забранява се промяна на задължения от приватизационния договор.....\". Не мога да се намаляват, предоговарят или изключват задължения, независимо дали те са съществени, допълнителни или вторични, поясни Данаил Кирилов. По-рано днес стана ясно, че премиерът и председател на ГЕРБ Бойко Борисов е разпоредил на Парламентарната група да разработи и внесе нова поправка в Закона за приватизация и следприватизационен контрол, за да отпаднат всички съмнения за лобизъм и действието на текстовете да не се разпростира спрямо заварени приватизационни договори.", "date": "2018.07.24", "title": "ГЕРБ ще подкрепи ветото на президента"}
{"url": "https://www.faktor.bg/bg/articles/aleksis-tsipras-obyavi-tridneven-traur-v-gartsiya", "text": "Гръцкият премиер Алексис Ципрас обяви тридневен траур за десетките жертви на горските пожари в района на Атина, предаде Асошиейтед прес. Броят на загиналите вследствие на пожарите, разразили се в понеделник, днес надхвърли 60 души, но има опасения, че може да нарасне. Спасителни екипи продължават търсенето сред останките от изгорели сгради, а бреговата охрана търси в морето. Много хора са избягали към брега, а някои са навлезли с плуване в морето, за да се спасят от облаците дим. \"Днес Гърция скърби и в памет на тези, които изгубихме, ние обявяваме тридневен траур. Но не трябва да се оставим скръбта да ни съкруши, защото тези часове са часове на борба, единство, кураж и солидарност\", каза Ципрас.", "date": "2018.07.24", "title": "Алексис Ципрас обяви тридневен траур в Гърция"}
{"url": "https://www.faktor.bg/bg/articles/otroveniyat-s-novichok-britanets-namerih-shishentse-koeto-prilichashe-na-parfyum-i-go-vzeh-za-da-go-podarya-na-priyatelkata-mi", "text": "Британецът Чарли Роули, който прекара три седмици в болница след отравяне с нервнопаралитичния агент \"Новичок\", обясни, че намерил шишенце, което според него съдържало парфюм, и го взел, за да го подари на приятелката си. Това предаде Франс прес, цитирайки британски вестник. \"Спомням се, че намерих шишенце с парфюм, което взех и подарих на Доун\", каза Роули в интервю за таблоида \"Сън\".  Доун Стърджис, 44-годишна майка на три деца, почина на 8 юли в резултат на отравяне с \"Новичок\".  \"Много ми е мъчно, че стана така, това е ужасяващо и травматизиращо. Още ме лекуваха, когато научих за смъртта й. Не мисля, че ще се възстановя от това\", каза 45-годишният Роули. Разследващите се опитват да установят дали използваната в Еймсбъри отрова е от същата партида като тази, с която през март в Солсбъри бяха отровени бившият руски шпионин Сергей Скрипал и дъщеря му, а Роули разкритикува \"немарливостта\" на хората, допуснали отровата да попадне на обществено място. \"Много безразсъдно от тяхна страна е да оставят такива неща след себе си. Било е предназначено за някого, лошо е да се оставят подобни неща да се търкалят навън, при положение че може някой да го вземе, с това можеше да си играят деца\", каза той пред \"Сън\".  Според британски медии Чарли Роули намерил шишенцето в парк \"Елизабет\" в Солсбъри. На 30 юни Доун Стърджис се почувствала зле, след като напръскала китките си в дома на своя приятел в съседния град Еймсбъри, уточнява bTV. Самият Роули бил откаран в болница няколко часа по-късно в критично състояние. На 20 юли той най-сетне беше изписан от болницата в Солсбъри. \"Имах късмета за оцелея, но и аз изгубих много\", каза той пред вестника.", "date": "2018.07.24", "title": "Отровеният с \"Новичок\" британец: Намерих шишенце, което приличаше на парфюм и го взех, за да го подаря на приятелката ми"}
{"url": "https://www.faktor.bg/bg/articles/mazh-s-mertsedes-zagina-sled-tezhka-katastrofa-s-traktor", "text": "Мъж е загинал при катастрофата на пътя Силистра – Дулово в района на село Черковна. Това съобщиха от пресцентъра на МВР. Сигналът за катастрофата е постъпил в полицията преди 13.00 часа днес. По първоначалните данни, произшествието е възникнало между лек автомобил „Мерцедес“ и трактор. На място е загинал 28-годишният водач на колата. Извършва се оглед и се изясняват причините за инцидента. Към момента движението в участъка се осъществява в една лента. На място пътни полицаи подпомагат трафика.", "date": "2018.07.24", "title": "Мъж с \"Мерцедес\" загина след тежка катастрофа с трактор"}
{"url": "https://www.faktor.bg/bg/articles/predupredihme-gartsiya-i-turtsiya-za-risk-ot-prilivni-valni-po-arda-i-maritsa", "text": "Министерството на външните работи на България предупреди с вербални ноти властите в Гърция и Турция за очаквано опасно покачване на водите на реките Арда и Марица. У нас с началото на новата седмица времето се влоши сериозно и на много места се стигна до наводнения. При преминаване на преляла река в Тетевен загина млад мъж. В общината е обявено бедствено положение. Пожарникарите в Тетевен и Ловеч са реагирали на 15 сигнала за наводнени приземни етажи, пътни участъци, паднали клони и дървета. Огнеборци са евакуирали двама трудноподвижни човека от село Глогово. Лошо е времето и в южната част на страната, такова ще остане и през следващите дни. В предупреждението към гръцките власти се обръща внимание на вероятността от преливане на язовир „Ивайловград“ заради очаквани интензивни валежи по целия водосбор на река Арда. С цел сработване на постъпващия приток ВЕЦ „Ивайловград“ преминава на 24-часов режим на работа, поради което дебитът на река Арда след язовира ще надвиши 300 кубични метра в секунда. Турските власти са предупредени, че макар нивото на Марица около Свиленград да е под прага на предупреждение съгласно Системата за ранно предупреждение, има вероятност в сряда и четвъртък водното количество да премине жълтия и оранжевия праг и да стигне червения праг на тревога.", "date": "2018.07.24", "title": "МВнР предупреждава Гърция и Турция за риск от приливни вълни по Арда и Марица"}
{"url": "https://www.faktor.bg/bg/articles/gerb-vnasya-iskane-za-izslushvane-na-sotsialniya-ministar", "text": "ГЕРБ внася искане за изслушване в Народното събрание на министъра на труда и социалната политика Бисер Петков. Това обяви председателят на парламентарната група на партията Цветан Цветанов, а причината е ситуацията около хората с увреждания. Управляващата партия иска да се запознае докъде са стигнали подготвяните закони и законови промени, които трябва да разрешат проблемите на хората с увреждания и техните близки, които вече месеци протестират пред парламента. \"На вчерашната среща с премиера Бойко Борисов дискутирахме и темата, свързана със социалното министерство и работната група, която работи по законопроектите за хората с увреждания. Работната група работи от края на 2017 г., а в началото на 2018 г. от февруари – март започнаха интензивно работа всички неправителствени организации и експерти в МТСП, както и министерствата с пряко отношение към законодателната дейност, която трябва да бъде приета в парламента. Това, което взехме като решение във вчерашния ден, е днес Светлана Ангелова, заедно с група народни представители, да внесат искане за изслушване на социалния министър Бисер Петков утре или в четвъртък, в зависимост от консултациите, които ще направим с коалиционните партньори. За да можем действително да запознаем народните представители, но и българската общественост за времевия график за внасянето на законопроектите от Министерски съвет, свързани със законопроекта за хората с увреждания\", обяви Цветанов. \"Това, което е поето като ангажимент от министър Бисер Петков – работната група ще продължи да работи и през предстоящите седмици, както са правили и до настоящия момент. За да бъде готов един законопроект, трябва да бъде подложен на обществено обсъждане, след това да мине междуведомственото съгласуване и съм убеден, че някъде в средата или края на септември ще бъдат внесени и в парламента, където ще започне същинската работа по дебатите в съответните ресорни комисии\", каза още лидерът на парламентарната група на ГЕРБ.", "date": "2018.07.24", "title": "ГЕРБ внася искане за изслушване на социалния министър"}
{"url": "https://www.faktor.bg/bg/articles/izrael-svali-siriyski-iztrebitel-s-raketi-peytriat", "text": "Израел е свалил над своя територия с две ракети \"Пейтриът\" сирийски изтребител \"Сухой\", предадоха агенциите, като се позоваха на съобщение на израелската армия. \"Две ракети \"Пейтриът\" са били изстреляни по сирийски изтребител \"Сухой\", навлязъл в израелското въздушно пространство\", се казва в разпространено от военните комюнике. \"Армията е проследила още преди това движението на изтребителя, който е навлязъл 2 км във въздушното пространство на Израел, след което е бил свален с ракети \"Пейтриът\", допълва армията. Reuters отбелязва, че тези 2 км е възможно да са на окупираните от Израел Голански възвишения. Това е вторият такъв случай по границата за последните 30 години. Сирийските държавни медии съобщиха, че правителствените сили са достигнали до границата с окупираните от Израел Голански възвишения, след като са отнели територия от бунтовниците и джихадистите от \"Ислямска държава\". Сирийската телевизия пусна кадри от оградата, служеща за демаркиране на буферната зона на ООН между сирийските и израелските сили на Голанските възвишения. Камерата показа израелски наблюдателен пост, намиращ се на 400 м от нея. Израел превзема Голанските възвишения през 1967 г. През 1974 г. ООН разполага мироопазващи сили между двете страни. Това е първият път, в който сирийските правителствени сили заемат позиции по границата, след като през 2011 г. в Сирия избухна бунтът срещу президента Башар Асад. Впоследствие джихадистите от \"Ислямска държава\" отнеха територии от бунтовниците в граничния регион.", "date": "2018.07.24", "title": "Израел свали сирийски изтребител с ракети \"Пейтриът\""}
{"url": "https://www.faktor.bg/bg/articles/sasht-nikakvo-satrudnichestvo-s-ruskata-armiya", "text": "Американският Сенат прие новият законопроект за отбраната, който ще бъде изпратен до американския президент Доналд Тръмп за подпис, преди официално да влезе в сила, предаде Си Ен Ен. В законопроекта ясно се забранява „военното сътрудничество с Русия“, разкриха сенатори. Освен това властите забраняват армията да използва технологии на китайски телекомуникационни компании заради опасения за националната сигурност. Законопроектът, който определя военни харчове за следващата година в Съединените американски щати, е на стойност от $717 милиарда. Проектът е приет дни след срещата между Доналд Тръмп и Владимир Путин в Хелзинки, за която редица републиканци разкритикуваха американския държавен глава. Има разделение сред републиканците към Тръмп заради отношението му към руския президент. Сенатори посочиха, че Тръмп трябва да има много по-твърдо отношение към Кремъл, особено на фона на агресивните действия на руснаците към техните съседи.", "date": "2018.07.24", "title": "САЩ: Никакво сътрудничество с руската армия!"}
{"url": "https://www.faktor.bg/bg/articles/pochina-alpinistat-petar-atanasov", "text": "Почина доайенът в алпинизма Петър Атанасов. Това съобщи кметът на Община Банско Георги Икономов във Фейсбук. „Днес с прискърбие разбрах, че един голям приятел на Банско и планината ни е напуснал. Доайенът в алпинизма, живата история на българските планински спортове, автор и организатор на единствения по рода си фестивал на планинарската култура Банско Филм Фест - Петър Атанасов, вече не е сред нас. Вечна ти памет, Пепи! Ти чувстваше планината, ти беше приятел, ти беше човек с голяма душа. Ще ни липсваш“, написа Икономов.", "date": "2018.07.24", "title": "Почина алпинистът Петър Атанасов"}
{"url": "https://www.faktor.bg/bg/articles/zapochna-izpuskaneto-na-3-golemi-yazovira-v-gabrovsko-burgasko-i-pernishko", "text": "Три големи язовира се изпускат превантивно. Става въпрос за част от язовирите, които се стопанисват от Министерството на регионалното развитие и благоустройството – яз. „Христо Смирненски” в Габровска област, яз. „Ново Паничарево” в Бургаско и яз. „Студена” в Пернишко. Иначе стените и съоръженията на деветте големи язовира за питейно-битово водоснабдяване, стопанисвани от Министерството на регионалното развитие и благоустройството чрез ВиК операторите, са в добро експлоатационно състояние. Съоръженията не преливат. Състоянието и нивата им се наблюдават постоянно, съобщават от пресслужбата на ресорното ведомство. С цел превантивно освобождаване на обем контролирано се изпускат вече споменаните язовири „Христо Смирнески“, „Ново Паничарево“ и „Студена“. Изпускането е със стойности под допустимите за съответното съоръжение. Нивата в тях, както и в останалите язовири - „Среченска бара“, „Боровица“, „Камчия“, „Ясна Поляна“, „Йовковци“ и „Асеновец“, се поддържат в съответствие с подадения от Министерството на околната среда и водите одобрен месечен график. Количествата в тези шест язовира са в рамките на общия им обем и те не се изпускат. За осигуряване на необходимата проводимост речните легла до 500 метра след язовирните стени са почистени, уточняват от МРРБ.", "date": "2018.07.24", "title": "Започна изпускането на три големи язовира"}
{"url": "https://www.faktor.bg/bg/articles/navodneniyata-v-tetevensko-vzeha-edna-zhertva", "text": "Мъж на 36 г. е загинал при наводненията в община Тетевен, съобщиха от Областната дирекция на МВР в Ловеч. Тялото на мъжа е намерено около 11:30 ч. днес. Инцидентът е станал под връх \"Червен\" край Тетевен.  Мъжът е оставил колата си до къща за гости и е тръгнал пеша за града, опитал се е да прекоси вада, при което водата го е отнесла. Все още се прави оглед на място, за да се уточни причината за смъртта на мъжа. Падналите над 99 литра на кв. метър дъжд, нанесоха щети в Тетевенско, като най-пострадали са селата Глогово и Градежница. Хората там останаха без ток, къщите им са наводнени, има разрушени мостове, активирани свлачища, пострадала е и пътната инфраструктура. Три махали с около 300 души в тях останаха откъснати заради разрушен път и отнесен железобетонен мост. На място са областният управител на Ловеч Георги Терзийски и кметът на общината Мадлена Бояджиева. Откъснатите хора ще бъдат снабдени с необходимите хранителни продукти. Работи по отстраняване на щетите и укрепване на коритото на реката. От дъждовете в луковитското село Торос също има над 20 наводнени къщи, потвърди кметът на общината Иван Грънчаров. Водата е дошла от прелял канал, който в миналото е строен за напояване.", "date": "2018.07.24", "title": "Има жертва от наводненията в Тетевенско"}
{"url": "https://www.faktor.bg/bg/articles/protestirashtite-mayki-nedovolni-do-tyahnata-palatka-se-poyavi-oshte-edna", "text": "Социалният министър Бисер Петков отиде в протестния палатков лагер на майките пред Народното събрание. Той апелира те да се върнат в работната група към министерството, която подготвя новия закон за хората с увреждания. Следващото заседание е насрочено за 30 юли, деня за който майките са обявили национален протест.  Майките не дадоха отговор на министъра дали ще се върнат на масата на преговорите в понеделник. Засега те не са се отказали от националния протест.  Днес майките обявиха недоволството си и от това, че до тяхната палатка пред парламента се появи още една - тази на Съюза на слепите. От организацията се обявиха за реформи за всички хора с увреждания и нарекоха \"аматьорски\" внесения в парламента Закон за личната помощ, който беше изготвен с участието на майките на деца с увреждания.", "date": "2018.07.24", "title": "Протестиращите майки още по-недоволни - \"непоканена\" палатка цъфна до тяхната"}
{"url": "https://www.faktor.bg/bg/articles/bivsha-sadiyka-e-obyavena-za-izdirvane", "text": "Бившата съдийка от Софийския градски съд Мария Иванова, която неотдавна беше обвинена в пране на пари, вече е обявена за издирване. Това се е наложило, след като преди две седмици Софийският апелативен съд й наложи мярка за неотклонение задържане под стража, но разследващите не са я открили на домашния й адрес, информира \"Капитал\". На 2 юли Мария Иванова, която е дисциплинарно уволнена през 2016 г., беше задържана от полицията заедно с приятеля й израелския гражданин Владимир Бронфенбренер по обвинения за пране на пари. Според разследващите двамата с поредица от преводи се опитали да прикрият произхода на 1 млн. 410 хил. евро, които били придобити чрез измама във Франция и Белгия. Според прокуратурата двамата използвали хора \"с нисък социален статус\", за да регистрират фирми, през чиито банкови сметки преминавали парите. Парите идвали основно от Франция и Белгия, а впоследствие били превеждани към различни държави като Хърватия и Хонконг. На 4 юли съдия Стефан Милев от Софийския градски съд (СГС) разгледа искането за постоянното задържане на двамата и отказа да ги задържи. Само седмица по-късно Софийският апелативен съд (САС) отмени определението на съдия Милев и разпореди да бъде задържана Мария Иванова, но тя не е била в залата, не е открита и на домашния адрес. Мария Иванова, по-известна като Мария Георгиева, беше съдия в Софийския градски съд, сочена като близка на бившите председатели на съда Георги Колев и Владимира Янева. През 2012 г. Инспекторатът към ВСС внесе предложение да бъде наказана заради множество нарушения в работата й, но беше уволнена едва през 2016 г.", "date": "2018.07.24", "title": "Бивша съдийка от СГС е обявена за издирване"}
{"url": "https://www.faktor.bg/bg/articles/nablizhava-nay-dalgoto-palno-lunno-zatamnenie-za-veka-lunata-shte-e-v-chervenikav-tsvyat", "text": "В петък предстои най-дългото пълно лунно затъмнение за този век. В България явлението ще започне в 21.24 ч. на 27 юли, а пикът му ще бъде от 22.30 ч. до 0.13 ч. на 28 юли, като Луната ще бъде в червеникав цвят. Рядкото небесно явление ще може да се наблюдава най-добре в Източна Африка, Близкия изток и Централна Азия. По тези места затъмнението ще продължи над 6 часа. За сравнение - в България то ще трае малко над 100 минути. В Европа и Австралия Луната ще се вижда най-добре при изгрева и залеза й. От НАСА уточниха, че най-доброто място за наблюдение в света ще бъде Етиопия. Предстоящото пълно лунно затъмнение е по-специално с това, че ще стане по време на пълнолуние, докато Слънцето, Земята и Луната ще са перфектно подредени в една линия. Така Земята ще се застане точно между Луната и Слънцето, а сянката й ще закрие напълно спътника, който ще мине почти през центъра на сянката на планетата. По същото време пък Марс ще бъде в такава позиция спрямо Слънцето, че също ще се вижда по-ярко и червено от обикновено.", "date": "2018.07.24", "title": "Наближава най-дългото пълно лунно затъмнение за века"}
{"url": "https://www.faktor.bg/bg/articles/karolev-problemat-e-che-vse-oshte-ima-mnogo-darzhavna-sobstvenost", "text": "Държавата трябва да контролира монополите, затова го има КЕВР. Това заяви икономистът Владимир Каролев в студиото на БНТ. По думите му обаче не държавата трябва да участва с дялово инвестиране. „Основният проблем е, че има много държавна собственост все още“, смята икономистът. Според събеседника му в студиото социолога Кънчо Стойчев не демокрацията е сбъркана, а управлението на страната. „Политиката е дейност по управление на държавата по определени процедури. За съжаление в България, било то поради незрялост, се налагат в управлението на много места едни кръгове, в които човек не може да каже политик ли е, бизнесмен ли е. Има малко замъглени отношения“, обясни експертът. Каролев от своя страна обясни, че подкрепя ветото, наложено от президента днес. „За съжаление всяко правителство досега е провеждало такива закони“, обясни той. Икономистът заяви, че харесва 3 неща в представената визия на БСП. Сред одобрените от Каролев точки са таванът за субсидиите, както и специфичните стипендии за учащи се. „Вярвам, че свободният пазар върши по-добра работа“, смята той. Стойчев посочи, че гледа на тази инициатива като покана за разговор. „Само в разговора и в диалога може да се постине нещо смислено“, обясни той и обяви, че у нас няма олигарси, а тарикати, и че преходът вече е завършил, на някои не им харесва това, но социализмът свърши, каза той. По думите му обаче при прехода като че ли сме изхвърлили нещо, което е полезно - самата държава. „Страната действително има нужда от нов поглед, тъпчем на едно място“, заяви още социологът, като допълни, че у нас има безкрайно неефективно разходване на публични средства.", "date": "2018.07.24", "title": "Каролев: Проблемът е, че все още има много държавна собственост"}
{"url": "https://www.faktor.bg/bg/articles/obshtestvo/ulitsata/otselyalata-balgarka-v-atina-otkrihme-24-dushi-pregarnali-se-i-izgoreli", "text": "„Да виждаш децата да тичат и да казват, че горят живи. Искаш да помогнеш и не можеш. Цяла „Рафина” гореше”. Това разказа пред NOVA българката Юлия Устова. Тя живее и работи в Гърция от 17 години. Рано тази сутрин Юлия е сред хората, които откриват 24 загинали на плажа - заедно, прегърнати: жени, деца и мъже. Семейства, които бягали от стихията. Но не успели. „Бяхме в „Мати\". Слизаме и гледаме 20 човека, прегърнати и умрели. Обръщам се и виждам още 4 човека. Долу е морето, но не са успели да скочат и са се прегърнали и така останали”, разказва Юлия. „Най-вероятно са били приятели или семейства, които са се опитали да се предпазят от огъня като са се прегърнали. Открихме и много автомобили, изоставени с ключовете на таблото, вратите им бяха отворени. Хората най-вероятно са изоставили колите си масово и са се опитвали да избягат”, разказа Василис Андриопулос, служител на Червения кръст. „Много силен вятър имаше”, допълва Юлия. Часове по-късно късно властите евакуираха хората от „Мати”. Селцето остана блокирано през целия днешен ден.  Междувременно продължи и борбата със стихията. Над 600 пожарникари и десетки самолети постоянно обливаха гората. Равносметката от стихията е: 74 жертви и 187 ранени, сред които и една българка. Сред загиналите има цели семейства, много деца, най-малкото от които - бебе на 6 месеца. Броят на хората, които са в неизвестност продължава да се уточнява. Над 700 души намериха спасение от огъня в морето. Изпепелени са повече от 1000 къщи и 800 коли. Над 600 пожарникари се борят със стихията. Гърция обяви тридневен траур и поиска помощ от Европа. В изгорелите курорти има и много българите. Масово обаче започнаха да напускат Гърция.  Всички таверни, заведения и магазини работят безплатно, за да осигурят храна на онези, които останаха без дом.", "date": "2018.07.24", "title": "Оцелялата българка в Атина: Открихме 24 души, прегърнали се и така изгорели"}
{"url": "https://www.faktor.bg/bg/articles/niki-heyli-nie-ne-vyarvame-na-putin-i-taka-shte-bade", "text": "Ники Хейли, посланикът на САЩ в Организацията на обединените нации, заяви твърдата позиция на САЩ срещу Русия, макар да смята, че дипломатическите отношения между двете страни трябва да продължат, съобщава businessinsider.com. \"Ние не вярваме на Русия, ние не вярваме на Путин, никога няма да им повярваме” - каза Хейли. \"Те никога няма да бъдат наши приятели. Това е безспорен факт.\" Позицията на Хейли идва седмица след като Тръмп проведе спорната съвместна пресконференция с Путин на срещата на високо равнище в Хелзинки, Финландия. Хейли е един от най-твърдите критици на Кремъл откак президент на САЩ е Доналд Тръмп. През май тя определи анексирането на Крим от Русия като  \"христоматиен пример за директна намеса\" и категорично заяви, че Кремъл е отговорен за опита за убийство на бившия руски шпионин.", "date": "2018.07.24", "title": "Ники Хейли: Ние не вярваме на Путин, Русия не може да ни бъде приятел"}
{"url": "https://www.faktor.bg/bg/articles/novi-10-sela-vlizat-v-obsega-na-veterinarite-zaradi-chumata", "text": "Нови 10 села влизат в обсега на ветеринарите заради чумата по дребните преживни животни. Те са в общините Болярово и Елхово, а местните хора търсят начин да спасят животните си, съобщава Би Ти Ви. Протестите срещу действията на Агенцията за безопасност на храните не стихват. Всички 240 овце на Тодор Димитров са здрави, твърди стопанинът им и пети ден отказва да пусне ветеринарите в двора си. „Искам да ми покажат и да ми затворят устата с документация. БАБХ, като изпратят проби в лабораторията, тя излиза с изходящ номер, който отива в лабораторията, тя по същия начин връща към БАБХ. Искам да ги видя тези неща и тогава да заповядат”, категоричен е собственикът.  Не е ясен щамът на болестта, типът на вируса и източникът на заразата, твърдят от фондация „Четири лапи”. „Пробите по думите на стопаните са вземани без ръкавици, а дори на  места  не са носили специалните облекла,които са за защита от заразите, обувките не са сменяни – дали пък заразата не е разнесена от самите хора, които са вземали пробите”, пита д-р Марина Иванова, ветеринарен лекар от фондацията. От вчера Голямо Крушево е в обсега на 10-километровата зона за наблюдение. Хората научават от нас, че ветеринари ще вземат кръвни проби и търсят начин да спасят животните си.  Все още не е ясно кога ветеринарите ще влязат в селата от  допълнителната 10-километрова зона.", "date": "2018.07.24", "title": "Нови 10 села под наблюдение от ветеринарите заради чумата"}
{"url": "https://www.faktor.bg/bg/articles/novini/svyat/v-laos-se-sruti-yazovirna-stena-zalya-shest-sela", "text": "Ядовирна стена се срути и водата заля шест села в Лаос, съобщи ВВС. Жертвите са много, но властите не могат да съобщят броя им, стотици са обявени за издирване, а над 6 000 са останали без дом. Трагедията се е случила през нощта, причината за срутването на стената не е ясна.  Местните власти са се обърнали към различни организации с молба за помощ за пострадалите. Засегнатите от наводнението се нуждаят от лекарства, храна, питейна вода и дрехи.", "date": "2018.07.24", "title": "В Лаос се срути язовирна стена, заля шест села"}
{"url": "https://www.faktor.bg/bg/articles/novini/svyat/obviniha-i-staloun-v-iznasilvane", "text": "Холивудската екшън звезда Силвестър Сталоун беше обвинен в изнасилване на 16-годишно момиче в Лас Вегас през 1986 г., предаде БТА. Актьорът категорично отхвърли обвиненията, като се позова на изявление на говорителката на актьора Мишел Бега. В британския в. \"Дейли мейл\" се появи публикация, според която жена е разказала, че през 1986 г. актьорът заедно с телохранителя си я насилили в хотел в Лас Вегас. После актьорът я заплашил с физическа разправа, ако тя разкаже за случилото се. Според в. \"Дейли мейл\" полицията на Лас Вегас е съставила протокол на основание на публикацията, но пострадалата жена отказала да сътрудничи на следствието и да предяви обвинения срещу Сталоун. Говорителят на актьора определи публикацията като напълно нелепа и измислена история. Темата за сексуалните посегателства е особено актуална в САЩ заради скандала с продуцента Харви Уайнстийн, обвинен от десетки жени в посегателства, сред които и актрисите Аджелина Джоли и Гуинет Полтроу. Последваха обвинения и срещу актьорите Кевин Спейси и Дъстин Хофман. Политиката не остана в страна от скандала. Седем жени обвиниха бившия американски президент Джордж Буш в непристойно поведение. Американският сенатор от демократическата партия Ал Франкен, едно време смятан като потенциален кандидат за президентската номинация, пък вчера се извини на радиоводещата Лиан Туидън, защото я целунал насила и я докоснал без нейното съгласие през 2006 г.. Друг скандал с посегателства опетнява от известно време името на Рой Мур, кандидата от щата Алабама на Републиканската партия за място в Сената на изборите на 12 декември. Няколко жени го обвиниха в сексуални посегателства и опитвания, като най-малката от тях бе на 14 години. Президентът Доналд Тръмп мисли, че тези обвинения са много смущаващи и трябва да бъдат взети на сериозно, каза днес говорителката на Белия дом Сара Сандърс. Тя повтори убеждението на президента, че ако тези обвинения се окажат верни, то Мур трябва да оттегли кандидатурата си, предаде Франс прес.", "date": "2018.07.24", "title": "Обвиниха и Сталоун в изнасилване"}
{"url": "https://www.faktor.bg/bg/articles/erdogan-izrigna-sreshtu-izrael-obyavi-ya-za-nay-fashistkata-strana", "text": "Турският президент Реджеп Тайип Ердоган направи скандално изказване по повод на Израел.  Държавният глава на Турция нарече държавата на Нетаняху \"най-фашистката и расистка страна на света\", предава Ройтерс, цитирана от БТА. Нападките  и взаимните обвинения между турският президент Реджеп Ердоган и израелският премиер Бенямин Нетаняху възникнаха по повод Закона за националния характер на Израел.  \"Израелският закон, според който само евреите имат право на самоопределение, легитимира потисничеството и показва, че Израел е фашистка и расистка държава\", каза турският президент Реджеп Тайип Ердоган, цитиран от в. „Джерусалем пост“ и БГНЕС. В реч пред депутатите от управляващата Партия на справедливостта и развитието Ердоган заяви, че Израел се е доказала като \"терористична държава\", като нападала палестинци с танкове и артилерия и духът на Адолф Хитлер отново се е появил сред някои израелски управници. За новия закон в Израел турският президент каза: \"Тази мярка показа, без да оставя никакво съмнение, че Израел е най-ционистката, фашистка и расистка държава в света\".  Израел отвърна на нападките през социалните мрежи.  \"Турция под управлението на Ердоган се превръща в мрачна диктатура. Израел е ясен привърженик на равенството на всички свои граждани, както до приемането на закона, така и след нето. Ердоган убива сирийци и кюрди и е изпратил в затвора десетки хиляди свои съграждани\", написа в Twitter израелският премиер Бенямин Нетаняху, цитиран от БГНЕС. По този начин той отговори на критиките на турския лидер на приетия на 19-и юли от Кнесета Закон за еврейския характер на държавата Израел. Според него нападките на Ердоган срещу Закона за националния характер на Израел само доказват правилността на този важен документ. Припомняме, че Законът за еврейския характер на държавата Израел беше приет на 19-и юли. Той закрепя в Конституцията статута на Израел като национална държава на еврейския народ, а също така характера на Израел като еврейска и демократична държава. Йерусалим е столица на Израел, иврит е държавен език – това са част от другите важни моменти в новоприетия закон.", "date": "2018.07.24", "title": "Ердоган изригна срещу Израел, обяви го за най-фашистката страна в света"}
{"url": "https://www.faktor.bg/bg/articles/novini/svyat/harvatskata-darzhava-oprosti-dalgove-do-1-300-evro-na-grazhdanite-si", "text": "Хърватия анулира дълговете на над 150 000 граждани, които дължат до 10 000 куни (1 360 евро) плюс лихвите на държавата и юридическите лица, свързани с нея, съобщи Нова телевизия.  \"Дълговете са отписани въз основа на новия Закон за отписване на дългове за физически лица, които са имали дълг до 10 000 куни плюс лихвите. Размерът на отписания дълг е 1,338 милиарда куни\", заяви премиерът Андрей Пленкович. Става въпрос за отписване на дълговете към държавата или юридически лица, на които държавата е единственият основател или собственик, като Хърватската радио телевизия или Хърватския институт за здравно осигуряване.  Повечето от гражданите, чийто дълг е отписан от държавата, са в Загреб - 28 743 в Сплит са 4 302, в Осиек 3 701, а в Риека – 3 842.", "date": "2018.07.24", "title": "Хърватската държава опрости дългове до 1 300 евро на гражданите си"}
{"url": "https://www.faktor.bg/bg/articles/novini/svyat/balgarski-romi-organizirali-cheren-trudov-pazar-v-neapol", "text": "Български роми работят срещу 75 евроцента на час в Неапол и дори са разработили канал за работници от България. Ромите, които печелят повече, отколкото в България, успели да изместят от пазара на труда африканците. За сезонна работа често са използвани и непълнолетни. Специално разследване по поръчка на най-големия профсъюз на Апенините   изкара случая на дневен ред и предизвика разследвания и на италианските медии и власти. Всеки ден на черната борса на труд се предлагат български роми. Горе-долу едно семейство роми печели, колкото един италианец на ден. Трябва да се плати и такса на посредника. Трафикът е организиран много добре. Ромите идват два пъти в годината за пролетната и есенната реколта.", "date": "2018.07.24", "title": "Български роми организирали черен трудов пазар в Неапол"}
{"url": "https://www.faktor.bg/bg/articles/novini/svyat/balgarka-e-postradala-pri-pozharite-v-gartsiya", "text": "Българска гражданка е пострадала вследствие на пожарите в района на гръцката столица Атина, съобщиха от МВнР. Тя е с изгаряния, настанена е в болница, без опасност за живота. Дипломатическата ни мисия е в контакт с близки на нашата сънародничка и е в готовност да окаже необходимото съдействие. По информация на посолството в Атина на територията на Гърция големи пожари избухнаха в района на Кинета, Атика, в района на Метохи, близо до гр. Ханя на остров Крит, района на Пендели, Атина и в района на Рафина, Атика. Най-много са жертвите в района на Неа Макри, населените места Мати, Кокино лиманаки, община Рафина.", "date": "2018.07.24", "title": "Българка е пострадала при пожарите в Гърция"}
{"url": "https://www.faktor.bg/bg/articles/38-sever-pokazva-kak-severna-koreya-demontira-raketen-obekt", "text": "Северна Корея а започнала демонтажа на някои от съоръженията на основната си стартова площадка за изстрелване на сателити, която се смята, че е полигон за тестване на междуконтинентални балистични ракети, твърдят експерти, анализирали неотдавнашни сателитни снимки, предаде АФП. Ако бъде потвърден, анализът на базираната в САЩ и уважавана група „38 Север“ може да е сигнал за стъпка напред към изпълняване на ангажименти, поети на срещата миналия месец между севернокорейския лидер Ким Чен-ун и US президента Доналд Тръмп. След нея Тръмп обяви, че севернокорейската ядрена заплаха на практика е отстранена, но по-късно US медии твърдяха, че в частни разговори президентът бил гневен от липсата на напредък по въпроса с денуклеаризацията. Публично обаче Тръмп остана непоклатим и анализът на „38 Север“ съвпадна с думи на Тръмп, че е „много доволен“ как напредват разговорите с Пхенян. „38 Север“ обяви на сайта си, че снимките показват, че Северна Корея започнала демонтаж на сграда и стоянка за тест на ракетни двигатели на течно гориво в Западния изпитателен полигон Сохе.", "date": "2018.07.24", "title": "Базираната в САЩ група „38 Север“ потвърди: Пхенян демонтира ракетен обект"}
{"url": "https://www.faktor.bg/bg/articles/handelsblatt-germaniya-stroi-parvi-terminal-za-vtechnen-gaz-za-da-razsee-sluhovete-za-ruskata-zavisimost", "text": "Германските власти възнамеряват да построят първия във ФРГ терминал за втечнен природен газ (ВПГ), съобщи Handelsblatt в публикацията „Warum Deutschlands erstes Flüssiggas-Terminal ein Befreiungsschlag wäre”. Той ще бъде разположен край град Брунсбютел в провинция Шлезвиг-Холщайн. Местните власти и Берлин подкрепят инициативата.    В полза на проекта говорят редица „силни политически аргументи”, пояснява изданието. Първият терминал ВПГ може да опровергае упреците на Доналд Тръмп, че Германия зависи от руските енергоресурси и не допуска до своя пазар американски газ. Особено активно Тръмп се изказва против „Северен поток-2”, защото не го интересува енергийната сигурност на Германия, а желанието да продава на Берлин американски ВПГ.   В търговския конфликт със САЩ темата за енергоресурсите играе голяма роля, пояснява изданието. Американците настояват да им се предостави достъп до европейския газов пазар. При това тяхната главна цел е Германия, тъй като тя се отнася към страните, които имат излаз на море, но които все още не могат да приемат ВПГ.   Дълго време в Германия не е обсъждана възможността за закупуване на ВПГ. Той е по-скъп от обикновения, идващ по тръбите, което обуславя сложността на процеса за неговото втечняване и доставяне. Експертите му сочат перспективи. Ако Русия започне да вдига цените, неговото търсене ще нараства, пише Handelsblatt.", "date": "2018.07.24", "title": "Handelsblatt: Германия строи първи терминал за втечнен газ, за да разсее слуховете за руската зависимост"}
{"url": "https://www.faktor.bg/bg/articles/petak-13/partiyniyat-dom-na-bkp-ds-i-kgb-ili-edin-parlament-bastiliya", "text": "Прокуратурата започна разследване на странната смърт на 25-годишния охранител Даниел Тасев, открит в шахта на строеж в сградата на бившия Партиен дом. Една крайно озадачаваща  кончина,  още повече, че той  беше издирван два дни от семейството, преди да се разбере, че е мъртъв.  Не е ли изумително  един труп лежи в сърцето на държавата и никой хабер си няма за това. Или някой крие това нещо?    Версията, че охранителят е загинал заради непредпазливостта си, след раздумка с момчетата от НСО, подхвърлена без никакви други обяснения,  също звучи нелепо. Да не е изкачвал Еверест по време на дежурството си? Колко често охранителите падат в шахти на обекти, които обикалят от две години? А такива в бъдещето Народно събрание? Дали изобщо има такава статистика?  За тази смърт се говори по-малко от три дни, ако обърнахте внимание, просто изведнъж  всички млъкнаха. Поредната мистерия в тази сграда, която някои наричат българската Бастилия, въпреки че не е била затвор. Но пък има още по-мрачна слава и със сигурност крие още повече тайни за     Досега тълпите са я превземали веднъж наистина, като Бастилията, но  май по-сценарий на ДС, затова този опит не се брои.   Преустройват я, гласят я за български парламент, а това  отстрани изглежда едно от най-зловещите хрумвания, които могат да се родят в нечия глава.  Всички партии одобряват  тази идея, без да ги е еня, къде точно насаждат българската държавност. Навярно са толкова ентусиазирани, защото сталинистката цитадела евентуално може един ден да ги защити добре от разгневения народ, но ги съветваме да разчитат прекалено на това.   И Бурбоните, царствените предци на Симеон Сакскобурготски, са наричали главнияси затвор: „Нашата крепост Бастилията“, но тя падна и постави началото на един процес, който търкулна главата на последния от тях. Та именно „неговата крепост“ стана първопричината да бъде изпратен на гилотината. Ще ви обърна внимание на едно описание на сградата на Партийния дом   Та е показателно и днес: „В дъното на ларгото е построен Партийният дом. Той заема цял квартал, заграден между булевардите \"Руски\" и \"Дондуков\", пл. \"9 септември\" и ларгото. Сградата на Партийния дом, представлява един извънредно голям блок, който говори за силата и сплотеността на Комунистическата партия. Външната й архитектура е изпълнена от гранит и бял врачански камък.“ Дали отново не искат да ни внушат тази сила и да ни  подскажат, че всички партии вкупом са сплотеното и единна БКП, колкото и да се дърлят за фасон.   Случката с охранителя е една история само за Шерлок Холмс, който навярно би разплел тайнственото кълбо. Такъв „образ невъзможен“ в България няма да се намери, уверявам ви.  Както не се намери и някой, който да разгадае. Дано да греша, но се сещам за 82-та тома по делото за палежа на сградата и си давам сметка,че това е един Бермудски триъгълникзатайните на властта.  Партийният дом в бъдеще може да си заслужи  името Бастилия, знае ли човек…   Та нали той е съсредоточието на бедите ни през последните повече от 70 години, кошмарният център на властта, който сееше терор сред българите и взе кървава жътва от тях.   Зловеща е ролята на Партийния дом и при демокрацията, когато стана символ на паралелната власт на отрочетата на БКП, която държи в плен държавата, въобразила си, че е свободна.  На старата комунистическа власт, която подмени истината за същността си В портал „Култура“ преди време имаше едно забележително интервю с  Малина Петрова , автор на  филма „Приключено по давност“, посветена на делото за пожара в Партийния дом през 1990 г., което ще цитирам обширно, защото наистина си заслужава. Но е най-добре да се прочете, обяснява много неща.  Там авторката казва:  „Става ясно, че документите, за които твърдят, че уж били изгорели, може би  , че е имало огнища, които са инсценирани, че сигурно много неща са били изнесени, преснети, скрити и т.н. Самият факт, че на сутринта след пожара, преди да са влезли още следователите, беше обявено публично, че целият архив по т. нар. „Трайчо-Костови процеси“ е изгорял, е достатъчно красноречив. И още: „Освен че заграбиха държавата и финансите, се опитаха да узурпират информацията, да си присвоят историята и да я префасонират по свой образ и подобие. . .  А това, което се случи и за което пожарът помогна, е да бъде отсечена като със сатър връзката между миналото и настояще-бъдещето… Твърди се, че били изгорели много финансови документи, архивите от заседанията и решенията на Политбюро, особено специалните решения, които биха могли да изправят много хора, включително цялото Политбюро и членове на ЦК на БКП, както и авангарда им – Държавна сигурност, на съд за национално предателство, ако имахме нормална съдебна система. И всичко това не е случайно, защото очевидно става дума за огромно присвояване на активи и капитали на държавата, тоест за финансови престъпления в особено големи размери, за които обаче липсват доказателства…. Какви пари е изхарчила държавата за това разследване, идея нямате! И какво? Напънала се планината и родила мишка. Само следователите са около сто души“, обяснява Малина Петрова. И допълва, че има достатъчно факти, които насочват към  Стига да са имали очи и да са искали да ги видят.  „Самият Александър Лилов в голямо интервю, което направих с него, каза, че прокурорката Анна Караиванова непрекъснато го е информирала как върви делото. Как така го информирала, след като една от заподозрените страни е самата БСП?! Как може хора от ДС да бъдат включени в разследващата пожара Парламентарна комисия във Великото народно събрание, след като съмненията падат и върху ДС? Сами да разследват себе си! Няма нищо изяснено, защото не са искали да се изясни.Изводът е, че пожарът е подготвен и режисиран от определени среди в Комунистическата партия, смята Малина Петрова. И пита: „Нали не се съмнявате, че КГБ е участвал, както нямате съмнение за участието на ДС. Те са свързани, винаги са били като сиамски близнаци. Всичко се е докладвало, всичко се е обсъждало. Щом членовете на Политбюро на БКП казваха: „Ние нямаме никакви тайни от Съветския съюз, нямаме никакви тайна от КГБ“, значи е било така“.  Започвам да си мисля, че нищо не се е променило.  Просто дълго време са ни държали под стъклен похлупак, в който са симулирали промени.  Без да искаме сме се измъкнали в един момент за малко, но опитните мишки трябва да бъдат отново върнати там. А това обяснява всичко. Като става кристално ясно и за нашите измерения твърдението на големия руски философ Николай Бердяев във  \"Философия на неравенството“. \"И господството на тълпата създава свое избрано малцинство, свой подбор на най-добрите и най-силните в простащината, на първите сред простаците, на князете и магнатите на просташкото царство.  Честито на печелившите.", "date": "2018.07.24", "title": "Партийният дом на БКП, ДС и КГБ или един парламент- Бастилия"}
{"url": "https://www.faktor.bg/bg/articles/obshtestvo/zakon-i-red/sadat-zasedava-po-deloto-sreshtu-yoan-matev-obvinen-za-ubiystvoto-na-georgi-ignatov-v-borisovata-gradina", "text": "Съдът заседава по делото срещу Йоан Матев, обвинен за убийството на Георги Игнатов в Борисовата градина.  При предишните разпити стана ясно, че  всички в частно училище „Езиков свят” разпознали Йоан Матев на излъчените след убийството кадри.  Някои от децата дори го видели да мие кръв от себе си в тоалетните.  Нито един учител или ученик обаче не казал в полицията.  Процесът се заплете допълнително, след като през месец май Марсел Матев, брат на обвиняемия, се отказа от показанията си.  А иначе именно Марсел разказал пред разследващите, че неговият брат му е признал, че е убил Георги.", "date": "2018.07.24", "title": "Съдът заседава по делото срещу Йоан Матев, обвинен за убийството на Георги Игнатов в Борисовата градина"}
{"url": "https://www.faktor.bg/bg/articles/obshtestvo/ulitsata/tri-leshoyada-ot-chehiya-i-latviya-shte-badat-pusnati-na-svoboda-u-nas", "text": "Три черни лешоядчета - Боян, Рига и Острава, пристигат в България. Те идват от два зоопарка - в Чехия и Латвия и ще бъдат пуснати на свобода в българската природа, съобщи Нова ТВ. Целта е у нас да се възстанови видът, който е изчезнал около средата на 20-и век заради човешка намеса. Първоначално птиците ще бъдат настанени в изкуствено гнездо в Източна Стара планина. А когато свикнат, ще напуснат мястото за адаптация. Едно от лешоядчетата е кръстено на алпиниста и природозащитник Боян Петров, който не беше намерен след безпрецедентна спасителна акция към връх Шишапангма в Хималаите.", "date": "2018.07.24", "title": "Три лешояда от Чехия и Латвия ще бъдат пуснати на свобода у нас"}
{"url": "https://www.faktor.bg/bg/articles/novini/balgariya/zaradi-chumata-chetiriredova-telena-ograda-shte-spira-divite-svine-ot-rumaniya", "text": "Земеделският министър Румен Порожанов обяви как ще изглежда защитната ограда по сухопътната граница с Румъния срещу разпространението на африканската чума по свинете.  Съоръжението трябва да спира миграцията на диви свине от северната ни съседка, където има няколко огнища на африканска чума. В противен случай има риск болестта да се пренесе у нас и да обхване десетки стопанства с домашни свине. Тогава загубите може да достигнат над милиард лева, предупреждават експерти. Съоръжението ще е дълго 133 километра. „Първоначално смятахме да бъде електропастир, който обаче не е сериозно препятствие за по-силните животни, които биха се засилили да го преминат. Отделно електропастирът, макар и усилен, трябваше да бъде с доста по-висок волтаж на тока, което можеше да създаде инциденти с деца или нещо друго. В момента сме се спрели на четириредова телена ограда, с бодлива тел”, уточни Порожанов.  Той представи и параметрите на оградата, като отбеляза, че един линеен метър на бодливата тел е 15 стотинки, тоест 4 реда са 60 стотинки.", "date": "2018.07.24", "title": "Заради чумата: Четириредова телена ограда ще спира дивите свине от Румъния"}
{"url": "https://www.faktor.bg/bg/articles/nevizhdan-uzhas-sled-ogneniya-ad-v-gartsiya-otkrili-semeystva-pregarnali-detsata-si", "text": "Невиждан ужас след пожара в Кокино Лиманаки - пожарникарите откриха изгорели семейства, прегърнали децата си, съобщава гръцкото електронно издание \"Iefimerida.gr\", цитирано от „Фокус“. Според изданието само в крайбрежния район на Атика Кокино Лиманаки броят на загиналите вече е достигнал 30 души, като не се знае колко още ще бъдат открити под развалините на къщите.  Част от жертвите са били задушени от гъстия дим над целия район.  \"Iefimerida.gr.\" цитира източници от спасителните екипи, които твърдят, че в изгорелите домове са били намерени мъртви цели семейства, прегърнали децата си, след като са разбрали, че нямат шанс за спасение.  Изданието съобщава, че по-голямо щастие са имали туристите и тези от местните жители, които са били заварени от огъня в крайморската зона на залива Аргири Акти и са имали достъп до акостиралите лодки. Във връзка с усложнената обстановка МВнР препоръчва на българските граждани, пътуващи или пребиваващи в районите на пожарите в Гърция, да се информират предварително за актуалната ситуация, да избягват засегнатите от огнената стихия места и да спазват стриктно указанията на местните власти. Посолството на Република България в Гърция е в постоянен контакт с местните власти и следи развитието на обстановката. Български граждани, които желаят да получат актуална информация или да подадат сигнал за техни близки, могат да го направят на телефоните на мисията: +30 210 67 48 105, +30 210 67 48 106, +30 210 67 48 107. Заместник-министърът на външните работи Георг Георгиев разговаря с временно управляващия българското посолство в Атина Веселин Иванов във връзка със ситуацията с пожарите, бушуващи на територията на Гърция, съобщиха от МВнР. По разпореждане на заместник-министъра в дипломатическата ни мисия е сформиран кризисен щаб, който ще бъде на разположение на българските граждани, пътуващи или пребиваващи в Гърция.", "date": "2018.07.24", "title": "Невиждан ужас след огнения ад в Гърция - открили семейства, прегърнали децата си"}
{"url": "https://www.faktor.bg/bg/articles/zakopchaha-snahata-na-megan-markal-za-poboy-nad-sapruga-y", "text": "Годеницата на брата на Меган Маркъл бе арестувана, тъй като нападнала бъдещия си съпруг. Атаката настъпва година след като братът на Меган насочил пистолет към годеницата си, пише DailyMail. \"Снощи бе изпратено обаждане във връзка с домашното насилие от дома на Томас Маркъл и Дарлийн Блънт. Жената бе арестувана по обвинение в атака\", се казва в изявление на полицията. 37-годишната Дарлийн била арестувана в къщата, където живеела с брата на Меган. (novini.bg)", "date": "2018.07.24", "title": "Закопчаха снахата на Меган Маркъл за побой над съпруга й"}
{"url": "https://www.faktor.bg/bg/articles/novini/balgariya/radev-nalozhi-veto-na-dopalnenieto-kam-zakona-za-sledprivatizatsionen-kontrol", "text": "Президентът Румен Радев върна за ново обсъждане приетия Закон за допълнение на Закона за приватизация и следприватизационен контрол заради разпоредби, които не само не защитават обществения интерес, но и съществено го увреждат, съобщиха от прессекретариата на държавния глава. Възраженията на държавния глава са срещу § 3 и § 4, които ще доведат до преразглеждане на вече сключени приватизационни договори в ущърб на държавата и обществото. С § 3 се ограничава срокът на специфични задължения на купувачите по приватизационни договори в рамките на 5 години. В мотивите на ветото се посочва, че конкретният времеви обхват на задълженията по всеки приватизационен договор трябва да се определя според обекта на приватизацията и осъществяваната дейност, а не да се подчинява на формални законови ограничения, които създават преимущество на купувачите за сметка на обществения интерес. С § 4 това ново правило, както и разсрочването на поетите задължения, ще важат и за вече сключени приватизационни договори. Новата уредба ще се отнася за купувачи, които не са изпълнили своите задължения, но са платили неустойките за тях. Нещо повече, плащането на тези неустойки се изисква само за първите 5 години от договора. Така ще се облагодетелстват и неизправни купувачи, които имат непогасени плащания за неустойки за период след тези 5 години. Приетата уредба ще има за последица освобождаване на купувачите от специфични задължения. Ще се изключи и възможността да се търсят неустойки за тяхното неизпълнение за периода над 5 години. Няма оценка как новата уредба ще се отрази на средствата от неустойки, които трябва да постъпват в държавната пенсионна система и в общинските бюджети. Ето и пълният текст на мотивите: \"Уважаеми народни представители, Споделям основната цел, с която бяха внесени първоначално допълненията в Закона за приватизация и следприватизационен контрол (ЗПСК) – да се положат законовите основи за създаване на електронна платформа, чрез която да се извършва продажбата на определено държавно имущество и имущество, което е собственост на държавни търговски дружества. Тези правила имат потенциал да гарантират прозрачност и да дадат възможност за постигане на по-висока продажна цена, което е в съответствие с целите по чл. 2, ал. 1 от ЗПСК. Споделям и облекчаването на изискванията за обезпечаване на задължения на търговци и производители на електрическа енергия към Фонд „Сигурност на електроенергийната система“. Приватизационният процес основателно е във фокуса на общественото внимание, защото при разпореждането с държавно и общинско имущество на първо място трябва да бъде гарантиран публичният интерес. Този интерес има не само икономически, а и социални измерения с оглед изискването средствата от приватизация, сред които и неустойките, да се използват за държавната пенсионна система (чл. 8, ал. 8, т. 2 от ЗПСК) и за общинските бюджети (чл. 10, ал. 3 от ЗПСК). Ето защо не мога да се съглася с разпоредбите на § 3 и 4, тъй като с тях общественият интерес не само няма да бъде защитен, а ще бъде съществено увреден. С § 3 е създаден чл. 32г, според който специфични задължения, пряко свързани с осъществявания от приватизираното дружество предмет на дейност, не могат да бъдат вменени на купувача за повече от 5 години. Това правило няма да се прилага по отношение на задълженията за запазване на седалището, предмета на дейност, за инвестиции и трудова заетост. Конкретният времеви обхват на задълженията по всеки приватизационен договор трябва да се определя според обекта на приватизацията и осъществяваната дейност, а не да се подчинява на формални законови ограничения, които създават преимущество на купувачите за сметка на обществения интерес. При липса на яснота какви са тези специфични задължения, границите на преценката за кои задължения да се прилага 5-годишният срок са широки. Следва да се има предвид, че когато няма обективни критерии, които да очертаят пределите на тази преценка, корупционният риск се увеличава. По силата на § 4 от приетия закон „разпоредбата на чл. 32б, ал. 1 – чл. 32г се прилага и за сключени приватизационни договори, по които към датата на влизане в сила на този закон няма непогасени плащания за неустойки за неизпълнени през първите 5 години следприватизационни задължения“. По този начин ще могат да бъдат преразглеждани договори, сключени при действието на правила, които не са позволявали тяхната промяна. Освен това, за такива договори ще се прилага и новото правило на § 3, което ограничава по закон срока на т.нар. специфични задължения за не повече от 5 години. Приетата уредба се отклонява от основната същност на чл. 32, ал. 5 от ЗПСК, която ограничава възможността да се правят промени в сключени вече приватизационни договори. Така се гарантира общественият интерес в неговите икономически и социални измерения, който налага с договорите да се поемат действително изпълними задължения. Именно затова приватизационните договори трябва по принцип да се изпълняват във вида, в който са сключени. Прилагането на ограничението за 5-годишен срок на специфичните задължения и спрямо действащите приватизационни договори ще има за последица освобождаване на купувачите от такива задължения, за изпълнението на които в договорите е предвиден по-дълъг срок. По този начин се изключва възможността да се търсят неустойки за тяхното неизпълнение за периода над 5 години. Няма оценка как § 4 ще засегне очакваните постъпления от неустойки в Държавния фонд за гарантиране устойчивост на държавната пенсионна система и в общинските бюджети. Считам, че приетият § 4 се отклонява от мотивите за неговото внасяне, според които той ще се прилага „само за коректни приватизатори, а не за всички“. Изискването за приложението на § 4, обаче, не е купувачът да е изпълнил всички свои задължения до момента, а „да няма непогасени плащания за неустойки за неизпълнени през първите 5 години следприватизационни задължения“. Както е известно, неустойката обезпечава изпълнението на задължението и служи като обезщетение за вредите от неизпълнението, без да е нужно те да се доказват. При това положение § 4 ще се прилага за купувачи, които не са изпълнили своите задължения, но са платили неустойките за тях. Нещо повече, плащането на тези неустойки се изисква само за първите 5 години от договора. Така ще се облагодетелстват и неизправни купувачи, които имат непогасени плащания за неустойки за период след тези 5 години. Няма никаква обществена необходимост да бъдат преуредени вече сключени приватизационни договори. Уредбата по § 3 и 4 излиза извън границите, очертани от целите на Закона за приватизация и следприватизационен контрол и от принципа за правната сигурност, изискващ стабилност на правните сделки и предвидимост на правните последици от различните юридически факти. Уважаеми народни представители, Въз основа на изложените мотиви упражнявам правото си по чл. 101, ал. 1 от Конституцията на Република България да върна за ново обсъждане § 3 и 4 от Закона за допълнение на Закона за приватизация и следприватизационен контрол, приет на 18 юли 2018 г.\".", "date": "2018.07.24", "title": "Радев наложи вето на закона \"Домусчиев\""}
{"url": "https://www.faktor.bg/bg/articles/karvav-ekshan-v-stolitsata-mazh-e-prostrelyan-kilar-e-zadarzhan", "text": "50-годишен мъж е бил прострелян в подлеза на бул. \"Гоце Делчев\" в столицата. Той е откаран в болница за оказване на помощ, не се съобщават подробности за състоянието му.   Сигнал за произведен изстрел в подлеза е подаден в полицията малко след 10.00 часа във вторник, съобщават от МВР. На адреса са изпратени полицейски екипи, които задържали на място 59-годишен мъж. Той е прострелял със законно притежаван пистолет 50-годишен човек в корема. Пострадалият е транспортиран в болница за оказване на медицинска помощ. По първоначална информация, битов скандал е в основата на инцидента. Продължава работа по изясняване на всички факти и обстоятелства около случилото се.", "date": "2018.07.24", "title": "Кървав екшън - мъж е прострелян след битов скандал в столицата"}
{"url": "https://www.faktor.bg/bg/articles/i-borisov-poiska-popravki-v-zakona-oblagodetelstvasht-domuschievi", "text": "Председателят на ГЕРБ Бойко Борисов разпореди на ПГ на ГЕРБ да изработи и внесе нова поправка в Закона за приватизацията и следприватизационен контрол, се казва в съобщение от пресцентъра на партията, изпратено до медиите.  Целта на новите предложения е да отпаднат всички съмнения за лобизъм в полза на една или друга страна. Новите текстове трябва категорично да предвидят забрани за разпростиране на действието спрямо заварени приватизационни договори. Промените ще бъдат представени на брифинг в народното събрание от Данаил Кирилов в 14:00 часа.", "date": "2018.07.24", "title": "И Борисов поиска поправки в закона, облагодетелстващ Домусчиеви"}
{"url": "https://www.faktor.bg/bg/articles/novini/svyat/susha-i-goreshtini-v-tsyala-severna-evropa", "text": "Суша и горещини са обхванали цялата северна част на Европа, предаде Франс прес, цитирана от БТА. Във Финландия силно засегната е северната провинция Лапландия. Там бушуват няколко пожара, изпепеляващи гори и храсти. Продължава да се разраства и пожар по източната й граница, тръгнал от Русия. В Норвегия също са отчетени високи температури. Последните два месеца - май и юни - дори белязаха рекорди. Май беше най-топлият месец в историята на страната, а през юни температурите бяха над нормалните за сезона, често пъти над 30 градуса по Целзий. В Швеция на места почти не са регистрирани дъждове в последните три месеца. Юли е най-топлият месец там за най-малко два века и половина. Швеция се бори с горски пожари и поиска помощ от другите страни. Най-малко 25 000 хектара вече изгоряха или продължават да горят там. Това е два пъти повече от площта на Париж.", "date": "2018.07.24", "title": "Суша и горещини в цяла Северна Европа"}
{"url": "https://www.faktor.bg/bg/articles/novini/svyat/tramp-zaplashi-da-vavede-mita-varhu-avtomobilite-vnasyani-ot-stranite-ot-es", "text": "Президентът на САЩ Доналд Тръмп предупреди, че при провал на преговорите с председателя на Европейската комисия Жан-Клод Юнкер, Вашингтон може да  въведе мита върху автомобилите, внасяни от страните от ЕС. Разговорите между шефа на ЕК и US президентът трябва да се проведат утре. Тръмп отправи предупреждението по време на конференция в Белия дом, посветена на пропагандирането на местната продукция, в която участваха представители на американската промишленост, съобщи БТА. \"Евросъюзът е заел много твърда позиция към Съединените щати. Те (представителите на ЕС) ще дойдат при мен в сряда и ще видим дали можем да уредим това. В противен случай ще ни са наложи да направим нещо с милионите техни автомобили, които пращат тук всяка година. Но, вероятно, ще измислим нещо\", каза Тръмп. Той подложи на критика предшествениците си, заради които, според него, САЩ \"са губели работни места\". По думите на Тръмп политиката на предишните президенти е била насочена към воденето не на \"свободна търговия\", а на \"глупава търговия\". Тръмп заяви още, че \"ерата на икономическата капитулация\" е приключила, пише Асошиейтед прес.", "date": "2018.07.24", "title": "Тръмп заплаши да въведе мита върху автомобилите, внасяни от страните от ЕС"}
{"url": "https://www.faktor.bg/bg/articles/vapreki-nestihvashtite-protesti-v-nikaragua-ortega-otkazva-da-podade-ostavka", "text": "В първото си интервю от 2009-та насам никарагуанският президент Даниел Ортега потвърджава намерението си да остане на своя пост. За своята публична поява Ортега избира американската телевизия \"Фокс нюз\", съобщава БНТ. Водещият не отделя време за любезности, а директно го конфронтира с фактите. Брет Байер \"Фокс нюз\": Г-н президент, преди 40 години бяхте млад революционер, който се бори, по собствените Ви думи срещу бруталната семейна диктатура на Сомоза. Сега протестиращите в Никарагуа скандират: \"Ортега и Сомоза са едно и също нещо\". За да се сложи край на насилието и да се помогне на Вашата страна, бихте ли обмислили със съпругата Ви да се оттеглите от властта? Даниел Ортега, президент на Никарагуа: Получихме гласовете на избирателите. Така че започнахме мандат, който завършва през 2021, когато трябва да си проведат следващите избори. Тогава ще стане ясно, кой ще бъде новият ръководител на президентската администрация. Протестите срещу авторитарния управленски стил на Ортега продължават. Първоначално те бяха насочени срещу пенсионна реформа. Дадоха резултат, защото президентът я оттегли. Демонстрантите сега настояват Ортега и съпругата му, вицепрезидентът Росарио Мурильо, да се оттеглят. Анхел Мендоса, студент: Времето му изтече. Никарагуа вече взе своето решение. Никарагуа е свободна. Улиците са на хората. Не се страхуваме от убийците. Обединените хора никога няма да бъдат победени. Бившият революционер Ортега управлява централноамериканската държава между първоначално от 1979 до 1990 г. От 11 години насам отново е президент. В Никарагуа живеят 40 български граждани.", "date": "2018.07.24", "title": "Въпреки нестихващите протести в Никарагуа, Ортега отказва да подаде оставка"}
{"url": "https://www.faktor.bg/bg/articles/velikobritaniya-lishila-ot-grazhdanstvo-104-ma-po-podozreniya-v-terorizam", "text": "Миналата година правителството е лишило от британско гражданство 104-ма души \"в полза на общественото благо\" съгласно закон срещу заподозрени в тероризъм, организирана престъпност и други тежки престъпления, предаде ДПА. Този брой е драстично по-голям, отколкото през 2016 г., когато е било отнето британско гражданство само на 14 души, посочи вътрешното министерство в годишен доклад.  В документа се посочва, че използването на правото за отнемане на гражданство по усмотрение на вътрешния министър е особено важно за предотвратяване на връщането в Обединеното кралство на някои британци с двойно гражданство, участвали в свързана с тероризъм дейност в Сирия или Ирак. Подобно правомощие трябва да използва само ако човекът няма да остане без гражданство, подчертава докладът, уточнявайки, че вътрешният министър лично решава дали да бъде предприето такова действие.", "date": "2018.07.24", "title": "Великобритания лишила от гражданство 104-ма по подозрения в тероризъм"}
{"url": "https://www.faktor.bg/bg/articles/novini/svyat/tramp-se-gotvi-da-otneme-dostapa-do-sekretna-informatsiya-na-svoi-oponenti", "text": "Тръмп обмисля да отнеме разрешителното за достъп до секретна информация на свои опоненти. Мярката ще засегне бившия директор на ЦРУ Джон Бренан и още пет длъжностни лица, заемали ключови позиции, съобщава БНР. Прессекретарят на Белия дом Сара Сандърс заяви, че президентът Доналд Тръмп \"проучва механизмите\" за отнемане на достъпа на шест длъжности лица, които са се занимавали с националната сигурност, включително и на бившия директор на ЦРУ Джон Бренан. Сред засегнатите ще са още бившият директор на ФБР Джеймс Коми, бившият директор на националното разузнаване Джеймс Клапър, бившият директор на ЦРУ Майкъл Хейдън, бившият съветник по националната сигурност Сюзън Райс и Андрю Маккабе, който до март беше заместник директор на ФБР. Сандърс коментира, че те са \"политизирали своите позиции и в някои случаи са си осигурявали приходи от обществените услуги и разрешенията за сигурност,  с които са работели\". \"Факт е, че хората с разрешения за достъп до секретна информация сеят безпочвени обвинения за неподходящи връзки на администрацията на Тръмп с Русия и правят внушения с нулеви доказателства\", каза тя. Напоследък се засилиха призивите от страна на депутати републиканци да бъде отнето разрешителното за достъп до информация на Джон Бренън, който яростно критикуваше срещата на президента Тръмп с руския му колега Владимир Путин. Бившите директори на ЦРУ и други висши държавни служители в областта на националната сигурност обикновено имат право да запазят разрешителните си, поне за известно време, за да бъдат в състояние да съветват своите наследници. Но тази практика е на път да се промени.", "date": "2018.07.24", "title": "Тръмп се готви да отнеме достъпа до секретна информация на свои опоненти"}
{"url": "https://www.faktor.bg/bg/articles/novini/svyat/goreshta-valna-i-vav-velikobritaniya", "text": "Великобритания е обхваната от силна жега, заради която националната метеорологична служба издаде предупреждение към хората да не стоят на слънце, предаде Асошиейтед прес. Метеоролозите обявиха вчера трета степен на тревога с жълт код, който ще остане в сила до петък сутринта за по-голямата част от югоизточна Англия. Такова предупреждение се издава обикновено когато температурите се повишат до 30 и повече градуса по Целзий през нощта за поне две последователни денонощия. Очаква се горещата вълна и сушата във Великобритания да продължат, посочва АП.", "date": "2018.07.24", "title": "Гореща вълна и във Великобритания"}
{"url": "https://www.faktor.bg/bg/articles/novini/svyat/80-sa-zhertvite-na-zhegite-v-yaponiya-27-na-navodneniyata-vav-vietnam", "text": "Горещата влажна вълна, притиснала Япония от няколко седмици, вече отне живота на 80 души. Около 35 000 души са приети в болници с оплаквания, свързани с рекордните жеги през последните 3 седмици, предаде Франс прес. През изминалата седмица средните температури в страната на сянка бяха над 35 градуса по Целзий. В големите градове температурите на сянка бяха между 35 и 40 градуса, а влажността над 80 процента. Това смъртоносно съчетание отне живота само през миналата седмица на 65 души, а преди това на още 15 души. Повечето от жертвите са стари хора, но има и деца, починали от топлинен удар след игра навън. Вчера в Кумагая в префектура Сайтама, северно от Токио, бе поставен национален рекорд по горещина. Там бяха отчетени 41,1 градуса по Целзий. В друга част на Азия - във Виетнам, катастрофалните наводнения и свлачища, причинени от преминаване на тропическа буря, вече отнеха живота на 27 души, предаде Ройтерс. Седем души се водят за изчезнали. Повредени са 12 000 къщи и над 90 000 хектара обработваеми площи.", "date": "2018.07.24", "title": "80 са жертвите на жегите в Япония, 27 - на наводненията във Виетнам"}
{"url": "https://www.faktor.bg/bg/articles/novini/balgariya/mazh-zagina-sled-padane-ot-stroezh", "text": "58-годишен мъж е загинал след падане от покрива на строеж в село Кошава, съобщиха от ОДМВР - Видин. Сигналът за инцидента е подаден в 11.09 часа вчера на тел. 112. Съобщено е за това, че в строителен обект (винарска изба) в село Кошава, при възникнала трудова злополука е починал 58-годишен жител на град Пазарджик. По първоначални данни мъжът е загинал при падане от покривна конструкция на строяща се сграда от около 6 метра височина. Тялото е транспортирано в МБАЛ „Света Петка” – Видин за извършване на аутопсия. По случая е започнато следствено дело.", "date": "2018.07.24", "title": "Мъж загина след падане от строеж"}
{"url": "https://www.faktor.bg/bg/articles/novini/svyat/yozil-za-tyah-az-sam-germanets-kogato-pobezhdavame-i-prishalets-kogato-gubim", "text": "Водещ футболист от националния отбор по футбол на Германия се снима с турския президент Ердоган. Критикуват го. После този национален отбор тежко се проваля на Световното първенство в Русия, въпреки че е смятан за абсолютен фаворит за световната титла. Тогава мнозина отново се сещат за снимката и за слабата форма на този футболист. И започват да го обвиняват. В резултат от което той обидено напуска националния отбор. Дотук историята може би не е особено вълнуваща. Изведнъж обаче се оказва, че тя има много опасен политически заряд. Защото футболистите с чуждестранни корени дълги години се смятаха за едно от най-красивите лица на интеграцията в Германия. И когато – основателно или не – те заявят, че въпреки това се чувстват \"германци втора ръка\" и че усещането за ксенофобия наоколо им нараства, тогава сериозен проблем има и политиката, пише в своя анализ Дойче веле. \"Тежко ми е на сърцето, но след дълги размишления реших, че вече няма да играя за Германия в международни мачове - поне дотогава, докогато все още изпитвам усещането за расизъм и липса на респект\", писа Месут Йозил в Туитър. Футболистът, който има 92 мача и 23 гола за Бундестима, смята, че Германският футболен съюз и най-вече шефът на този съюз Райнхард Гриндел се отнася зле с него. \"Не желая повече да бъда изкупителната жертва за неговата некомпетентност и неспособността му да си върши работата както трябва\", написа още 29-годишният Йозил. Футболистът от турски произход твърди, че в редиците на ГФС се усещат ксенофобски тенденции: \"Хора, които имат склонност към расизъм и дискриминация не бива повече да работят в най-големия футболен съюз в света, който обединява многобройни играчи с най-различен семеен произход\", настоява Йозил, който сам е роден в Германия. Към своите десетки милиони последователи в социалните мрежи футболистът отправи и следното послание по адрес на Гриндел и неговите съмишленици: \"За тях аз съм германец, когато побеждаваме, и пришълец, когато губим\". Йозил припомня, че за бившите национални играчи Лукас Подолски и Мирослав Клозе никой не говори като за \"германци от полски произход\", но за него самия винаги се казвало, че е от турски произход. Плеймейкърът на лондонския \"Арсенал\" категорично защити и решението си да се снима с турския президент Ердоган, което преди Световното първенство по футбол предизвика много критики и заложи бомба със закъснител в германския футбол. \"За мен тази снимка няма нищо общо с политиката или с изборите\", писа Йозил и уточни, че просто е демонстрирал уважение към най-високопоставения политик в родината на своите родители. Снимките с Ердоган, които си направиха Месут Йозил и неговият колега от националния отбор Илкай Гюндоган, отново попаднаха под ударите на критиците, след като германският отбор напусна Мондиал 2018 още в първата фаза. Гюндоган стигна и по-далеч от Йозил тогава, след като подари на Ердоган фланелка на клубния си отбор \"Манчестър Сити\" с посвещението: \"На моя уважаван президент – с дълбоко почитание\". Германската министърка на правосъдието Катарина Барлей смята, че обвиненията, отправени от Йозил, са обезпокоителен сигнал за един дълбок обществен проблем. \"Много тревожно е, когато голям германски футболист като Месут Йозил усеща расизъм в страната и смята, че вече не е желан, както и че Футболният съюз не го представлява.\" След декларацията на Йозил, ГФС отново попадна под силен натиск. Тео Цванцигер, един от предшествениците на Гриндел начело на футболния съюз, е огорчен от случващото се - той смята, че оттеглянето на Йозил от националния отбор е \"тежък удар върху усилията на нашата страна да провежда интеграция чрез футбола\". Хората с чуждестранни корени по никакъв начин не бива да се чувстват като \"втора ръка германци\", смята Цванцигер.", "date": "2018.07.24", "title": "Йозил: За тях аз съм германец, когато побеждаваме, и пришълец, когато губим"}
{"url": "https://www.faktor.bg/bg/articles/kalfin-s-zakoni-na-parche-ne-mozhem-da-se-spravim-s-demografskata-kriza", "text": "Намаляването на населението има много ефекти - върху икономиката най - вече. Трябва да се вземат мерки. Това заяви бившият социален министър Ивайло Калфин, коментирайки демографската катастрофа. България има програма до 2030 година, но до голяма степен тя се занимава със статистика. Това, което липсва, е комплексна политиката, каза Калфин. Младите семейства напускат, защото навън има по - добро образование, могат да разчитат на различни помощи, безплатни детски градини. Държвата трябва да се намеси с конкретни мерки, допълни Калфин. В София трябва да се построят много повече детски градини, посочи той. Безплатните детски градини са инвестиция, а не разход, тъй като родителите ходят на работа, плащат си данъците, децата не отпадат от училище, заяви Калфин. У нас продължават да се приемат закони на парче, каза той.", "date": "2018.07.24", "title": "Калфин: Със закони на парче не можем да се справим с демографската криза"}
{"url": "https://www.faktor.bg/bg/articles/novini/balgariya/po-tezhki-nakazaniya-za-roditeli-chiyto-detsa-ne-sa-zapisani-na-uchilishte", "text": "\"Обмислят се още по-тежки наказания за родителите, чийто деца не са записани на училище, в това число и по-тежки от глоба. Става дума и за промяна в НК\", съобщи пред  Bulgaria ON Air заместник-министърът на образованието Деница Сачева. Тя обясни, че това е само една от сериозните мерки, които МОН замисля.  \"В същото време амбицията на МОН е процентът на отпадащи ученици от 12,7 сега да спадне до 11 процента до две години\", каза още Сачева. Ведомството вече говори с НАП да събира глобите от родители, които са санкционирани.", "date": "2018.07.24", "title": "По-тежки наказания за родители, чийто деца не са записани на училище"}
{"url": "https://www.faktor.bg/bg/articles/streletsat-ot-toronto-se-okaza-psihichno-bolen", "text": "Мъжът, обвинен в убийството на двама души и раняването на други 13 в Торонто, е имал психическо заболяване, предаде Ройтерс. Това съобщиха от семейството му. Полицията продължава да търси мотивите за стрелбата. При нея загинаха 8-годишно момиче и 18-годишна абитуриентка. Ден след трагедията бе идентифициран стрелецът. Това е 29-годишният Фейсал Хюсеин, жител на Торонто. Той бе открит мъртъв малко след нападението. „Не знаем защо се е случило това - заяви шефът на градската полиция Марк Сондърс и допълни, че не може да спекулира за мотивите. - Твърде рано е да се отхвърля каквото и да било.“ Заподозреният, въоръжен с пистолет, откри огън късно в неделя вечер на булевард „Данфорт“, където е пълно с ресторанти и места за семейни забавления. Трагедията се случи в гръцкия квартал в източната част на най-големия град в Канада. Това е втората трагедия в Торонто за тази година. През април шофьор умишлено се вряза с взет под наем микробус в тълпа в часа за обедна почивка. Тогава загинаха 10 души, а 15 бяха ранени. „Съсипани сме от новината, че синът ни е отговорен за безсмисленото насилие и загуба на живот“, гласи писмено изявление на семейство Хюсеин. Бликите на стрелеца допълват, че той страдал от сериозно психическо заболяване, а през целия си живот имал психоза и депресия. „Докато правихме всичко, за да се опитаме да му помогнем в неговия изпълнен със страдания и болка живот, ние никога не бихе могли да си представим, че това ще бъде неговият опустошителен и разрушителен край“, се казва още в изявлението. Полицията засега не е идентифицирала двете жертви на нападателя. Местният политик Натаниел Ърскайн-Смит заяви, че 18-годишното момиче се казва Рийз Фалън. Тя току-що е завършила училище и смятала да учи за медицинска сестра. Нападателят влязъл в престрелка с полицията, избягал и по-късно бил открит мъртъв. Той имал рана от огнестрелно оръжие, съобщиха властите, без обаче да дават подробности за обстоятелствата или причината за смъртта му. В понеделник вечерта полицията в Торонто извършила обиск в жилище в гъстонаселен квартал в източната част на града, където живеел заподозреният. Кметът на Торонто Джон Тори заяви пред журналисти, че градът с население 2,8 милиона души има сериозен проблем с оръжията и че те са твърде леснодостъпни за доста хора. „Защо всеки в града изобщо трябва да има оръжие?“, попита той в обръщение към общинските съветници. За да притежава оръжие в Канада, човек трябва да подаде молба за лиценз, да премине проверка на миналото си и да положи изпит по безопасно боравене. Оръжията трябва да бъдат съхранявани заключени и празни. Те могат да бъдат носени извън дома само със специално разрешение. А за пистолети и други огнестрелни оръжия, за които има ограничения, е необходимо допълнително обучение. Същевременно стана ясно, че броени часове след стрелбата бил арестуван въоръжен с нож мъж. Това станало по време на военна церемония край парламента в канадската столица Отава. Няма ранени при инцидента и той не е свързан с нападението в Торонто.", "date": "2018.07.24", "title": "Стрелецът от Торонто се оказа психично болен"}
{"url": "https://www.faktor.bg/bg/articles/novini/balgariya/premierat-borisov-predlozhi-pomosht-za-zasegnatite-ot-pozharite-rayoni-v-gartsiya", "text": "Министър-председателят Бойко Борисов проведе телефонен разговор с гръцкия премиер Алексис Ципрас.  “Изразяваме най-дълбоко съчувствие към пострадалите и близките на загиналите в огнената стихия, обхванала Гърция. С тревога и болка приехме вестта за бедствието, връхлетяло приятелския гръцки народ, довело до човешки жертви и причинило тежки материални щети”, подчерта българският министър-председател. Премиерът Борисов посочи, че България има готовност за оказване на техническа помощ за Гърция с 50 пожарникари и два пожарни автомобила. Той допълни, че е разпоредил на министерството на вътрешните работи да предприеме незабавна организация при постъпило искане от страна на Гърция за получаване на международна помощ, модулът ни за наземно гасене на горски пожари да бъде приведен в готовност за участие по линия на механизма за Гражданска защита на ЕС. Гръцкият премиер Алексис Ципрас благодари за предложената помощ от България и посочи, че при нужда ще търси българския министър-председател.", "date": "2018.07.24", "title": "Премиерът Борисов предложи помощ за засегнатите от пожарите райони в Гърция"}
{"url": "https://www.faktor.bg/bg/articles/hakeri-ot-ruskata-energiyna-mechka-udarili-energiynata-mrezha-v-sasht", "text": "Руски хакери са получили достъп до електропреносни комунални услуги в САЩ миналата година, което би могло да им позволи да предизвикат спирания на тока. Това казват представители на федералното правителство на САЩ, според които хакерската кампания вероятно продължава и сега, предаде Ройтерс, като се позовава на в. \"Уолстрийт джърнъл\". Хакерите, работещи за спонсорирана от руската държава група, наречена \"Енергийна мечка\" или още \"Водно конче\", твърдят, че атаката им е причинила \"стотици жертви\" през 2017 г., тоест, че има засегнати стотици компании, съобщава БТА. Хакерите използвали конвенционални средства, като заразяване с вирус на често посещавани от дадена компания сайтове или като фишинг атаките, които карат потенциалните жертви да дават паролите си. Така са получавали достъп до корпоративните компютърни мрежи на доставчиците. Това пък им позволявало да откраднат поверителни данни и да получат достъп и до енергийните мрежи. След това хакерите са крали информация за конфигурацията на мрежите, за използваното оборудване и за принципите на неговата работа, допълва ТАСС, като се позовава също на \"Уолстрийт джърнъл\". Предполага се, че хакерите може и да са автоматизирали атаките, така че те да се извършват без участието на хора. Сега специалисти проверяват дали хакерите са успели да внесат изменения в настройките на оборудването, което би могло да причини значителни щети.", "date": "2018.07.24", "title": "Wallstreet Journal: Хакери от руската \"Енергийна мечка\" ударили енергийната мрежа в САЩ"}
{"url": "https://www.faktor.bg/bg/articles/novini/balgariya/mareshki-snimkite-na-ninova-s-kozichki-i-karuchki-ne-pomognaha-na-baba-dora", "text": "\"Скандалът с чумата показа един геозен популизъм от страна на БСП. Няма никаква полза от снимките на Нинова с козички и каручки. Аз не видях след тези снимки баба Дора да е станала по-добре. БСП да седнат и да свършат някаква реална работа\", коментира пред бТВ лидерът на \"Воля\" и заместник-председател на НС Веселин Марешки.  \"Ние сме малка партия, опозиционна и целта ни е да изобличаваме политическите измамници. Най-голямото безумие беше отпускането на 6 млрд. за нови самолети. Тези пари ще достигнат и 10 млрд. Защо ни е да купуваме техника, която не можем после да поддържаме и тя да седи в хангарите\", заяви той. \"Гастрольорите в министерството на отбраната говорят популистки. Обединени патриоти бързо станаха \"опитомени патриоти\", а сега вече са \"обединен провал\". Няма как да одобрявам цирковете на Валери Симеонов по морето. Най-лошото е, че \"калинките\" във властта са заменени от \"султанки\". Красимир Каракачанов върши безобразия и ние ще ги осветляваме. Няма да позволим на Каракачанов да се измъкне от всички простотии, които направи\", закани се Марешки.", "date": "2018.07.24", "title": "Марешки: Снимките на Нинова с козички и каручки не помогнаха на баба Дора"}
{"url": "https://www.faktor.bg/bg/articles/aktsizat-na-bezdimnite-tsigari-otnovo-na-dneven-red-v-parlamenta", "text": "Акцизът на бездимните цигари отново е на дневен ред. Депутатите от комисията по бюджет и финанси ще обсъждат за пореден път налога върху този вид тютюневи изделия.  Миналата седмица парламентът одобри промените на първо четене. Засега е ясно, че ставката от 26% сега, наесен ще стане 40% и така кутия нагреваеми цигари ще се увеличи от 5,5 на около 6 лева за кутия.  Темата продължава да води до взаимни обвинения в лобизъм между управляващи и опозиция.", "date": "2018.07.24", "title": "Акцизът на бездимните цигари отново на дневен ред в парламента"}
{"url": "https://www.faktor.bg/bg/articles/novini/svyat/edin-ot-reaktorite-v-rumanskata-aets-cherna-voda-se-e-izklyuchil-avtomatichno", "text": "Един от реакторите на румънската атомна електроцентрала Черна вода автоматично се е изключил днес от националната енергийна система, съобщи компанията оператор Нуклеарелектрика, цитирана от бТВ. \"Днес в 16:48 ч. местно време първи реактор на румънската АЕЦ в Черна вода автоматично се изключи от националната енергийна система в резултат на лъжлив сигнал от една от турбинните системи в класическата част на АЕЦ\", гласи съобщението. Нуклеарелектрика добавя, че се извършва анализ на точната причина на сигнала. Ще бъдат взети мерки за отстраняване на повредата и за синхронизация на първи реактор с националната енергийна система. \"Тези мерки няма да окажат никакво негативно влияние на персонала, населението и околната среда\", се посочва в съобщението. Двата реактора на АЕЦ \"Черна вода\" с мощност 700 мегавата всеки покриват около 20 процента от нуждите на Румъния от електроенергия.", "date": "2018.07.24", "title": "Един от реакторите в румънската АЕЦ \"Черна вода\" се е изключил автоматично"}
{"url": "https://www.faktor.bg/bg/articles/novini/svyat/blizo-400-beli-kaski-ostavat-blokirani-v-yuzhna-siriya", "text": "Близо 400 \"Бели каски\" остават блокирани в Южна Сирия ден след организираната от Израел евакуация, съобщи за Франс прес член на доброволческата спасителна организация, обезпокоен за съдбата, която може да им готви режимът. Призоваваме засегнатите страни да ни помогнат да излезем от сирийския юг, каза 23-годишният Сезар, доброволец в журналистическия екип на \"Белите каски\" в град Дараа. Вчера Израел огласи евакуирането към Йордания на няколкостотин \"Бели каски\" и членове на семействата им при операция, осъществена при изключителна секретност по настояване на западни страни, готови да приемат тези спасители, добили световна известност с дейността си в бунтовническите райони. Общо 422-ма души, евакуирани в нощта срещу неделя, са пристигнали в Йордания, съобщи Аман. Впоследствие тези хора се очаква да бъдат приети от Великобритания, Германия, Канада или Франция. Според Сезар близо 400 доброволци остават в капан в южните провинции Дараа и Кунейтра. Пред АФП Сезар каза, че е научил случайно преди няколко дни за съществуването на план за евакуация на \"Бели каски\", но когато опитал да се запише, ръководителите му обяснили, че няма повече места. Днес имаше среща за това каква ще е съдбата ни. Бяхме уведомени, че усилията са се провалили. Напускането през Израел само влоши положението. Сега се страхуваме от реакцията на режима и на Русия, каза той. Режимът на Башар Асад, който редовно обвинява \"Белите каски\" във връзки с джихадистки групировки, днес разкритикува остро извършената от Израел евакуация, която нарече \"престъпна операция\".", "date": "2018.07.24", "title": "Близо 400 \"Бели каски\" остават блокирани в Южна Сирия"}
{"url": "https://www.faktor.bg/bg/articles/novini/balgariya/dzhambazki-hora-sas-skapi-koli-koito-ne-sa-vizhdali-kozichki-provokirat-horata-v-strandzhansko", "text": "Политическото говорене през годините е една от причината за недоверието на хората в политиците. Но вижте кой създава фалшиви новини – това са хора провокатори. В Шарково имаше хора със скъпи автомобили, които не различават коза от котка, за да правят провокации. Те разпространяват зловредни и панически слухове. Има много такива хора – вижте само социалните мрежи. Така обясни напрежението в Странджанско заради заразата по овце и кози евродепутатът Ангел Джамбазки в студиото на Нова ТВ. Той отново изтъкна значението на Обединени патриоти като част от управлението в страната. Що се отнася как ОП ще се яви на изборите, Джамбазки каза, че засега не може да каже.  Ефектът от обединението на ВМРО, Атака и НФСБ е много голям, без значение от по-високия тон, острите реплики в коалицията.  Заедното явявяне на обединението постига своите цели. Българските националисти не искат крамоли и кресчендо тон. Отговорността е много по-голяма пред нас, изтъкна Джамбазки. Евродепутатът отново обясни, че според него бежанските центрове у нас трябва да се закрият, за да не изкушава някого, че в България има свободни места. Те не трябва да бъдат в халите, в градинките, домовете на хората. Ако има натиск от бежанци, тези хора трябва да бъдат спирани още на граничната бразда. В този смисъл оградата има физически ефект и психологически ефект. А няма държава, която да не охранява границата си, ако тя не желае, категоричен бе Ангел Джамбазки.", "date": "2018.07.24", "title": "Джамбазки: Хора със скъпи коли, които не различават коза от котка, провокират хората в Странджанско"}
{"url": "https://www.faktor.bg/bg/articles/natsisti-gotvyat-provokatsii-i-nasilie-v-germaniya", "text": "Екстремистките групи \"Граждани на райха\" и \"Суверенни\" в Германия бързо се разрастват и членовете им са готови да извършат \"най-сериозни актове на насилие\", пише вестник \"Билд\", цитиран от ДПА и БТА. Тези групи не признават властта и сегашната система на управление. Те нямат единна структура и различни групировки използват имената, макар да нямат общи възгледи. Сега в тях са активни около 16 500 души, а през 2016 г. те са били 12 800, допълва изданието, като се позовава на доклад, който ще бъде представен днес от министъра на вътрешните работи Хорст Зеехофер и шефа на вътрешното разузнаване Ханс-Георг Маасен. Три четвърти от хората в това движение са мъже на възраст около 40 години. 900 са десни екстремисти, каквито 2016 г. са били 800. Според доклада на разузнаването движението е войнствено и има \"висок афинитет към оръжията\". И двете групи - \"Граждани на райха\" и \"Суверени\" са готови да използват оръжията си за най-сериозни актове на насилие, се посочва в доклада. Затова Службата за вътрешна сигурност поставя тези групи в категорията \"антиправителствени и екстремистки\".", "date": "2018.07.24", "title": "Екстремисти в Германия готвят провокации и насилие"}
{"url": "https://www.faktor.bg/bg/articles/novini/balgariya/treti-den-gori-smetishteto-kray-kocherinovo", "text": "Сметище гори вече трети ден край Кочериново. Нито дъждът снощи, нито пожарникарите за момента не могат да се справят с огъня. Гасенето на пожара продължава. Въздухът в Благоевград е в норми, независимо че се усеща миризма. Зам. – кметът на Кочериново съобщи, че днес ще се включи в гасенето на пожара верижна техника. Предвижда се общината да натрупа земни маси върху сметището, за да няма подобни проблеми. За момента няма версии за причината за огнената стихия.", "date": "2018.07.24", "title": "Трети ден гори сметището край Кочериново"}
{"url": "https://www.faktor.bg/bg/articles/50-stanaha-zhertvite-v-atina-stotitsa-sa-ranenite", "text": "Най малко 24 души са загинали в пожарите, бушуващи около Атина, съобщи тази нощ по телевизията говорител на гръцкото правителство, цитиран от Франс прес.  По-късно кметът на Атина съобщи, че има още 26 жертви, изгорели в таверна. От тях 16 са тийнейджъри. Причината за трагичния им край е невъзможност своевременно да напуснат таверната. Повечето загинали са попаднали в огнения капан в района на курортното градче Мати, на 40 км североизточно от Атина, в домовете или в колите си, добави говорителят. Ранените са над 104, 11 от тях тежко, 16 от пострадалите са деца. \"Време е за борба срещу пламъците\", заяви по-рано премиерът Алексис Ципрас, който съкрати посещението си в Мостар, в Босна, за да се върне в Атина. ТАСС цитира премиера, че пожарите са извън контрол. Той добави, че 600 пожарникари са били разгърнати вчера по трите огнени фронта. Два от тях са продължили да се разрастват през нощта около Мати и на около 55 км от западно от столицата, близо до Кинета, покрай магистралата към Коринтския канал. Спасителните операции по въздуха, с участието на осем самолета и девет хеликоптера, са прекратени през нощта. Ципрас изрази тревога от едновременното пламване на пожарите, което породи предположения, че може би те са криминални, посочва АФП.", "date": "2018.07.24", "title": "50 станаха жертвите на опустошителния пожар край Атина, стотица са ранените"}
{"url": "https://www.faktor.bg/bg/articles/novini/svyat/severna-koreya-zapochna-unishtozhavane-na-baza-za-balistichni-raketi", "text": "Северна Корея е започнала да разрушава една от ключовите си площадки за изстрелване на ракети. Това се вижда от сателитни снимки от станция в северозападната част на страната. Пхенян настоява, че използва мястото за изстрелването на спътници, но според САЩ тя е използвана за тестове на балистични ракети.  По време на историческата среща между американския президент Доналд Тръмп и севернокорейския лидер Ким Чен-ун, двамата подписаха сделка за съвместна работа по ядреното разоръжаване на полуострова.  Договорът беше сериозно критикуван заради липсата на детайли кога и как Пхенян ще унищожи ядрените си оръжия.", "date": "2018.07.24", "title": "Северна Корея започна унищожаване на база за балистични ракети"}
{"url": "https://www.faktor.bg/bg/articles/novini/svyat/nay-malko-24-dushi-sa-zaginali-v-pozharite-okolo-atina", "text": "Най-малко 24 души са загинали в пожарите, бушуващи около Атина, съобщи тази нощ по телевизията говорител на гръцкото правителство, цитиран от Франс прес. Повечето жертви са попаднали в огнения капан в района на курортното градче Мати, на 40 км североизточно от Атина, в домовете или в колите си, добави говорителят. Ранените са над 104, 11 от тях тежко, 16 от пострадалите са деца. \"Време е за борба срещу пламъците\", заяви по-рано премиерът Алексис Ципрас, който съкрати посещението си в Мостар, в Босна, за да се върне в Атина. ТАСС цитира премиера, че пожарите са извън контрол. Той добави, че 600 пожарникари са били разгърнати вчера по трите огнени фронта. Два от тях са продължили да се разрастват през нощта около Мати и на около 55 км от западно от столицата, близо до Кинета, покрай магистралата към Коринтския канал. Спасителните операции по въздуха, с участието на осем самолета и девет хеликоптера, са прекратени през нощта. \"С напредването на спасителните работи има опасност да бъдат открити нови жертви, нощта ще бъде дълга\", каза служител на пожарната. Девет катера на бреговата охрана, два военни кораба и десетки частни лодки, подпомагани от военни хеликоптери, са мобилизирани на пристанището Рафина, недалеч от Мати, за евакуация на граждани и туристи, избягали от огнената стихия по плажовете и в морето, добави той. Те са прехвърляни в хотели и военни обекти. Според генералния секретар на Гражданската защита Янис Капакис пожарите са раздухвани от ветрове със скорост до 100 км/ч, което прави ситуацията екстремна. Температурите в Гърция достигат 40 градуса по Целзий и според метеорологичната служба условията ще останат трудни и днес.", "date": "2018.07.24", "title": "Най-малко 24 души са загинали в пожарите около Атина"}
{"url": "https://www.faktor.bg/bg/articles/novini/balgariya/dazhdove-i-gradushki-dnes-oranzhev-kod-za-11-oblasti", "text": "Днес времето ще бъде по-хладно, а над по-голямата част от страната ще има значителна облачност и дъждове, придружени с гръмотевици. В 11 области е обявен оранжев код за обилни валежи и гръмотевични бури, а в 14 области и в сила жълт код. С оранжев код са областите Ловеч, Габрово, Пазарджик, Пловдив, Стара Загора, Сливен, Бургас, Ямбол, Хасково, Кърджали, Смолян. Жълт код е обявен за Монтана, Враца, Плевен, Велико Търново, Русе, Търговище, Разград, Силистра, Добрич, Варна, Шумен, Благоевград, София и София-град. Около обяд на някои места облачността временно ще се разкъса и е възможно дори слънцето да се прокрадне зад облаците. Максималните температури са в интервала 23-28 градуса. Вятърът ще бъде умерен, от север-североизток.", "date": "2018.07.24", "title": "Дъждове и градушки днес, оранжев код за 11 области"}
