{"url": "http://www.faktor.bg/bg/articles/novini/balgariya/prokuraturata-razsledva-shefa-na-nso-za-golemi-zloupotrebi", "text": "Военна прокуратура извършва проверка по сигнали срещу директора на Националната служба за охрана (НСО) ген. Ангел Антонов. Служители на поверената му институция съобщават за злоупотреби с управлението на служебния автопарк и ловното стопанство “Кричим”.  Антонов е разпитван 2 пъти вече в хода на проверката, показания са дали 25 негови подчинени, съобщиха двама от тях вчера. Военните обвинители проучили вече и някои договори за обществени поръчки, сключени от НСО, съобщава \"Труд\".  В проверяваните сигнали се твърди, че генералът, който е запален авджия, ловувал в “Кричим” сам или с другари, които нощували там, а стопанството било на загуба. Плодове, зеленчуци и риба, произведени от семейството на управителя, се консумирали от компанията. Ловните кучета на Антонов се хранели в стола на НСO.  Излетите и хайките за дивеч били маскирани като командировки.  Същевременно нито един от държавните мъже, които НСО е призвана да охранява, не е пребивавал в бившия имот на Царя, а още по-малко е водил на лов там чужди държавници. Сериозни били и нарушенията в автопарка.  По нареждане на главния гард на властта важни властимащи, без да подозират, се возели в коли на частни фирми, вместо в служебните, които им осигуряват висока степен на сигурност. А близки на ген. Антонов – включително негов роднина – карали автомобили, предоставени на НСО за “тестдрайв” от компании – вносители.  Сигналите, по които работят обвинителите с пагони, са получени в президентството и препратени до главния прокурор.  Още миналата есен държавният глава Румен Радев изрази недоверие в шефа на службата за охрана, припомни  изпочник на \"Труд\", като отбеляза, че Антонов напоследък е изгубил и доверието на премиера.  Той е назначен за началник на НСО от президента Плевнелиев през 2014 г. Икономист е, но кариерата му е полицейска. Той расте в нея от 1993 г. – оперативен работник в Първо РПУ, началник на сектор срещу пране на пари в НСБОП, шеф на криминалната (2010-2011) и националната полиция (2011-2013). Понижен е в длъжност в мандата на министър Цветлин Йовчев, но се издига пак след смяната на правителството и се оказва начело на държавните охранители.  Служители на НСО разказват, че животът на началника им бил подвластен на две страсти – скъпите автомобили и лова. Имал личен служебен парк от 4 лимузини и 2 джипа. Изписвал части за ремонт на служебния си мерцедес, но ги ползвал за личния. БМВ било пребоядисано и опразнено от оборудване, за да се вози с него Антонов. Той превърнал служебния магазин за стоки от първа необходимост в склад за ловни трофеи. Коли от провинцията разтоварвали в него дивечево месо. В стола на службата се правели туршии и компоти за шефа по рецепта за диабетици. Антонов отглеждал в двора кучетата си. Веднъж едно избягало и офицери от НСО го дирили по София. Дежурен автомобил носел дрехите му на химическо чистене…", "date": "2018.01.14", "title": "Прокуратурата разследва шефа на НСО за големи злоупотреби"}
{"url": "http://www.faktor.bg/bg/articles/novini/balgariya/e-zaharieva-v-bryuksel-bsp-podkrepyat-istanbulskata-konventsiya-a-v-balgariya-ne", "text": "\"Свикахме пресконференция, за да  разсеем всякакви спекулации, че сме се отказали да ратифицираме Истанбулската Конвенция и да внесем малко здрав разум в социалистическата партия\", заяви министър  Екатерина Захариева по време на извънредна пресконференция на ГЕРБ.  \"В Брюксел БСП подкрепят конвенцията, а в България не\", каза Захариева.  \"Всички абсурди и спекулации, които се чуват в обществото, ги няма никъде като текст в конвенцията. Терминът социален пол всъщност е от 70-те години на миналия век., който означава разчупване на стереотипите за двата пола , които ги поставят в неравностойно положение\", обясни тя.  \"Не се заигравайте с дребни популистки неща. 91% от убийствата на жени се извършат от мъже, в повечето случаи от партньор или познат мъж\", каза Захариева. \"Тази конвенция ще ни задължи да осигурим превенция и да осигурим помощ за жертвите от насилие. Големият финален дебат трябва да се проведе в парламента\", заяви министърът на правосъдието Цецка Цачева.  \"Така или иначе Конвенцията ще бъде окончателно приета от ЕС\", заяви Цачева и призова всеки да прочете текстовете на конвенцията непредубедено.", "date": "2018.01.14", "title": "Е. Захариева: В Брюксел БСП подкрепят Истанбулската конвенция, а в България не"}
{"url": "http://www.faktor.bg/bg/articles/novini/balgariya/reporteri-bez-granitsi-situatsiyata-za-zhurnalistite-v-balgariya-e-prosto-uzhasna-v-momenta", "text": "\"Много разочароващо да се види, че България има такъв нисък индекс на свобода на словото, защото вие сте с най-лошото класиране в Европейския съюз. Преди 10 години страната ви е била на 35-то, 36-то място, а какво се случва сега? Ситуацията за журналистите в България е просто ужасна в момента\", коментира пред бТВ Паулин Адес-Мевел, ръководител отдел \"Европейски съюз и Балкани\" в \"Репортери без граници\". \"В България има проблем на концентрацията на медийна власт в ръцете на един човек. Има такива проблеми и в други държави, но  тук е много специфично. 80% от разпространението на вестници да се притежава от един човек е невиждано за други държави. И проблемът с такава концентрация е, че тя предизвиква съглашателство между политиците и медиите. Когато някой притежава толкова много медии, то те най-вероятно не се използват за журналистически цели, а за други такива, като например пропаганда. Концентрацията на тази власт не е свързана само с хората, които притежават тази власт, но и с последствията за цялото общество\", смята тя.  \"Другите проблеми, които са налични в България са заплахите и атаките срещу журналисти. Съществува усещането, че абсолютно всичко може да се случи на един журналист тук, например той може да бъде насилствено премахнат от работа без да го заслужава, но това няма да промени нищо. И във време, в което България поема председателството на Европейския съюз, то в страната трябва да настъпи промяна в начина на отношение към журналистите\", каза още Адес-Мовел.", "date": "2018.01.14", "title": "Репортери без граници: Ситуацията за журналистите в България е просто ужасна в момента"}
{"url": "http://www.faktor.bg/bg/articles/novini/balgariya/nov-protest-sreshtu-vtoriya-lift-na-pirin", "text": "И днес недоволни граждани излязоха на протест в София срещу променения план за управление на Национален парк „Пирин“. Протестът е под надслов: „Ще Спасим Пирин и българската природа от мафията“. Той започна от площад „Александър I Батенберг“, премина по бул. „Цар Освободител“ и стигна до Народното събрание. Те припомниха, че решението за Пирин беше взето в последните дни на 2017 г. и никъде не е записано черно на бяло, че става въпрос изграждането само на втори кабинков лифт. Протестиращите настояват за отмяна на решението на правителството, оставката на министъра на околната среда и водите Нено Димов и преглед на сега действащия концесионен договор. Междувременно стана ясно, че днес представители на различни туристически организации са изпратили писмо до премиера Бойко Борисов, в което искат намиране на консенсусно решение и ако трябва да се залага строителство е Пирин и става въпрос само за лифт, това да е записано ясно.", "date": "2018.01.14", "title": "Нов протест срещу втория лифт на Пирин"}
{"url": "http://www.faktor.bg/bg/articles/novini/balgariya/m-popova-v-istanbulskata-konventsiya-izrichno-e-zapisano-che-kogato-se-nalaga-tryabva-da-se-pravyat-i-konstitutsionni-i-zakonodatelni-promeni", "text": "\"Аз ще съм последният човек, който ще каже, че е против ратификацията на Истанбулската конвенция. Но мен много ме интересува как ще бъде изпълнявана тази конвенция и ще наложи ли тя промяна на нашата конституционна идентичност\", заяви бившият вицепрезидент Маргарита Попова пред БНТ. Според нея трябва да се изчистят недоразуменията в превода на Истанбулската конвенция и да се видят всички мерки в пакет. \"Искам да видя автентичния превод на Конвенцията, искам да видя всички мерки, които нашата власт предвижда с изменение в различни закони, включително и в НПК или Закона за домашното насилие. Когато видим всички мерки в пакет, тогава аз ще мога да преценя дали тези изменения в цялостното законодателство ще наложат промяна на нашата конституционна идентичност. Това е лековато твърдение, което граничи с много висока доза самонадеяност, да не кажа с глупост, да кажеш ти на този етап в днешния ден, че няма да се наложи да си променяш Конституцията. Преди да видиш целия пакет, ти не можеш да кажеш дали ще се наложи да си промениш конституционната идентичност. В тази конвенция изрично е написано, че когато се налага, трябва да бъдат направени промени и на конституционно, и на законодателно ниво\", коментира тя. Попова посочи още, че липсва юридически дебат по този въпрос, който ще даде много политически отговори и ще засегне много социологически проблеми. \"Огромна е политическата отговорност на хората в момента, които са поставили на масата решаването на този въпрос. Политическата отговорност е на народните представители и дано те да не станат обект на насилие, за да гласуват противно на тяхната съвест\", заяви Попова. \"Не се казва в тази конвенция колко сериозни и обхватни мерки тя наистина предвижда за защита на половете от дискриминация, за защита на жените и децата от насилие. Не се казва какви очаквания има за създаване на нови институции, ако е необходимо една или повече. Не се казва, че тази конвенция предвижда една международна група. Тя е предвидила свой собствен орган на ниво Съвета на Европа, който орган веднъж на две години ще идва и ще мониторира наравно с всички други органи, които до момента са провеждали мониторинг по тези въпроси. Това означава, че когато си сложиш подписа под тази конвенция, трябва да знаеш как ще я изпълниш\", каза още тя.", "date": "2018.01.14", "title": "М. Попова: В Истанбулската конвенция изрично е записано, че когато се налага, трябва да се правят и конституционни, и законодателни промени"}
{"url": "http://www.faktor.bg/bg/articles/novini/balgariya/shinzdo-abe-yaponiya-podkrepya-silno-splotena-evropa-i-privetstva-usiliyata-za-integratsiyata-na-zapadnite-balkani", "text": "\"Япония подкрепя силно сплотена Европа и приветства усилията за интеграцията на Западните Балкани\", заяви премиерът на Япония Шинздо Абе при първото си посещение у нас. Почетен гвардейски шпалир посрещна японския премиер Шиндзо Абе в София. При засилени мерки за сигурност в сградата на Министерски съвет той се срещна с премиера Бойко Борисов.  За първи път в историята японски премиер дойде на посещение у нас. Освен сътрудничеството между Токио и София, теми на разговори с българския му домакин Бойко Борисов са кризата със Северна Корея и отношенията на Европа с Китай.  \"Радостен съм, че имам възможността да осъществя това посещение в България, което е първо за японски министър-председател. Бих искал да изкажа своето уважение към Бойко Борисов за това, че има тежката отговорност на председателството на ЕС\", каза Шиндзо Абе на пресконференция след срещата. \"България и Япония са две приятелски държави, които споделят ценности като свобода, върховенство на закона. По време на днешната срещата разговаряхме за постоянно усложняващата се ситуация в сигурността в Югоизточна Азия\", заяви японският премиер. \"Създадохме инициатива за сътрудничество в Западните Балкани. Надявам се, че със сътрудничеството с България ще продължим да си сътрудничим и с целия регион. Важно е да се засилят икономическите ни отношения. Решихме да стартираме японски бизнес форум. Бих искал този форум, който създадохме с Борисов, да се превърне в продължително сътрудничество и за двете страни\", каза още Шиндзо Абе. \"Цялата си воля и усърдие ще положим максимално бързо да се ускори процесът по време на нашето председателство за приключат на преговорите между ЕС и Япония, защото това е важно и за бизнеса. Преди една година темата Западни Балкани надали сте я чували някъде. Сега тя е приоритет на ЕС по време на нашето председателство\", заяви от своя страна Бойко Борисов. \"Днес с японският премиер имаме традиционни и изключително близки за двата народа отношения, с изключително мощните корпорации, чиито лидери са тук в София, с българската експертиза по темата, съм убеден, че с премиера на Япония ще положим схеми за подпомогне на големи инфраструктурни проекти не само в България, но и на териториятана Балканите. Благодаря за безвъзмездната помощ, която Япония е предоставяла\", каза още Борисов. Междувременно детският хор на БНР посрещна съпругата на японския премиер Акие Абе с химна и с песен на японски. Текстът на \"Приспивна песен на коприновото дърво\" е написан от сегашната императрица Мичико.", "date": "2018.01.14", "title": "Шинздо Абе: Япония подкрепя силно сплотена Европа и приветства усилията за интеграцията на Западните Балкани"}
{"url": "http://www.faktor.bg/bg/articles/novini/balgariya/e-yoncheva-vnesohme-signal-v-prokuraturata-za-da-se-vidi-zashto-ogradata-ne-e-napravena-po-proekt-na-mvr", "text": "\"Истанбулската конвенция няма да промени проблема с насилието над жените, но ще изисква да променим законите си така, че това насилие да бъде овладяно. И левицата ще подготви текстове в закона, с които да гарантира, че това безобразие няма да продължава\", коментира пред бТВ депутатът от БСП Елена Йончева. По думите й фактът, че има различно тълкуване е притеснително.  \"Не съм виждала трети пол, но явно е сложно да се каже – юристите смятат, че има различно тълкуване на истанбулската конвенция\", смята Йончева. \"Трябва да се види оградата направена ли е според проектите, които областните управители на Ямбол, Хасково и Бургас са одобрили. В района на Малко Търново има отводнителен канал. Там пише, че те трябва да се направят от стоманобетон, а той не е\", заяви тя по повод нова снимка на паднала ограда на границата, която публикува. \"Внесохме сигнал в прокуратурата, за да се види защо оградата не е направена по проект на МВР\", добави Йончева. Схватката между Йончева и депутатът от ГЕРБ Делян Добрев продължи и в студиото. Тя добави обвинения, че родителите му са строили завод за пелети за 2 млн. лв. с офшорни пари. \"Когато той става министър на икономиката, фирмата на родителите му прави завод за пелети за 2 млн. лв., взети от зет му, който е взел заем от офшорни компании. Искаме да проверим тези компании и средствата откъде са\", твърди Йончева. В отговор на обвиненията Делян Добрев заяви, че тя не само го клевети, но и \"извършва престъпление и си прави ПР\" \"Тя твърди, че има организирана престъпна група. И ако досега ме клеветеше, то сега прави престъпление – набеждава ме\", заяви той. Добрев добави, че заемът не е от офшорка, а от юридическо лице.  \"Знаете ли колко мога да кажа за това как правихте кампания в Хасково – работихте и се снимахте с хора, лежали за наркотици в Испания. Един куп верни неща, но не мога да падна на вашето ниво\", заяви той.", "date": "2018.01.14", "title": "Е. Йончева: Внесохме сигнал в прокуратурата, за да се види защо оградата не е направена по проект на МВР"}
{"url": "http://www.faktor.bg/bg/articles/novini/balgariya/tir-se-zapali-na-am-hemus", "text": "ир се самозапали на АМ „Хемус“ след моста на Бебреш, в посока София, съобщиха от АПИ за bTV. Инцидентът наложи временно ограничение на движението от 32-рия до 34-тия километър в посока София. Движението се пренасочва по стария път за Ботевград. По информация на бТВ се е образувало голямо задръстване.", "date": "2018.01.14", "title": "Тир се запали на АМ \"Хемус\""}
{"url": "http://www.faktor.bg/bg/articles/novini/balgariya/tsveta-karayancheva-pokani-deputatite-na-otvoren-debat-za-istanbulskata-konventsiya", "text": "„В сряда в парламента ще има отворен дебат за Истанбулската конвенция, на който каня всички народни представители, които се интересуват”, заяви председателят на Народното събрание Цвета Караянчева на пресконференция на ГЕРБ.  „Имаме изключителна воля да направим максимално отворен дебат и да запознаем всички. Поканени са и представителите на вероизповеданията, разговаряла съм с някои от тях и те имат притеснения“, обясни Караянчева.  По думите й в парламента има смисъл да се говори, за да може гражданите да се успокоят и да се види, че „популизмът е много вреден“.", "date": "2018.01.14", "title": "Цвета Караянчева покани депутатите на отворен дебат за Истанбулската конвенция"}
{"url": "http://www.faktor.bg/bg/articles/novini/svyat/protest-sreshtu-mrasniya-vazduh-v-skopie", "text": "Жители на македонската столица Скопие излязоха днес на голям протест заради проблема с мръсния въздух в града. Мръсният въздух убива годишно 1300 жители на Скопие, като там замърсяването с прахови частици превишава с над 10 пъти нормите на ЕС, съобщава DW. Това се отнася включително за фините частици под 2,5 микрона, които лесно могат да проникнат в белите дробове и да попаднат в кръвообращението на човека. Според специалистите проблемът се дължи най-вече на индустриалното замърсяване, отопляването на населението с твърдо гориво и бълваните от остарелите автомобил изгорели газове. За да се справят с проблема, македонските власти предприеха редица мерки. Така например общественият транспорт в столицата стана временно безплатен, а на бременните и на хората над 60 години им е позволено временно да не ходят на работа. Общественият транспорт в Скопие е слабо развит и се състои единствено от автобуси. Повечето от тях не отговарят на съвременните екологични стандарти. Придвижването с велосипед пък е много непопулярно. В града липсва съответната инфраструктура, а шофьорите нямат изградени навици, което прави карането на велосипед опасна авантюра. Затова и инцидентите с велосипедисти не са никак редки, отбелязва изданието. От цялата история най-доволни останаха предприемчиви търговци, които предлагат маски за дишане, които бързо се превърнаха в дефицитна стока.", "date": "2018.01.14", "title": "Протест срещу мръсния въздух в Скопие"}
{"url": "http://www.faktor.bg/bg/articles/obshtestvo/zakon-i-red/m-marinov-keti-e-otkazala-da-stane-sauchastnik-na-rosen-angelov-zatova-e-ubita", "text": "Той не разглежда извършените убийства в началото на българското европредседателство като координиран опит да се дискредитира България. Предприети са всички мерки, за да бъде задържан българинът, живеещ в чужбина, подал фалшивите заплахи за бомба в НДК, летището и Народното събрание. Заплахите му са не само до България, а и до различни европейски институции, като Европейската комисия. „Има данни, че лицето не е в най-добро психологическо състояние. Анализът на разговорите ни дава основание да смятаме, че това не е нормално поведение”, каза Маринов. По думите му мъжът се активирал, когато има фокус на обществото и медиите върху определени събития в определена страна. Не трябва да се говори за това кой е помогнал за разкриването на престъпление, каза Маринов по повод убийството на бизнесмена Петър Христов. По думите на главния секретар на МВР не може да се изключи версията, че престъплението е знак за отмъщение за това, че Христов е помогнал за разкриването на „Наглите”. „Работим по всички версии, които криминалистите са издигнали”, категоричен беше Маринов. Все още няма следа от убиеца на бизнесмена Петър Христов Разпитват хора, свързани с фирмите и имотите на Петър Христов, както и на лица от кръга на „Наглите” и „Килърите”, научи bTV Главният секретар на МВР коментира също, че самоубилият се Росен Ангелов, когото полицията посочи като извършител на шесторното убийство в Нови Искър е искал да заличи съвсем съзнателно всички възможни следи, които водят към него, след като е убил Кети. Маринов повтори, че мотивът на Ангелов е освен връзката му с Кети и фактът, че той е имал намерение да ограби едно от жилищата, в което тя е чистила, и да я вкара като суъчастник. Това я е накарало да го отхвърли. „От разследването имаме информация, че тя е избягвала срещи с него. Росен ѝ е предал нейни неща чрез посредник. На 31 декември срещата между тях е протекла много бързо. Най-вероятно Кети е тръгнала да бяга, тъй като е убита в гръб с 3 куршума и още един контролен изстрел в главата. Той е искал да заличи съвсем съзнателно всички възможни следи, които водят към него”, обясни Младен Маринов. „Убийството не е станало на мястото, където открихме трупа на Кети. След като е извършил убийството на Кети, се е върнал в помещението, което е обитавал, преоблякъл се е и след това е планирал действията по отношение на семейството”, каза още главният секретар на МВР. „След като е извършил престъплението в къщата, Ангелов е взел семейния автомобил, взел е тялото на Кети и в направил опит да го скрие възможно най-далеч, за да затрудни разследването, а може би и да го наведе към версия, че извършител е Кети, след което е избягала”, допълни той. Той изрази надежда, че ще се стигне до развръзка по стрелбата срещу данъчния служител, който почина от раните си. „Когато се стреля по държавни служители, които са на високо ниво в йерархията, това означава, че някой някъде е притиснат и държавата е свършила работа по отношение на хора, които искат да изкарат лесни печалби, но са осветени и техният канал е бил прекъснат. Да, ще е лош сигнал, ако не разкрием извършителя, не по-маловажен е поръчителят”, каза Младен Маринов.", "date": "2018.01.14", "title": "М. Маринов: Кети е отказала да стане съучастник на Росен Ангелов, затова е убита"}
{"url": "http://www.faktor.bg/bg/articles/sport/ruskite-hakeri-ot-fancy-bears-se-gotvi-da-manipulira-rezultatite-ot-olimpiadata-v-pionchang", "text": "Американски специалисти по киберсигурност предупреждават, че руската хакерска групировка Fancy Bears готви серия атаки с цел да провали зимната Олипиада в Южна Кроея.  Експерти на компанията ThreatConnect са открили три подозрителни домейна, чиито адреси са замаскирани като официалните сайтове на МОК, Световната антидопингова агенция, Антидопинговата агенция на САЩ и Олимпийския съвет на Азия.  Сайтовете-имитатори са създадени съвсем скоро - през декември 2017 година. Специалистите на ThreatConnect предупреждават на сайта си ,че имат доказателства, че доймейните са регистрирани от хакерската групировка Fancy Bears, чиято дейност  есвързана с работата на руските спецслужби.  Най-очевидната цел за руските хакери, така че да навредят на Олимпиадата, е интерактивната антидопингова система ADAMS, чрез която те могат да  фалшифицират резултатите от допинг-тестовете. По този начин те могат да постигнат отстраняването от състезанията на \"неудобни\" спортисти или да поставят под съмнение авторитета на Олимпиадата. Това би могло да се превърне в отмъщение за отстраняването на руски спортисти от зимните Игри заради употребата на допинг.  Вторият обект на атака е софтуеърата инфраструктура на Олимпиадата, например, прецизните секундомери за определяне на резултатите в спортове, в които имат значение стотни от секундата. Ако проникнат в системата, хакерите ще могат да манипулират резултатите на \"неудобни\" или \"вражески\" атлети. Застрашени са и спортовете, в които решаващата дума имат съдиите - фигурно пързаляне, например. Оценките се показват чрез специална програма и съществуват само в електронен вид. Затова и хакерите могат дистанционно директно в ефир да решат съдбата на златния медал.", "date": "2018.01.14", "title": "Руските хакери от Fancy Bears се готвят да манипулират резултатите от Олимпиадата в Пиончанг"}
{"url": "http://www.faktor.bg/bg/articles/layf-stayl/klyuki/tora-pornozvezda-tvardi-che-e-bila-pokanena-v-hotelskata-staya-na-donald-tramp", "text": "Втора порнозвезда твърди, че е била поканена в хотелската стая на Доналд Тръмп през 2006 г., по време на турнир по голф, пише днес сайтът \"Дейли бийст\", цитиран от ДПА.  Вчера в. \"Уолстрийт джърнъл\" написа, че адвокат на Тръмп платил през 2016 година 130 000 долара на бившата порно актриса Стефани Клифърд, за да си мълчи за сексуална връзка с магната на недвижими имоти по време на същия турнир.  Порнозвездата Алана Еванс заяви пред сайта, че се засякла през 2006 г. с Клифърд, която й казала, че по-късно вечерта ще ходи при Тръмп и я поканила да се присъедини. След това, по думите й, Клифърд й се е обадила. \"Звъня ми пет пъти, последните два от които бе с Доналд и аз го чух да казва по телефона \"О, хайде, Алана, нека се позабавляваме! Хайде да се позабавляваме! Ела на купона, чакаме те\", каза Еванс.", "date": "2018.01.14", "title": "Втора порнозвезда твърди, че е била поканена в хотелската стая на Доналд Тръмп"}
{"url": "http://www.faktor.bg/bg/articles/kultura/boil-banov-nyamame-ofitsialen-angazhiment-da-restavrirame-dzhamii-no-tova-e-nay-estestveno", "text": "„Джамиите са световни паметници на културата, както Желязната църква в Истанбул”, заяви пред бТВ министърът на културата Боил Банов. По думите на министъра на културата към момента страната ни няма официален ангажимент да реставрира джамии у нас, но това е „най-естественото”. „Иначе ще се окажем в ситуация, че Турция е много по-толерантна към различието отколкото България – нито това е така, нито бива така да се възприема”, категоричен е Банов. По думите на Боил Банов проектите, които ще бъдат показани на европейските гости са подбрани изключително внимателно и при абсолютна прозрачност. „С шест месеца ни се съкрати времето, в което поехме председателството. Тези шест месеца, които имахме – те се изпариха”, коментира Банов.", "date": "2018.01.14", "title": "Боил Банов: Нямаме официален ангажимент да реставрираме джамии, но това е \"най-естествено\""}
{"url": "http://www.faktor.bg/bg/articles/ikonomika/biznes/izteglyat-12-miliona-kutii-zarazeno-mlyako-ot-83-strani", "text": "Над 12 милиона кутии адаптирано мляко за бебета в 83 страни се изтеглят от пазара заради опасност от салмонела. В скандала е замесена френската компания \"Лакталис\".  Изпълнителният директор на фирмата потвърди степента на риска от заразяване пред френски медии.  Изтеглянето на продуктите е започнало през декември, след като са били открити бактерии на салмонела в завод.  Заведени са съдебни дела от родители, които твърдят, че децата им се почувствали недобре след употреба на млякото.  Френският млечен гигант \"Лакталис\" е един от най-големите производители на млечни продукти в света, с годишни продажби на стойност 17 милиарда евро.  Салмонелата може да причини тежка диария, стомашни спазми, повръщане и дехидратация. Заболяването може да бъде животозастрашаващо, особено при малки деца.  Досега са докладвани 35 случая във Франция и един в Испания. Друг възможен случай се разследва в Гърция.  Не се уточнява кои точно са засегнатите държави.", "date": "2018.01.14", "title": "Изтеглят 12 милиона кутии заразено мляко от 83 страни"}
{"url": "http://www.faktor.bg/bg/articles/novini/svyat/-kremalskiyat-doklad-na-sasht-na-568-banki-kompanii-i-priblizheni-na-putin-shte-badat-zamrazeni-sredstvata-na-zapad", "text": "Руският политик Олег Митвол, лидер на партия \"Алианс на зелените - народна партия\", твърди, че разполага със списъка от така наречения \"кремълски доклад (списък на лицата - физически и юридически - приближени до Путин и Кремъл, които не само ще бъдат подложени на лични санкции, но и средствата и активите им на Запад ще бъдат замразени). В него фигурират 568 лица, включително самият Митвол, съобщава телевизия \"Дъжд\". Голяма част в списъка заемат големи банки и техни дъщерни фирми: Внешторг банк(която разполага със собственост и в България-бел. ред. ), \"Сбербанк\", \"Банк Москвы\", \"Внешекономбанк\", \"Росселхозбанк\", \"Росексимбанк\", \"Глобекс\", \"Проминвестбанк\". В списъка са и голяма част от държавните нефтени и газови компании, включително дъщерните фирми на \"Роснефт\" и \"Газпром\". Има и компании, свързани с отбраната (\"Росборонекспорт\" и концерните \"Авиаприборостроение\" и \"Орион\"), а също така частни - \"Сургутнефтегаз\" на Владимир Богданов и дъщерните предприятия на \"Новатек\" на Леонид Михелсон. В списъка е включена и Частната военна компания (ЧВК) \"Вагнер\" ( ) Сред физическите лица има много, свързвани с президента Владимир Путин: Пьотър Колибин, Аркадий, Борис и Роман Ротенберг, Кирил и Юрий Ковалчук. Освен тях, в списъка фигурират и много чиновници (вицепремиерите Дмитрий Рогозин и Дмитрий Козак, Сергей Глазев) и депутати (председателите на Държавната дума и на Съвета на федерацията Вячеслав Володин и Валентина Матвиенко, заметстник-председателят на Думата Сергей Неверов, депутатът Наталия Поклонская).", "date": "2018.01.14", "title": "\"Кремълският доклад\" на САЩ: На 568 банки, компании и приближени на Путин ще бъдат замразени средствата на Запад"}
{"url": "http://www.faktor.bg/bg/articles/politika/hlyab-i-pasti/po-oruel-nevezhestvoto-e-sila-nashata-sobstvena-gibel-sadarzha", "text": "Всичко приключи очаквано за мен, песимистът. Последното випово издание на „Биг брадър” затвори Къщата успешно. Нямаше как да приключи неуспешно – за разлика от романите, за разлика от концертите, за разлика от театралните постановки, за разлика от политическите начинания дори, постановките на „Биг брадър” (випови или не) винаги приключват успешно – тук празно няма.  Навремето за първото випово издание на реалито преди години написах цяло есе. Което беше насочено не само (и дори не толкова) срещу участниците и техните пошлости, а преди всичко срещу   Впрочем не точно, не съвсем на зрителите – и аз съм един от тях. В есето ми, публикувано и обсъждано неведнъж и озаглавено „Доведените деца на Оруел”, аз тръгнах преди всичко срещу отношението на масовия зрител  към телевизионния спектакъл. Онзи роден масов зрител, който масово го гледа и масово крие, че го гледа – обстоятелство, което подсказва неговата комплексарщина. (Комплексарщина на зрителя – не на реалито. То си има своя собствена комплексарщина, която не е наша тема в момента.) Подобно бе отношението в дебрите на комунизма на милионите български слушатели и към предаванията на Радио ”Свободна Европа” – всички, включително и партийните номенклатурчици, ни слушаха с интерес, но всички – тайничко, криейки се един от друг. В онези сурови времена това беше понятно – непонятно е днес. Разликата не е морална – неморална е. При което става дума за държавен, за държавнически морал – за гражданска конюнктура става дума. Взаимната криеница на гражданите на най-добрия от световете бе всъщност криене от властта и нейните милиони щатни, полущатни и извънщатни доносници по места. На базата на това обстоятелство потайността става обяснима. Докато за слушане на „Свободна Европа” наказваха (в зависимост от това дали си слушал през 50-те, през 60-те, през 70-те или през 80-те години на вандалщината, наречена реален комунизъм), със затвор, с наказателен лагер, с въдворяване на местожителство, с уволнение или с изключване от университета, за гледане на „Биг брадър” днес никой не поощрява, но и никой не наказва. Наказанието тук може да е морално, може да е обществено, може и имиджа ти да пострада – но нищо повече. Защо тогава тази конспиративност? В споменатото есе писах, че и в политиката, и в литературата, и в изкуството, и в кича, и на телевизионния екран не е важно какво гледаш – важно е с какви очи го гледаш. Обвиняван многократно от пуританските си съвременници в нецензурен език, в пошлост и вулгаризъм, гениалният Хашек писа, че добре възпитаният човек може да чете и гледа всичко. Така е и с „Биг брадър” – ако го гледаш, разбираш и изживяваш като себе си, като своя биографична съдба, ако превърнеш пошлостта от екрана в своя собствена, не предаването ти е виновно –   Виж, ако го гледаш с нужната дистанцираност, можеш много да научиш от него за междучовешките отношения и за националния манталитет – неслучайно в белите държави върху „Биг брадър” се пишат цели дисертации. И има защо – проектът е огледало на народопсихологията на цели поколения. Нородопсихология, еманация на националния ни манталитет е и неотдавна приключилото реалити. Да оставим настрана въпроса доколко випов е съставът на участниците, да оставим настрана и интелигентното модериране на Ники Кънчев – по-съществена в случая е реакцията на публиката. А тя е убийствена – както за публиката като цяло, така и за всеки от нас като неделима съставна част от тази публика. Малкият екран е голяма работа – той е не толкова арена на участниците в проекта, колкото огледало на нацията. При това огледало обективно и достоверно. На всяка от многото нации, които гледат международното реалити – не на последно място и на нашата. Която избра за свой идол участника, който по собствените му признания не само че не е прочел нито една книга, а който и се гордее с това обстоятелство. При това го избра, не както ние избирахме комунистическите си лидери – под заплахата на открито и скрито идеологизирано насилие. Избра го в свободни, демократични, неманипулирани и нефалшифицирани избори, избори реални и автентични като самото шоу. Ето, този факт, който превърна спектакъла от портрет на шепа самозвани випаджии в наш собствен автопортрет, е убийствен.   И себе си избрахме,  себеизбрахме се такива, каквито сме си – нечетящи, незнаещи, отказващи да четат, да мислят, да знаят. Избрахме, с други думи, пошлостта, кича, примитивизма, невежеството. Но не пошлостта, кича, примитивизма и невежеството на актьорите от Къщата, а своя собствен, своя биографичен, своя екзистенциален примитивизъм, своята собствена пошлост, своята собствена неграмотност. Която от една страна възвеличаваме и легитимираме чрез гласовете си, от друга страна обаче се срамуваме от нея. А след като е така, нито Европа, нито Америка, нито която и да е друга външна сила може да ни помогне – бихме могли само да си себепомогнем. Как да стане това, знае, както пее новоизлюпеният нобелист Боб Дилън, само вятърът – аз не зная. Зная само, че ако се взрем в душата си, ще видим онова, което виждаме пред очите си – себе си ще видим, зографисани собственоръчно, автопортретирани и себесъщи с еднаква автентичност – както на екрана, така и пред него. Екранът е публиката и публиката е екрана – на тази неумолима реципрочност се крепи цялото шоу.  Няма що: прав е, прав е геният Оруел, който в първообразът на днешното реалити – „1984” – установи, че  невежеството е сил  А там, където невежеството е сила, умността е безсилие – там е не само безполезно, а и нежелателно и дори опасно да си знаещ. Така силата на невежеството, което избрахме за наш идол, съдържа нашето безсилие пред битието – нашата собствена бездуховност, нашата собствена гибел съдържа.", "date": "2018.01.14", "title": "По Оруел – невежеството е сила, нашата собствена гибел съдържа"}
{"url": "http://www.faktor.bg/bg/articles/novini/balgariya/s-pasi-balgariya-i-rumaniya-tryabvashe-da-izpadnat-ot-chlenstvoto-v-es", "text": "\"Интелектуално България се готви за председателството на Европейския съюз още от 1926-та година, когато проф. Иван Шишманов става съучредител на Паневропейския съюз във Виена, а година по-късно основава и организацията ПанЕвропа в България\", коментира пред Нова телевизия бившият министър на външните работи Соломон Паси. Той припомни, че въпросната организация е била възстановена през 2002-2003-та година под егидата бившия български цар Симеон Сакскобурготски и престолонаследника на Австро-Унгария Ото фон Хабсбург. \"От тогава се готвим интелектуално, а политически се готвим за председателството от 1990-та година, когато основателите на Атлантическия клуб внесоха във ВНС резолюция за влизане на България в Европейския съюз\", заяви Паси. На въпрос имало ли е възможност България да не подпише договор за присъединяване към Европейския съюз, Соломон Паси отговори, че е имало реално опасност това да се случи. \"Първоначално в Европейския съюз бяха определили бюджет само за 10 нови страни-членки. Натам се бутаха нещата, че България и Румъния трябваше да изпаднат. За първи път е преодоляна 1999-та година, когато тогавашният британски премиер Тони Блеър пристига в София и изнася реч пред Атлантическия клуб, в която казва, че няма да позволи България да започне преговори за членство в ЕС след десятката\", добави той. \"Това беше неговият жест заради участието на България в Косовската операция\", каза Паси. Той припомни, че по време на преговорите 2002-ра година, опасността България и Румъния да отпаднат е била реална. \"Най-лесният път да отпаднем беше, ако България беше отказала, да затвори глава \"Енергетика\" в преговорите с Европейския съюз\", добави Паси. \"В едно инфарктно заседание на Министерския съвет трябваше да решим дали затваряме блоковете, които бяха договорени, да бъдат затворени от пет правителства преди това, или променяме политиката на пет правителства и казваме, че оставяме блоковете и не влизаме в Европейския съюз\", разказа бившият министър. Това заседание се е провело есента на 2002-ра година. Няколко седмици след това, Андерс Фог Расмусен, който е премиер на Дания заявява, че България получава датата 2007-ма за членство в ЕС.", "date": "2018.01.14", "title": "С. Паси: България и Румъния трябваше да \"изпаднат\" от членството в ЕС"}
{"url": "http://www.faktor.bg/bg/articles/novini/svyat/falshiva-trevoga-za-priblizhavashta-balistichna-raketa-uzhasi-zhitelite-na-havayskite-ostrovi", "text": "Фалшива тревога за приближаваща балистична ракета ужаси жителите на Хавайските острови, предадоха Асошиейтед прес и Франс прес.  Тревогата била подадена погрешка от служители в местния клон на управлението за извънредни ситуации. До мобилните телефони на хората било пратено съобщението: \"Заплаха от балистична ракета, идваща към Хавай. Потърсете незабавно убежище. Това не е учение\".  После говорителят на управлението Ричард Репоза каза, че станало дума за фалшива тревога и се води разследване как се е стигнало до нея.  Фалшивата тревога обаче породи паника сред жителите и в социалните мрежи на фона на севернокорейската ядрена и ракетна заплахи", "date": "2018.01.14", "title": "Фалшива тревога за приближаваща балистична ракета ужаси жителите на Хавайските острови"}
{"url": "http://www.faktor.bg/bg/articles/novini/balgariya/slab-snyag-i-studen-snyag", "text": "В неделя в по-голямата част от страната валежите ще спрат. Слаб сняг ще превалява на места в Западна България и в крайните източни райони. Ще е ветровито и студено с минимални температури между минус 5 и 0 градуса и максимални - между минус 3 и 2 градуса.  През нощта срещу понеделник валежите от сняг в Западна България ще се усилят. По високопланинските проходи в Западна Стара планина ще има виелици и навявания. По Черноморието ще е облачно, със слаби превалявания, предимно от сняг. Ще духа силен североизточен вятър. Максималните температури ще са 1-5 градуса.   Температурата на морската вода е 8-9 градуса. Вълнението на морето ще бъде около 4 бала.  В планините ще е облачно, ще превалява слаб сняг, на повече места в западната половина на страната. Ще духа умерен и силен предимно югоизточен вятър, по билата на Рила и Пирин - западен вятър.  Температурите ще се понижават, максималната на височина 1200 метра ще е около минус 5 градуса, на 2000 метра - около минус 9 градуса.  В понеделник валежи от сняг ще има на повече места в Северна и Западна България. Ще се образува нова снежна покривка. Почти без валежи ще е в югоизточните райони. Вятърът ще е до умерен от североизток и по планинските проходи и в Северна България ще има условията за снежни виелици и навявания. Минималните температури ще са между минус 7 и минус 2 градуса, а максималните между минус 3 и 2 градуса, в югоизточните райони до 4-5 градуса.   Във вторник ще има значителна облачност, само на отделни места в Северна България ще превали слаб сняг. Дневните температури ще са с градус-два по-високи.", "date": "2018.01.14", "title": "Слаб сняг и студен вятър"}
{"url": "http://www.faktor.bg/bg/articles/novini/svyat/referendum-v-gartsiya-za-imeto-na-makedoniya", "text": "Референдум сред гръцкото население за името на Македония, предлага коалиционният партньор на премиера Алексис Ципрас \"Независими гърци\" на Панос Каменос.  По думите му, неговите сънародници трябва да решат дали искат да предадат своята история и цивилизация на друг народ.  \"Това е безпрецедентна стъпка\", признава той.  Припомняме, че Гърция и Македония се опитват да решат спора за името от 1991 година и въпреки че в последно време властите и на двете страни показват желание за отстъпки, определени кръгове са против компромисите.  По-рано външният министър на Македония Никола Димитров заяви, че решение няма и покани пратеника на ООН Матю Нимиц да се включи отново в преговорите.", "date": "2018.01.14", "title": "Референдум в Гърция за името на Македония"}
{"url": "http://www.faktor.bg/bg/articles/novini/svyat/nad-10-hilyadi-kanadtsi-ostanaha-na-tamno-zaradi-loshoto-vreme", "text": "Повече от 10 хиляди потребители останаха без ток в източната канадска провинция Ню Брънзуик заради дъждове и снеговалежи, съобщи телевизионният канал СВС. По данни на националното метеорологично бюро миналата нощ в югозападната част на региона са паднали между 50 и 100 мм дъжд – почти равни на месечната норма, което на места е довело до наводнения. След това, заради понижение на температурите, дъждът преминал в сняг. В резултат на наводненията и обледяването е имало масови повреди по електропроводите. Специалисти от електрическата компания NB Power („Ен Би пауър”) съобщиха, че аварийни екипи вече работят по отстраняване на повредите.", "date": "2018.01.14", "title": "Над 10 хиляди канадци останаха на тъмно заради лошото време"}
{"url": "http://www.faktor.bg/bg/articles/novini/balgariya/iliyan-vasilev-ninova-i-bsp-sa-dalech-ot-sotsialdemokratite-v-es-i-blizo-do-evraziyskite-komunisti", "text": "Станишев е малцинство в БСП по темата с ратификацията на Истанбулската конвенция.  Това изтъква в свой коментар анализаторът и бивш български посланик в Москва Илиян Василев. Повод за реакцията му е вчерашният пленум на БСП, на който стана ясно, че Станишев и Корнелия Нинова са диаметрални позиции за Истанбулската конвенция, а червеният елит взе решение да гласува „против“ нея. Според Василев ПЕС дори да наложи санкции на БСП, това нищо няма да промени. Нинова и цялото ръководство са далеч от европейските социалдемократи и много по-близко до евразийските комунисти. За това и всеки път когато протегнат ръце към властта в България, мераците им трябва да бъдат пресичани. Не било прецедент да са различно мнение с ПЕС - вижте случаите - до един под диктата на Москва, казва Василев. Факт е, че до сега БСП и ПЕС се разминаха по въпросите за мигрантите, приемането на СЕТА и санкциите, които ЕС наложи на Русия. Приемането на конвенцията в Парламента ще мине с гласовете на ГЕРБ и ДПС, защото патриотите също се оявиха против нея, казва още Василев.", "date": "2018.01.14", "title": "Илиян Василев: Нинова и БСП са далеч от социалдемократите в ЕС и близо до евразийските комунисти"}
{"url": "http://www.faktor.bg/bg/articles/novini/svyat/nay-malko-osem-dushi-zaginaha-a-desetki-postradaha-pri-pozhar-v-sgrada-v-portugaliya", "text": "Най-малко осем души загинаха, а десетки пострадаха, някои тежко, след взрив и пожар в сграда в Северна Португалия, предаде Асошиейтед прес.  Взривила се е камина в двуетажна сграда в град Тондела, на около 250 км от Лисабон, пострадали са най-малко 50 души, когато хората започнали да се струпват по изходите на сградата, докато тя се изпълвала с гъст дим.  На мястото пристигнали десетки пожарникари и два спасителни хеликоптера за превозване на пострадали към болниците.", "date": "2018.01.14", "title": "Най-малко осем души загинаха, а десетки пострадаха при пожар в сграда в Португалия"}
{"url": "http://www.faktor.bg/bg/articles/novini/svyat/babish-priziva-zeman-da-podkrepi-evroatlanticheskata-orientatsiya-na-chehiya", "text": "Чешкият премиер Андрей Бабиш призова Милош Земан, който води на първия тур на изборите в страната, да изрази подкрепа за евроатлантическата ориентация на Чехия. В коментар пред журналисти Бабиш, който подкрепа кандидатурата на Земан каза, че е много важно да се знае, че Прага няма да се ориентира на Изток и че Русия и Китай няма да бъдат предпочетени пред традиционните европейски партньори.  След вота вчера Милош Земан води с около 39 на сто, и ще се изправи на балотажа срещу Иржи Драхош, за когото са гласували близо 27 на сто от избирателите. Вотът е планиран за 26 и 27 януари.", "date": "2018.01.14", "title": "Бабиш призова Земан да подкрепи евроатлантическата ориентация на Чехия"}
