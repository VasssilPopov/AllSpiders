{"url": "https://www.faktor.bg/bg/articles/novini/svyat/letishteto-na-tripoli-sprya-rabota-zaradi-raketen-obstrel", "text": "Летището на Триполи \"Митига\", което единственото функциониращо в либийската столица, спря работа заради ракетен обстрел, съобщи БТА. Двете страни в конфликта в Либия се обвиниха взаимно за атаката, извършена в нарушение на обявеното прекратяване на огъня, по случай големия мюсюлмански празник Курбан Байрам. Управата на летище \"Митига\" съобщи, че въздушният трафик е спрян до ново нареждане,. Летището се намира в район под контрола на базираното в Триполи правителство на националното съгласие (ПНС). ПНС и т. нар. Либийска национална армия (ЛНА) под командването на маршал Халифа Хафтар, \"силния човек\" в Източна Либия, се обвиниха взаимно за атаката. Вчера двете страни в конфликта обявиха, че приемат предложеното от ООН временно прекратяване на огъня по случай празника Айд ал Адха, който продължава от днес до вторник. В началото на април ЛНА започна офанзива за превземане на Триполи. След повече от четири месеца на сражения, силите на Хафтар остават в подстъпите на либийската столица, където са спрени от силите на признатото от ООН ПНС.", "date": "2019.08.11", "title": "Летището на Триполи спря заради ракетен обстрел"}
{"url": "https://www.faktor.bg/bg/articles/aleksandar-yordanov-stranata-ni-tryabva-da-e-edinna-po-razshirenieto-na-es-sas-zapadnite-balkani", "text": "Страната ни трябва да е единна по разширението на ЕС със страните от Западните Балкани. Това каза евродепутатът от СДС /ЕНП Александър Йорданов в предаването „# Европа“ по БНТ. \"Силната страна на България може да бъде само една. Да изразява единна национална позиция. Ако е възможно, българските народни представители да оставят партийните си противоречия тук, в България. Един голям интерес има нашата страна, по който би трябвало да сме единни. Това е разширението на ЕС със страните от Западните Балкани. Тук България трябва да има лидерска роля, трябва да е водач, локомотивът в този процес в ЕС в този регион на Европа. Мисля, че тук ще бъдем обединени ние, българите\", каза още Йорданов. Той посочи, че поне в Комисията по външни работи, където е постоянен член, ще се опита да направяи всичко възможно за тази водеща роля на България.   \"Вярно е и има такава поговорка „И сам войнът е войн“, но първо европейският парламент не е бойно поле. Това, което може да се опита да направи, поне аз така виждам своята роля, да сплотявам нашите депутати. Да не закъсняваме за самолета, както се случваше в миналото, да бъдем винаги там, когато се гласува по важните въпръси“, посочи още Йорданов. Според него реформата на ЕС е големият проблем, който стои както пред политиците в Европа, така и дори в много по-голяма степен пред гражданите на Европа. \"Ако се вслушаме в гласа на гражданите, ще разберем, че те наистина искат промяна. Много е трудно да формулират точно каква. Резултатът от тази неяснота в съзнанието на европейците към момента е видим в състава на новия Европейския парламент, където има много голям разнобой\", допълни още евродепутатът.", "date": "2019.08.11", "title": "Александър Йорданов: Страната ни трябва да е единна по разширението на ЕС със Западните Балкани"}
{"url": "https://www.faktor.bg/bg/articles/rosatom-s-podrobnosti-za-vzriva-v-severnodvinsk-i-za-zaginalite-sluzhiteli", "text": "Запалване и последваща експлозия са станали в близост до Северодвинск по време на ракетно изпитание от морска платформа, обяснява отделът за комуникации на държавната корпорация „Росатом“ пред TACC, съобщава \"Фокус\". \"Ракетните изпитания бяха проведени на морската платформа. След приключването на изпитанията се запали ракетното гориво, последвано от детонация. След експлозията няколко служители бяха изхвърлени в морето и имаше надежда да бъдат открити живи. Търсенето продължи, докато имаше надежда за оцелели. Едва след това беше обявена смъртта на петима служители на „Росатом“, които бяха ангажирани в работа, свързана с радиоизотопния източник на енергия, който беше част от ракетата \", съобщиха от ведомството. Според представителя на „Росатом“ „е имало неблагоприятно стечение на обстоятелства, което често се случва при тестване на нови технологии“. \"Нашите служители, разбира се, бяха наясно с важността и потенциалната опасност от работата. Специалистите работят в условията на потенциалния риск, присъщ за всички тестове. Всеки от нас претърпя тежка загуба. Това е лична болка. Изпращането на колегите ще се проведе в понеделник, 12 август\", - каза представителят на държавната корпорация. Според него \"финансовата отговорност за бъдещето на семействата на починалите другари сега, разбира се, е на държавната корпорация\" Росатом \". Тук не става въпрос само за еднократна помощ. Това е малка част от това, което можем да направим в знак на признателност за всеотдайната работа на изпитателите, жертвали живота си за сигурността на всички нас“, допълни събеседникът.", "date": "2019.08.11", "title": "„Росатом“ с подробности за експлозията до Северодвинск и за загиналите служители"}
{"url": "https://www.faktor.bg/bg/articles/sblasatsi-mezhdu-izraelski-politsai-i-palestintsi-na-hramoviya-halm-v-erusalim", "text": "Сблъсъци избухнаха днес между израелски полицаи и палестински богомолци на Храмовия хълм в Ерусалим в първия ден на мюсюлманския празник Айд ал Адха (Курбан байрам), съобщава Франс прес. След молитвата в джамията \"Ал Акса\" стотици палестинци започнаха да скандират на арабски: \"Душата си, кръвта си, всичко ще пожертваме за теб, Ал Акса\". Последваха сблъсъци със силите на реда, които контролират достъпа до Храмовия хълм. Палестинският Червен полумесец съобщи за 61 ранени, включително за петнайсетина приети в болница. Полицията каза, че са пострадали четирима нейни служители. 100 са били ранените палестинци, съобщават официални източници. Полицията първоначално блокира достъпа до това място за евреи, които също честват важен религиозен празник. Но след критики бе отворен единственият вход, който евреите могат да ползват, за да стигнат до Храмовия хълм. Евреите имат правото да ходят там в определени часове, но не и да се молят. Целта на тази мярка е да се избегне нарастване на напрежението между евреи и араби.", "date": "2019.08.11", "title": "Напрежение между евреи и араби на Храмовия хълм в Ерусалим"}
{"url": "https://www.faktor.bg/bg/articles/balgariya-i-turkmenistan-podpisaha-dvustranni-dokumenti-v-chetiri-oblasti", "text": "В присъствието на министър-председателя Бойко Борисов, в „Аваза“ бяха подписани двустранни документи за сътрудничество между България и Туркменистан в сферите на транспорта, инвестициите, младежта и спорта и външните работи. В рамките на Четвъртата сесия на Междуправителствената българо-туркменистанска комисия за икономическо сътрудничество беше подписано споразумение за сътрудничество в областта на пощенските и електронните съобщения и информационните технологии. Акцент на документа е обменът на информация за нормативната уредба, пазарните принципи и либерализацията в сектора на съобщенията. Със споразумението се дава възможност за подписване на договори за пряко сътрудничество между телекомуникационните и пощенските оператори на двете страни. Между Българската агенция за инвестиции (БАИ) и Министерството на финансите и икономиката на Туркменистан беше подписан Меморандум за сътрудничество, който ще бъде важен механизъм за стимулиране и подкрепа на бизнеса и ще насърчи инвестиционните процеси в двете страни. БАИ и Министерството на финансите и икономиката на Туркменистан ще засилят сътрудничеството си в областта на инвестиционните проекти, обмена на информация за привличане на инвестиции, създаването на нови бизнес партньорства, с цел излизане на трети пазари и изпълнение на съвместни проекти между двете страни. В сферата на младежта и спорта ресорните министерства на България и на Туркменистан се договориха да насърчават сътрудничеството между спортните институции, спортните федерации и други спортни организации в двете държави в областта на спорта за високи постижения; спорта за всички; спортната наука и спортна медицина; борбата срещу допинга в спорта. Подписан беше също Протокол от Четвъртото заседание на Междуправителствената българо-туркменистанска комисия за икономическо сътрудничество. В него бяха отбелязани постигнатите договорености между двете страни в рамките на сесията, сред които е ускореното съгласуване и подготовката за подписване на проекта на Конвенция между правителството на Туркменистан и правителството на Република България за избягване на двойното данъчно облагане по отношение на данъците върху доходите и капитала. Извън работата на междуправителствената комисия, беше подписана Програма за сътрудничество между Министерството на външните работи на Република България и Министерството на външните работи на Туркменистан в периода 2020-2021 г. Програмата предвижда провеждането на политически консултации между двете министерства и обмен на информация от интерес за развитието на външнополитическия диалог и сътрудничеството. Последните политически консултации между министерствата на външните работи на двете страни са проведени през 2015 г. В обхванатия от Програмата период се планира провеждането на политически консултации по теми като двустранни отношения и перспективи за тяхното развитие, двустранно взаимодействие в рамките на ООН и други международни организации и актуални регионални въпроси. В съответствие с Програмата за сътрудничество страните ще се информират взаимно относно възможностите за обмяна на ведомствени публични печатни и електронни издания, както и за провеждането в техните държави на международни събития в областта на културата, икономиката и други области от взаимен интерес. От българска страна документите бяха подписани съответно от министъра на транспорта, информационните технологии и съобщенията Росен Желязков, изпълнителния директор на Българската агенция за инвестиции Стамен Янев, министъра на регионалното развитие и благоустройството Петя Аврамова и извънредния и пълномощен посланик на Република България в Туркменистан (със седалище в Баку, Република Азербайджан) Николай Янков.", "date": "2019.08.11", "title": "България и Туркменистан подписаха двустранни документи в четири области"}
{"url": "https://www.faktor.bg/bg/articles/fandakova-proveri-izpalnenieto-na-tekushti-remonti-v-razlichni-kvartali-na-sofiya", "text": "Кметът на София Йорданка Фандъкова провери изпълнението на текущи ремонти в различни квартали на града, съобщиха от пресцентъра на Столична община. Заедно с реконструкцията на основни улици и булеварди в града, продължава работата по текущите ремонти. Обновяването на улици и тротоари в различни квартали на София е част от цялостната програма на Столичната община за ремонт на пътната инфраструктура. Ежегодно се изграждат около 30 вътрешноквартални улици заедно с тротоарите. Изцяло нов тротоар се изпълнява до 128. училище „Алберт Айнщайн“ на ул.“Проф. Васил Златарски“ в ж.к.“Младост“. Обновява се и тротоарната настилка на ул.“Чаталджа“ в район Оборище. На обекта се полага нова настилка от унипаваж. Кметът възложи да се подменят и бордюрите. Ремонтира се паважната настилка по ул.“Йосиф Петров“ в район „Лозенец“. В същия район екипите извършват текущ ремонт и на пл.“Велчова завера“. Обновена е маркировката на велоалеята, която е на тротоара до парка на НДК. Кметът възложи обновяване на пътната маркировка, където е необходимо, както на пътните платна, така и на пешеходните пътеки. Приоритетно ще се обнови маркировката около училища и детски градини преди началото на учебната година. Обновяват се и тръбно-решетъчни парапети и пътни знаци. На екипите, които извършват текущи ремонти, е възложена работа по пътната настилка на ул.“Родолюбие“ в район „Сердика“, където се извършва фрезоване и асфалтиране, както и на ул.\"Кап.Тодор Ночев\" в район „Лозенец“, ул.“Димитър Пешев“ в район „Искър“, ул. Незабравка в район „Изгрев“ и на ул. \"Слатинска\" - ремонт паважната настилка.", "date": "2019.08.11", "title": "Фандъкова провери текущи ремонти в различни квартали на София"}
{"url": "https://www.faktor.bg/bg/articles/nay-zamozhnite-familii-v-sveta", "text": "Три фамилии от Съединените щати заемат първите три места в класацията на най-богатите семейства в света, съобщи \"Блумбърг\". Начело е семейство Уолтън, което притежава веригата супермаркети Walmart, най-големият работодател в света. Агенцията оценява богатството им на 190,5 милиарда долара. През последната година семейство Уолтън са спечелили 39 милиарда долара. Второто място отиде при семейство Марс, което контролира едноименната компания, известна най-вече покрай името на шоколадовите им десерти. От началото на годината Марс са станали по-богати с 37 милиарда долара, а общото им състояние достигна 126,5 милиарда долара. Трети в класацията са братята Чарлз и Дейвид Кох, които ръководят нефтохимическата корпорация Koch Industries. Богатството им през последната година се е увеличило с 26 милиарда долара и сега възлиза на 124,5 милиарда. Четвъртата позиция отиде при кралската династия Ал Сауд от Саудитска Арабия, която има 100 милиарда долара. Пето място заемат братята Ален и Джерард Вертхаймерс, които притежават парфюмната къща Chanel. Богатството им се оценява на 57,6 милиарда долара. Шестата позиция е за семейство Дюма, което притежава модната къща Hermes и има 53,1 милиарда долара. На седмото място са три белгийски династии - Ван Дам, Спулберх и Де Мевиус - контролиращи пивоварната компания Anheuser-Busch InBev и притежаващи 52,9 милиарда долара. Осмото място заемат германските семейства Берингер и Фон Баумбах, собственици на фармацевтичната група Boehringer Ingelheim и на 51,9 милиарда долар. Амбани са девети, контролирайки индийската индустриална група Reliance Industries с 50,4 милиарда долара. В първата десетка са и американците Каргил и Макмилан, които притежават хранителната компания Cargill и имат 42,9 милиарда долара. За една година общото състояние на 25-те най-богати семейства в света е нараснало с 24% и според експертите на Блумбърг възлиза на 1,4 трилиона долара.", "date": "2019.08.11", "title": "Най-заможните фамилии в света"}
{"url": "https://www.faktor.bg/bg/articles/boyko-borisov-s-vsichki-darzhavi-ot-kaspiyskiya-region-sme-v-otlichni-otnosheniya", "text": "С всички държави от Каспийския регион сме в отлични отношения, отбеляза министър-председателят Бойко Борисов пред български медии в „Аваза“. В региона има огромни възможности за бизнес, но мирът е нещо, което също е изключително важно, добави българският премиер. Той определи като голям напредък факта, че Каспийският регион се събира заедно на икономически форум в Туркменистан. Премиерът Борисов акцентира върху енергийната тема. \"Винаги съм работил на базата на взаимния интерес, а интересът е да се търсят повече пазари и да се продава повече газ\", заяви министър-председателят и добави - \"Виждам възможност да презентираме нашия газоразпределител, тъй като на запад ние сме първите, които Туркемнистан има\". Борисов обърна внимание на големите количества газ, с които страната разполага. \"Над 5 млрд. куб. метра отиват за Русия от тук, три тръби имат огромни и би могло за нашия газоразпределител „Балкан“ да идва газ, за да има тази диверсификация, която Третият либерализационен пакет изисква\", изтъкна премиерът. Министър-председателят Борисов отбеляза, че след първата му среща с президента Гурбангули Бердимухамедов вече има български компании, които изпълняват поръчки в Туркменистан. Премиерът посочи, че Туркменистан има производство, от което стопанството ни има нужда, а същевременно домакините проявяват интерес към нашите индустриални зони и високи технологии. \"Голям интерес имат към нашето машиностроене\", подчерта Борисов. Той добави, че с президента на Туркменистан са постигнали договореност да бъде организирана среща на министри от двете страни, които да посетят местата, където има висока добавена стойност, за да може в началото на годината да се подпишат нови споразумения. \"Постигната е също така договореност двете страни взаимно да си предоставят по един офис в София и в Ашхабад за улесняване на връзките между България и Туркменистан. С този офис ще бъдем и гарант за бизнеса, да бъде по-окуражен, че ще има подкрепа\", добави министър-председателят Бойко Борисов.", "date": "2019.08.11", "title": "Бойко Борисов: С всички държави от Каспийския регион сме в отлични отношения"}
{"url": "https://www.faktor.bg/bg/articles/sled-masoviya-protest-v-moskva-putin-otprashi-za-krim-s-noshtni-valtsi", "text": "Украинското министерство на външните работи излезе с протестно изявление, след като руският президент Владимир Путин пристигна с мотор в анексирания от Русия остров Крим. Путин участва във феста на рокерската група \"Нощни вълци\", които тази година проведоха ежегодното събитие в Севастопол – столицата на Крим, съобщава Би Би Си.  Владимир Путин, облечен в кожени дрехи, пристигна на феста с мотор, като почетен гост на „Нощните вълци“, а рокерите се надпреварваха да си направят селфи с президента.  Украинското външно министерство написа в изявление, публикувано на сайта, че изразява решителен протест във връзка с несъгласуваната с украинската страна визита на Владимир Путин във временно окупираните територии на Украйна.  Националистическата рокерска група „Нощни вълци“ винаги е била близка до руския президент и се е обявявала в подкрепа на анексирането на Крим през 2014 година.  Посещението на Владимир Путин в Крим идва на фона на продължаващите вече седмици опозиционни протести в Москва с искане за свободни местни избори за градски парламент в столицата. 60 хиляди души се включиха във вчерашната демонстрация – най-голямата в Русия от 2011 година.", "date": "2019.08.11", "title": "След най-масовия протест в Москва Путин отпраши с мотор за Крим с \"Нощни вълци\""}
{"url": "https://www.faktor.bg/bg/articles/antraks-v-severna-makedoniya", "text": "В Северна Македония е установено наличие на антракс, съобщава БТА, позовавайки се на агенция МИА. Случаят е регистриран в село Долно Строгомище, Кичевско. Околните кошари са поставени под наблюдение на официален ветеринар. Нови случаи на болестта по добитъка засега не са регистрирани. Изявлението на АХВ идва след пресконференция на ВМРО – ДПМНЕ, на която бе обявено, че е открита болна от антракс овца, а 30 служители на Факултета по ветеринарна медицина вземат лекарства срещу болестта. Факултетът обаче отрече да има заболели от антракс негови служители.", "date": "2019.08.11", "title": "Антракс в Северна Македония"}
{"url": "https://www.faktor.bg/bg/articles/tovaren-vlak-plamna-mezhdu-belovo-i-kostenets", "text": "Товарен влак се е запалил днес към 17:30 ч. на линията между Белово и Костенец, съобщава БТВ, позовавайки се на очевидци. Според някои информации се е възпламенил бутащият локомотив на композицията. Няма пострадали хора. На място работят екипи на пожарната. Предполага се, че причината за пожара е горещото време. Влакът не е излязъл от релсите.", "date": "2019.08.11", "title": "Товарен влак пламна между Белово и Костенец"}
{"url": "https://www.faktor.bg/bg/articles/ds-predi-smachkvaneto-na-prazhkata-prolet-v-chehoslovakiya-nazryavat-novi-sabitiya", "text": "Три месеца преди смачкването на Пражката пролет от войските на Варшавския договор начело със съветските войски през август 1968 г. Държавна сигурност вече е подозирала, че в Чехословакия започват да се оформят нови събития. За това свидетелства документ от архивите на ДС, който   публикува онлайн. Той представлява информация относно: Някои констатации в факти по развоя на събитията в ЧСР. Тя е от 18 май 1968 г. и предшества с около малко повече от 90 дни нахлуването на съветските войски на 20 срещу 21 август 1968 г. в Чехословакия. Тя е от резидентурата на ДС в Прага и е подготвена от оперативен работник, който очевидно е проследил събитията в чехословашката столица. Цитирана е и оценката на българския посланик там по това време. Отбелязан е спад на интереса на западни журналисти, но в същото време е подчертано откритите антисъветски лозунги, издигани в Прага, сред които и крайни като „Смърт на болшевиките”. Подчертан е и процесът на освобождаване на редица високопоставени партийни членове на Чехословашката комунистическа партия, както и неофициално обявения голям брой на самоубийства на партийни кадри и такива в армията и службите. „Все повече стават ходовете, насочени към реално влошаване на отношенията със СССР”, е посочено още в информацията. Според ДС тревога буди и положението сред младежта. Прага е описан като град, в който много повече например от Виена „се шляели” млади хора с дълги коси, къси рокли, съзнателно занемарен външен вид и пр.” Документът е включен в сборника издание на Комисия по досиетата, 2015 г.", "date": "2019.08.11", "title": "ДС преди смачкването на Пражката пролет: В Чехословакия назряват нови събития"}
{"url": "https://www.faktor.bg/bg/articles/borisov-balgarskata-strana-ima-interes-da-investira-v-turkmenistan", "text": "Българската страна има интерес да инвестира в Туркменистан в редица сфери. Това заяви министър-председателят Бойко Борисов, който присъства на откриването на Международната каспийска изложба за иновативни технологии в Туркменбаши, съобщиха от правителствена информационна служба. Навлизат български компании, има вече подписани договори, мисля, че ще има и други, защото действително има гаранции за техния бизнес, изтъкна премиерът Борисов. Българският министър-председател акцентира върху сферата на строителството, където компании преговарят за сключването на сделки за безизкопни технологии. Голям интерес има в машиностроенето към нас, добави още Борисов. Министър-председателят посочи, че Туркменистан разполага с големи газови находища. Най-вече им е интересно дали можем да захраним газовия хъб \"Балкан\", това може да стане само съвместно с руската страна, заяви премиерът Борисов. Целта е нашият газов хъб \"Балкан\", да намерим, и утре на срещата с Медведев това ще говорим, дали, тъй като всички тръби от Туркменистан минават през Русия, към днешна дата, дали не може да се направят суапови сделки, каза още българският премиер. Международната каспийска изложба за иновативни технологии, на която присъства премиерът Борисов, се провежда в рамките на Първия каспийски икономически форум в Туркменистан. Изложбата е разположена в района на морското пристанище \"Туркменбаши\" и има за цел да привлече иновативни решения в областта на автомобилната индустрия и производството на автомобилни компоненти. На автомобилното изложение \"Туркмен Сахра 2019\", което също е част от програмата на международната изложба, са представени нови леки и тежкотоварни автомобили и специална техника, иновативни разработки на автомобилната индустрия, съвременни разработки в областта на автомобилната аудио и видео електроника и автомобилни системи за безопасност.", "date": "2019.08.11", "title": "Борисов в Туркменистан: Захранването на газовия хъб \"Балкан\" може да стане само съвместно с руската страна"}
{"url": "https://www.faktor.bg/bg/articles/balgarska-kompaniya-ot-vik-sektora-e-pred-podpisvane-na-sdelka-v-turkmenistan", "text": "Българска строителна компания от ВиК-сектора е пред подписване на сделка в Туркменистан, стана ясно след проведените днес бизнес срещи в близост до курортния град на Каспийско море Аваза. За сделката потвърдиха както премиерът Борисов, който е в Туркменистан, така и министърът на регионалното развитие Петя Аврамова, която е съпредседател и на смесената междуправителствена комисия, която заседава също днес в Централно азиатската държава  Аврамова определи като незадоволителен постигнатия към момента стокообмен : \"Има стокооборот между България и Туркменистан, който ние отчитаме, че не е на нужното ниво, така че има много ниши и неразработени територии, в които можем да си сътрудничим. Ще разгледаме всички сфери - като промишленост, здравеопазване, култура, най-вече енергийната сфера. Ще разгледаме и строителството, така че по всички теми комисията ще излезе с конкретни препоръки\". Българската страна е готова да окаже подкрепа на туркменистански фирми, които желаят да инвестират в България в сектори, в които имаме традиционни предимства и такива, които осигуряват висока добавена стойност и повишена конкурентоспособност на икономиката. Това заяви министърът на икономиката Емил Караниколов на откриването на Българо- туркменистански бизнес форум. Икономическият министър е част от официалната делегация, начело на която е премиерът Бойко Борисов в Туркменистан, за участие  в Първия каспийски икономически форум.", "date": "2019.08.11", "title": "Българска компания от ВиК сектора е пред подписване на сделка в Туркменистан"}
{"url": "https://www.faktor.bg/bg/articles/shestima-raneni-pri-katastrofa-v-iskarskoto-defile", "text": "Шест души пострадаха при катастрофа в района на Искърското дефиле, по пътя за Лакатник. Четирима от ранените са тийнейджъри. Все още не е ясна причината за инцидента, предаде Нова телевизия", "date": "2019.08.11", "title": "Шестима ранени при катастрофа в Искърското дефиле"}
{"url": "https://www.faktor.bg/bg/articles/rusnak-publikuva-video-kak-trima-komandosi-izlizat-ot-moreto-i-arestuvat-deteto-mu", "text": "Руснак публикува моментално видео, на което се вижда как трима командоси излизат от морето. Те арестуват човек и стрелят с халосни патрони, а пред тях русначето Давидчик вдига ръце, за да се предаде. Тогава командoсът разбира какво е сторил и хвърля автомата си на пясъка и също вдига ръце, за да успокои малчугана, но той продължава да трепери. Всъщност става дума за демонстрации на десантни части на плажа във Варна, което обаче подлуди туристите и ги накара да изпаднат в масова паника. От щаба на ВМС заявиха, че това са показни изпълнения по случай 140 години на Военния ни флот. Руснакът във видеото обяснява, че във Варна, където хората си отдъхват при 30 градуса на плажа, е нормално да нахлуят спецчастите на НАТО. Преди два дена в пристанището акостира известният воненен ракетоносец на САЩ \"Портър\", а някъде в открито море пред Варна го следи руската фрегата \"Сметливий\". Демонстрациите, в които се включиха катер, кораб и въртолет, продължиха поне 2 часа. Ето линк към видеото:", "date": "2019.08.11", "title": "Руснак публикува видео как трима натовски командоси излизат от морето и \"арестуват\" детето му"}
{"url": "https://www.faktor.bg/bg/articles/obshtestvo/ulitsata/zashto-balgarite-izbyagaha-ot-betonnata-kochina-palna-s-debili", "text": "Моето море... Тук няма бетон, хотели, идиотски дискотеки, пълни със социокултурни дебили. Няма и идиотски думкащи барове на плажа, та не се налага нощно време да ходя да им сека кабелите. Тук няма шум, мръсотия, горещ асфалт. Тук няма платена зона. Тук има море, безкрайни плажове, пясък и морски бриз. Толкова силен, че ръфа флаговете и толкова освежаващ, че нямаш и нужда от чадър. Тук има рибарски хижи, застинали в миналия век. Тук гроздето, смокините и розовите домати растат направо на улицата. Тук няколкото кръчми в протежение на десетки километри са надвиснали направо над водата и наистина в тях се сервира истинска прясна риба и миди, доставени днес директно от рибарите. Тук има хиляди свободно къмпингуващи и може да видите заедно луксозни кемпери, каравани и джипове паркирани до стари евтини колички и палатки заедно на ръба на морето.  Защото тук идват хората, които наистина обичат морето и природата, а не суетата, шума, и \"уюта\" на урбанизираната кочина. Тук термалната минерална вода се лее свободно от тръби до брега и можеш веднага да си вземеш освежаващ душ с топла минерална вода. Тук плажовете са чисти, защото няма концесионери и съпровождащите ги идиоти, които са готови да плащат 20 лв. рекет сянка, оставяйки след себе си чашки, бутилки, фасове, кори от диня... Ето   които са принудени да търсят отмора по плажовете на Гърция и да оставят там всяка година над половин милиард лева. Защото тук не могат да намерят това. Защото тук почти всичките ни плажове са  бетонирани и окупирани с над 400 000 руски имота,  апарткомплекси и хотели, които дори не плащат скромната туристическа такса. Защото местните слуги на Кремъл - мутроолигархията - е окупирала всичко останало, а държавата е наложила безумен РЕКЕТ СЯНКА чрез алчни концесионери. Защото огромната част от Черноморието ни се превърна в  пълен с най-нископлатежните туристи на Европа, произлизащи от най-ниските социални слоеве. Съвсем малка част от парите им влизат в икономиката ни, а огромната част от тях остават за собствениците на хотели и концесионери, окупирали плажовете, докато над половин милион българи харчат парите си в Гърция, че и в Италия, Турция и други подобни дестинации, защото не искат да почиват в бетонна кочина, пълна с дебили. Дано този малък рай оцелее, за да не бъдем принудени да си харчим парите в съседна Гърция, където не ходим поради една единствена причина - жегата.", "date": "2019.08.11", "title": "Защо българите избягаха от бетонната кочина, пълна с дебили"}
{"url": "https://www.faktor.bg/bg/articles/api-vazmozhni-sa-vremenni-zatrudneniya-pri-prodazhbata-na-e-vinetki-na-14-avgust", "text": "Възможни са временни затруднения при продажбата на електронни винетки на 14 август, сряда, предупреждават от Агенция \"Пътна инфраструктура\". От 16.00 до 18.00 часа на 14 август са планирани дейности по внедряване на актуализации на електронната система за събиране на пътни такси на база време и на база изминато разстояние. Възможно е да възникнат прекъсвания, които да затруднят продажбата на електронни винетки.  За избягване на риска от проблеми с покупката на е-винетка по време на планираните актуализации се препоръчва на водачите да планират пътуването си по републиканската пътна мрежа и да купят електронната си винетка своевременно. Предвижданото внедряване на софтуерните актуализации е част от подготовката за въвеждане в експлоатация на толсистемата, се напомня в прессъобщението.", "date": "2019.08.11", "title": "АПИ: Възможни са временни затруднения при продажбата на е-винетки на 14 август"}
{"url": "https://www.faktor.bg/bg/articles/diva-svinya-napadna-turist-v-stara-planina", "text": "Спасители от Планинската спасителна служба проведоха акция за спасяване на турист около хижа \"Рай\" в Стара планина. Това съобщи дежурният Иван Драгошинов. \"Отново в същия район - на хижа \"Рай\", един човек е подплашил диво прасе, което го е нападнало и му е контузило крака. В момента се провежда акция за сваляне на човека до хижата, а отдолу вече тръгва кола, която ще го обработи и ще го свали надолу\", съобщи Драгошинов пред БНР. Снощи, в близост до хижата е оказана помощ на жена със счупвания на крака. \"Снощи, към 20 часа, се получи сигнал, че на Райското пръскало има жена със съмнение за фрактура. Една група туристи, които са около нея, са се организирали и са поискали малко помощ от хижата, започнали са да я транспортират надолу, през хижата, до една местност, до която може да достигне наша кола. Обработи се жената и от там се транспортира до болница\", съобщи още спасителят.", "date": "2019.08.11", "title": "Дива свиня нападна турист в Стара планина"}
{"url": "https://www.faktor.bg/bg/articles/bebe-delfinche-pochina-v-delfinariuma-vav-varna-po-vreme-na-spektakal", "text": "Бебе-делфинче почина в делфинариума във Варна. Малкото било родено едва преди девет дни, а инцидентът стана по време на представление, съобщи БТВ. Ето какво разказва Бисер Любенов, който е бил в публиката. Обедното представление в петък не върви по сценарий. Бозайниците усещат нещастие. \"Настъпи някакъв смут, делфините отказаха да играят, да танцуват, да си правят самото представление.\" Спектакълът е прекратен, а посетителите на кафенето, от което се вижда мъртвото делфинче, са помолени да напуснат. Аутопсията показала, че бебето е със здрави органи, а вероятната причина за смъртта е в мозъка. След раждането то имало нарушено общуване с майка си, в което обаче служителите няма как да се намесят. Майките-делфини имат 6 сигнала, с които си комуникират и по този начин те по-лесно и по-точно се грижат за детето. \"В този случай тя непрекъснато го обгрижваше, вдигаше го да си поема въздух, хранеше го\", обяснява Цветан Станев, биолог в делфинариума. Петимата обитатели през лятото играят по 4 представления всеки ден - твърде много според природозащитниците. Отнемат енергията на животните, колкото повече скачат и това, те наистина са такива животни, знаем, че са енергични, но това е под команда, не е както в свободния океан, смята Мария Радулова от Дружеството за защита на животните. Нашите четири представления не са целогодишно, разбира се, те не са много дълги и имаме достатъчно време за почивка, смята обаче Соня Стоянова – треньор на делфините. Според международната статистика, между 65% и 75% от родените в делфинариум загиват в първите 6 месеца от живота си. Едно от изключенията е другото бебе – 9-месечният Флипър, който се развива отлично.", "date": "2019.08.11", "title": "Бебе-делфинче почина по време на спектакъл в делфинариума във Варна"}
{"url": "https://www.faktor.bg/bg/articles/pochina-edin-ot-osnovatelite-na-vestnik-demokratsiya", "text": "Един от основателите на в. \"Демокрация\" и кръга \"Будител\" Пламен Крайски е починал внезапно вчера, съобщиха негови колеги в социалните мрежи. От 2016 до 2017 г. той бе директор на Националния литературен музей. Като такъв той отдаде много сили в борбата си за спасяването на дома на Пейо Яворов в София, както и на къщата-музей на Христо Смирненски на ул. \"Овче поле\" № 116 в столичния район \"Възраждане\". Пламен Крайски бе заместник-председател на Държавна агенция \"Архиви\" по време на правителствата на Сергей Станишев и Бойко Борисов, а впоследствие преподава в УниБИТ, припомня Dir.bg. \"От нас си отиде човек с широка душа и верен съмишленик. С него всичко ставаше лесно и някак си без да усетим каквито и да било трудности\" - написаха колегите му от списание \"Будител\". Погребението ще се извърши на 14 август от 12:00 часа в църквата на Централните софийски гробища, а поклонението пред тленните му останки ще е от 11,30 часа в ритуалната зала.", "date": "2019.08.11", "title": "Почина един от основателите на вестник \"Демокрация\""}
{"url": "https://www.faktor.bg/bg/articles/romi-nabirat-obshtinski-savetnitsi-zhrebiyat-se-tegli-v-epruvetka", "text": "Броени месеци преди местните избори в магазини в Самоков се появи интересна обява за набиране на кандидати и жребий. Това се случва в ромската махала на града. На почти всяко заведение в махалата, а дори и върху прозорците на някои къщи, е залепена обява: \"Господа и Госпожи - момчета и момичета, които са навършили 18 г. Каним ви, който иска да бъде в листата за общински съветници и може да е полезен за своя квартал и на община Самоков, да се запише при Меди за предстоящите избори\", съобщава БТВ. Според местните, има хора, които се спират да четат обявата. Меди е Мартин Мартинов. Той е автор на идеята. Настоящ общински съветник и предстоящ водач на листата на \"Евророма\" в Самоков. „Кастинг, точно така. Няма шуробаджанащина вече”, казва Мартин Мартинов. Той обяснява, че имат ясни критерии. „Да притежават качества в политическата сцена например - да са грамотни”, обясни общинският съветник. „Те си имат опит, то им е вродено на циганите”. Мартинов е племенник на Александър Методиев от ДПС, чийто резултати на евровота в махалата в Самоков се смятат за рекордни. „Това е несериозно - с обяви, с кастинги да се избират общински съветници. Вероятно е пълнеж, за да могат съответните господа да получат допълнителни гласове, да може поне един да влезе в Общинския съвет”, смята Александър Методиев от ДПС. „Ще направя номера от 2 до 29, ще ги сгънем и ще ги сложим в една стъклена епруветка. И по азбучен ред на този, който ще се кандидатира, от А до Я, ще тегли номерата, под кой номер ще бъде той преференциален”, обясни Мартин Мартинов. Жребият щял да бъде пред публика в махалата. Засега записаните били към 20 души.", "date": "2019.08.11", "title": "Местни избори: Роми набират с обява общински съветници"}
{"url": "https://www.faktor.bg/bg/articles/versii-za-samoubiystvoto-na-miliardera-pedofil-v-amerikanski-zatvor", "text": "Смъртта на финансиста Джефри Епстайн във федерален затвор в Ню Йорк предизвиква скептицизъм сред привържениците на теории на конспирацията и дори някои политици задават въпроси как е успял да се самоубие в силно охранявана част на затвора, предаде Асошиейтед прес. Сенаторът републиканец Рик Скот от Флорида допусна, че в смъртта на финансовия магнат може да има престъпни елементи. Бившият кмет Рудолф Джулиани зададе в Туитър въпроси за смъртта на Епстайн. \"Следвайте мотивите\", добави той. Други потребители допуснаха, че смъртта на финансиста не е самоубийство или че самата смърт е фалшифицирана. Случаят на Епстайн вече предизвика слухове онлайн, предвид познанствата му с влиятелни личности като бившия президент на САЩ Бил Клинтън и действащият президент Доналд Тръмп, отбелязва АП. ФБР и министерството на правосъдието на САЩ ще продължат разследването по повдигнатите срещу Епстайн обвинения за организиране на проституция и сексуална експлоатация на непълнолетни паралелно с разследването на смъртта му, отбелязва АП.овено напълно.", "date": "2019.08.11", "title": "Версии за \"самоубийството\" на милиардера-педофил в американски затвор"}
{"url": "https://www.faktor.bg/bg/articles/otkriha-blizo-do-dzhamiyata-martva-rodnina-na-vcherashniya-napadatel-ot-oslo", "text": "Тялото на жена, роднина на мъжа, нападнал джамия в предградие на норвежката столица Осло вчера, беше открито в къща недалеч от мястото на последвалото нападение, предаде Франс прес. \"Разглеждаме случилото се като възможно убийство. Мъртвата е свързана с мъжа, арестуван по-рано\", съобщи говорител на полицията. Двамата са имали роднински връзки. Вчера един нападател, описан като \"млад бял мъж\", беше задържан от богомолци след нападение срещу ислямския център Ан Нур в предградието на Осло Берум. По време на атаката в центъра са се намирали само трима души. Нападателят бил въоръжен с две приличащи на пушки огнестрелни оръжия и пистолет и носел каска, униформа и бронежилетка, каза директорът на джамията. Той бил обезвреден от богомолци преди идването на полицията. Изглежда, че той е бил обезвреден от 75-годишен вярващ. Извършителят живеел в околностите на Осло и е познат на органите на реда, но няма криминално минало. Първоначално полицията съобщи за един прострелян, но по-късно уточни, че пострадалият е получил леки травми и не е сигурно дали те са от огнестрелно оръжие. Няма информация за други нападатели. Преди нападението не са били отправяни заплахи срещу центъра.", "date": "2019.08.11", "title": "Откриха близо до ислямския център мъртва роднина на вчерашния нападател от Осло"}
{"url": "https://www.faktor.bg/bg/articles/novini/balgariya/stefan-gamizov-tezi-koito-ne-stavat-za-horemaga-ili-svinarnika-se-prevrashtat-v-milioneri-i-vodachi-na-natsiyata", "text": "Прочетох прО̀грамната декларация на Славчо Чалгаря(Слави Трифонов, б.р.). Този “пич” и сценаристите му, са тъпи до срамотия или мислят нас за тъпи. Това изтъква в свой коментар анализаторът и енергиен експерт Стефан Гамизов. Според него се получава така като изгониш в чужбина, убиеш или не позволиш да се роди, каквото е постигнала най-добро еволюцията сред българите - накрая тези, които не стават за хоремага или свинарника, се превръщат в милионери и водачи на нацията, която говори един и същи език от над 1000 години.  Само нашата държава го може това в Европа... Но и само тя го може това - най-голямата еволюционна помия, да я управлява и изнасилва, казва с ирония Гамизов.", "date": "2019.08.11", "title": "Стефан Гамизов: Тези, които не стават за хоремага или свинарника, се превръщат в милионери и водачи на нацията"}
{"url": "https://www.faktor.bg/bg/articles/borisov-pozdravyavam-nay-sardechno-myusyulmanite-s-golemiya-praznik-kurban-bayram", "text": "\"Поздравявам най-сърдечно мюсюлманите с настъпването на големия празник Курбан Байрам!\" Това написа в профила си във Фейсбук премиерът Бойко Борисов. \"Нека дните на всички са изпълнени с радост и щастие за семействата и близките Ви, да има мир, разбирателство и взаимно уважение!\", пише още министър-председателят.", "date": "2019.08.11", "title": "Борисов: Поздравявам най-сърдечно мюсюлманите с големия празник Курбан Байрам"}
{"url": "https://www.faktor.bg/bg/articles/petima-mazhe-mogat-da-sprat-mateo-salvini", "text": "Кой може да спре Матео Салвини, коментира европейската редакция на авторитетното издание POLITICO. Матео Салвини става министър-председател, избира се пропутински президент, управлява с партия дори по-дясна от неговата собствена и се противопоставя на Брюксел до степен да извади Италия от еврото. Това е кошмарният сценарий за политическия истаблишмънт на Европа след решението на Салвини да предизвика падането на сегашното италианско правителство. И това със сигурност не може да бъде изключено. Партията „Лига“ на Салвини се намира високо в проучванията на общественото мнение, а противниците му са в безпорядък. След нови избори той може да успее да състави правителство с крайно десните Братя на Италия, партия, която не крие възхищението си от фашисткото минало на страната. Но понякога нещата не се оказват така, както са предвидени. Не толкова отдавна Стив Банън, бившият главен стратег на Доналд Тръмп, заяви, че настоящото правителство на популистите отдясно („Лига“) и отляво (Движението „Пет Звезди“) представлява бъдещето на европейската политика. Сега изглежда, че то скоро ще бъде нещо от миналото. И така, кой може да спре Салвини? Ето пет възможни имена (всички са мъже - добре дошли в италианската политика). 1. Серджо Матарела. Президентът на републиката държи ключа към събитията през следващите дни. Той е този, който трябва да реши дали да свика парламентарни избори или да заключи, че има друго жизнеспособно мнозинство в парламента. Длъжностните лица казват, че той е е наясно, че всеки опит за отлагане на избори и инсталиране на технократско правителство може да предизвика обществена реакция, правейки Салвини още по-силен. Някои анализатори казват, че стратегията на мълчаливия сицилиански юрист е да премине бързо към избори, както иска Салвини - но да намери начин да се увери, че лидерът на „Лига“ не може да избегне отговорността за следващия бюджет, който трябва да бъде одобрен в началото на октомври. Със забавянето на икономиката и нарастването на публичния дълг настъпват болезнени решения. Независимо дали Салвини дойде на власт преди или след този срок, противниците му имат желание да гарантират, че той не може да отхвърли тези решения. 2. Джузепе Конте. Професорът по право, който стана министър-председател без предишен политически опит, сега се радва на втората най-висока оценка за одобрение в страната, оставайки само зад Матарела. Проучване, публикувано в петък, показва че президента получава 60 процента, следван от Конте с 50 процента. Рейтингът на Салвини е 44 процента. Конте формира силен съюз с Матарела и през последните месеци изостря профила си като умерен политик и противник на Салвини. Официално Конте е политически независим. Сега той вероятно ще трябва да реши дали да води пария на следващите избори – партия, която може да навреди на изборната победа на Салвини. Вероятно неслучайно в Рим се носят слухове, че Конте иска да бъде назначен за европейски комисар. Един италиански чиновник предположи, че Салвини може да стои зад подобни разговори в опит да се отърве от опасния си съперник. 3. Никола Цингарети. Предвид нещата човекът, избран за лидер на лявоцентристката Демократическа партия (ДП) по-рано тази година, не е в силна позиция. Бившият лидер Матео Ренци все още има силно влияние върху членовете на парламента на партията и той има своя собствена програма. Ренци, например, не иска никакъв съюз с „Пет звезди“, докато Цингарети и други видни партийни дейци са по-склонни да разглеждат подобна опция. ДП се възстанови само малко от катастрофалните общи избори миналата година, които я извадиха от властта. Но Цингарети, президент на региона Лацио, има причини да подкрепи предсрочните избори. Това би му позволило да прочисти парламентарните групи на лоялните на Ренци и да създаде съюзи с други партии - вероятно „Пет звезди“ или други групи, които могат да се появят през следващите месеци. 4. Карло Календа. Бившият министър на икономическото развитие беше избран през май в Европейския парламент с листата на лявата центристка партия. Той обаче каза на POLITICO в петък, че се надява да сформира съюз, който да включва също прогресивни, либерални и други проевропейски сили. Той каза, че вярва, че дори партията на Силвио Берлускони Форца Италия \"може да бъде част от този проект\", който той определи като \"широкообхватен\". Евродепутатът ще се отправи към Рим следващата седмица, за да се срещне с ръководството на ДП и да представи предложението си. \"Единната листа на проевропейските либералните политически сили е пътят напред ... приоритетът е да се борим със Салвини, който представлява сериозен риск за нашата демокрация и вероятно ще ни изведе от ЕС\", заяви Календа, за да постигне целта си , Календа дори е готов да работи заедно с бившия премиер и бивш лидер на ДП Ренци, въпреки че в момента двамата не \"разговарят\". Проектът на Календа е много амбициозен, тъй като избирателната система на Италия има тенденция да подкрепя установените партии. 5. Алесандро Ди Батиста. 41-годишният римлянин е единственият човек в италианската политика, който носи якета, както Салвини, и използва близък до хората език. Според съобщения на италианските медии, Ди Батиста вероятно е един от основните съперници на Салвини в предизборната кампания, като водещ политик на „Пет Звезди“. Изданието припомня контактите му с лидерите на протеста на „жълтите жилетки“ във Франция. (Агенция \"Фокус\")", "date": "2019.08.11", "title": "Петима мъже могат да спрат Матео Салвини"}
{"url": "https://www.faktor.bg/bg/articles/karakachanov-protsedurata-za-novite-korabi-na-flota-nyama-da-bade-prekratyavana-v-nikakav-sluchay", "text": "Процедурата за закупуване на два многофункционални кораби за Военноморските сили няма да бъде прекратена по никакъв начин. Министерството на отбраната ще даде срок за изправяне на офертите. Ако всичко върви нормално, до края на годината трябва да има сключен договор с една от трите фирми, които са участвали. Сред тях са една българска, една немска и една италианска. Това каза пред журналисти във Варна министърът на отбраната Красимир Каракачанов, предаде репортер на Радио \"Фокус\" - Варна. Той припомни, че финансирането е в размер на 820 млн. лв. без ДДС.  \"Моята амбиция, откакто съм станал министър на отбраната, е да се променя възнаграждението на военнослужещите. Две поредни години увеличаваме заплатите на военнослужещите с по 10 процента. По наши разчети, възнамеряваме да направим това и с бюджета за 2020 година\", коментира още във Варна министърът.  По отношение на проекта за Сухопътните сили, той увери, че са разписани писмата до четирите фирми, които са проявили интерес. От тук нататък те трябва да ги проучат, да изпратят офертите. \"Ако ги подредим по време - проектът за изтребителите беше реализиран. На второ място, като скорост, се движи проектът за флота.  И проектът за бронираната машина може да бъде финализиран, според мен, през март, април\", обобщи министърът. Той коментира, че темата за нови самолети се дъвче от 2008 година. По думите му там е имало и най-много опити, най-много работа по проектите.  \"Докато за бронираната машина, въпреки уверенията, че много бързо ще го направим, се оказа, че заради липсата на опит има много неща, които трябва да се връщат, да се доизпипват. Докато при самолетите беше много по-лесно, защото този механизъм е отиграван\", посочи Красимир Каракачанов.  Във Варна министърът на отбраната участва в честванията за 140-тата годишнина на ВМС, които съвпаднаха и с връчването на първи офицерски звания на 16 курсанти от Випуск \"Княз Александър Първи\". Сред тях има и пет жени.  Министър Каракачанов връчи пагони и диплома на първенеца на випуска лейтенант Петър Генов. Министърът награди и част от останалите бъдещи офицери.", "date": "2019.08.11", "title": "Каракачанов: Процедурата за новите кораби на флота няма да бъде прекратявана"}
{"url": "https://www.faktor.bg/bg/articles/silno-zemetresenie-razlyulya-ostrov-krit", "text": "Земетресение с магнитуд 5 по скалата на Рихтер е усетено в региона на остров Крит в Гърция в 10.34 ч. Това съобщи Европейско-средиземноморският сеизмологичен център. Епицентърът е бил на 10 км дълбочина.", "date": "2019.08.11", "title": "Силно земетресение на остров Крит"}
{"url": "https://www.faktor.bg/bg/articles/kontraadmiral-kiril-mihaylov-tsibar-veche-e-v-sastava-na-flota", "text": "В момента се обсъждат възможностите за придобиване на още два минни ловци втора ръка, като \"Цибър\", който вече е в състава на флота. Това каза пред журналисти командирът на ВМС контраадмирал Кирил Михайлов, предаде репортер на Радио \"Фокус\" - Варна.   \"Това би било изключително добра придобивка за Военноморските сили, тъй като ще позволи изпълнение на всички задачи, които стоят пред този род кораби\", коментира той.", "date": "2019.08.11", "title": "Контраадмирал Кирил Михайлов: Обсъждат се възможностите за още два \"минни ловци\""}
{"url": "https://www.faktor.bg/bg/articles/rumen-radev-pozdravi-balgarskite-myusyulmani-po-sluchay-kurban-bayram", "text": "Президентът Румен Радев отправи своите благопожелания за здраве и щастие към представителите на мюсюлманската общност в България по повод празника Курбан Байрам, съобщиха от прессекретариата на държавния глава.   „Свещените за мюсюлманите дни напомнят на цялото общество за голямото значение и сила на традициите, изградени върху стремежа за човешко разбирателство, съпричастност и духовно израстване”, заявява държавният глава в своя поздравителен адрес. Президентът подчертава, че когато искрено вярваме и следваме автентични и сплотяващи добродетели, устояли на историческите превратности и доказали жизнеността си, укрепваме възможностите си за по-добър и достоен живот.", "date": "2019.08.11", "title": "Румен Радев поздрави българските мюсюлмани по случай Курбан Байрам"}
{"url": "https://www.faktor.bg/bg/articles/na-moreto-tropichni-noshti-na-zapad-pek-i-zhupel", "text": "Днес ще бъде слънчево, след обяд и горещо. Атмосферното налягане е по-високо от средното за август и ще остане без съществена промяна. Ще духа слаб, в Източна България - до умерен вятър от изток-югоизток. Максималните температури ще са между 32° и 37°. По Черноморието преди обяд ще има разкъсана облачност, но бързо ще намалее до слънчево време. Ще духа слаб до умерен вятър от изток-североизток. Максимални температури по крайбрежието между 27° и 30°. Температурата на морската вода е 26-27°, по-ниска е на север от н. Калиакра. Вълнението на морето ще е 2-3 бала. В планините ще е слънчево. Ще духа слаб, до умерен вятър от изток-североизток. Максимална температура на височина 1200 метра – около 27°, на 2000 метра – около 20°, съобщава \"Фокус\". *** Жълт код за високи температури е в сила за 16 области на страната, сочи справка на сайта на НИМХ. Предупреждението за високи температури е в сила за областите Видин, Монтана, Враца, Плевен, Ловеч, Габрово, Велико Търново, Русе, Сливен, Стара Загора, Пловдив, Пазарджик, Благоевград, Кюстендил, Хасково и Ямбол. В тези райони се очаква след обяд температурите да надвишават 35 градуса. При тези температури са възможни здравни проблеми за чувствителни и болни хора, възрастни и деца.", "date": "2019.08.11", "title": "На морето - тропически нощи, на Запад - пек и жупел"}
{"url": "https://www.faktor.bg/bg/articles/avariya-ostavi-v-zhegata-pochti-tsyala-sofiya-bez-tok", "text": "Десетки квартали на столицата останаха без ток снощи. По информация на ЧЕЗ, в 20.47 часа е възникнала повреда в подстанция с напрежение 110 киловолта. Причината за мащабната авария все още е неясна. Малко след 21 часа проверка в сайта на електроразпределителното дружество показа, че аварията е засегнала голяма част от София – част от домакинствата в \"Изток\", \"Дианабад\", \"Надежда 1\", \"Лозенец\", \"Люлин 7\", \"Люлин 8\", \"Люлин 9\", \"Люлин 10\", \"Слатина\", \"Студентски град\", \"Витоша\", \"Горубляне\" и \"Младост\" са останали на тъмно. Аварията прекъсна за кратко и футболния мач в Първа професионална лига между \"Левски\" и \"Берое\", който се игра снощи на Стадион \"Георги Аспарухов\".  Около половин час след възникването на аварията от пресцентъра на ЧЕЗ заявиха за БТВ, че техниците са преминали към ръчно възстановяване на захранването по райони и скоро то би трябвало да бъде възстановено напълно.", "date": "2019.08.11", "title": "Авария остави в жегата почти цяла София без ток"}
{"url": "https://www.faktor.bg/bg/articles/petak-13/razkrit-e-sekreten-plan-na-rusiya-za-povtorno-nahluvane-v-iztochna-evropa-i-sazdavaneto-na-gigantska-imperiya", "text": "Книгата на идеолога Александър Дугин \"Основи на геополитиката\" издадена през 1997 година, се изучава като учебник в Генералщабната академия на Русия. В нея е изложен подробен план как руският лидер би могъл да сформира огромна евразийска империя, а е известно, че Дугин е тясно свързан с Кремъл и с руските военни. През 2016 година, още преди да излезе \"Основи на геополитиката\" в интервю за BBC Newsnight Дугин разви тезите си за новата \"евразийска империя\". Макар, че не се позоваваше директно на книгата си, Дугин отхвърли идеята, че САЩ са на върха на еднополюсния световен ред, твърдейки, че Вашингтон е бил \"твърде изплашен\" от потенциален конфликт с Москва. Той заяви: \"САЩ вече не са единственият господар, затова дайте да си признаем, че война няма да има. Ние сме готови да се бием до край, за да докажем на всички, че САЩ повече не са уникалнен господар на света\". Като първа крачка в генералния план на Дугин е препоръката да бъде \"реформиран съюзът с Германия\". Такова съглашение би открило за Германия възможност за създаване на сфери на влияния в страните отделящи я от Русия, а Калининградският ексклав (регион, отделен от основната територия на страната и обкръжен от други държави) би могъл да послужи като фактор, необходим за постигането на компромис при \"сключването на сделката\". До края на Втората световна война той е германски град с името Кьонигсберг.  Ако планът сработи, по-нататък се поставя задачата за създаване на алианс с Франция.  Но господин Дугин отхвърля възможността за съюз с Лондон, така че   в политическо и икономическо отношение. Страните от Прибалтика са следващите в списъка: предлага се Естония да остане в сферата на влияние на Берлин, а Латвия и Литва или да бъдат завладени, или влизат в новата Руска империя в качеството на \"специални зони\". Следващият акт е посветен на Финландия, която Русия исторически трудно е завладявала и съхранявала, но фактът, че тя не е член на НАТО, може да забави всяко потенциално действие на Запада в нейна защита, смята Дугин. Държавите на Балканите споделят православната вяра на Русия, имат близки език и писменост, затова в проекта за евразийска или Нова руска империя съществува предпоставката, че  Украйна, която в момента е атакувана от Русия и проруските сили, също трябва да бъде включена в плана на Дугин сега или във всеки удобен, според неговия разчет, момент. След това планът се съсредоточава върху другите части на бившия Съветски съюз, като Москва ще трябва да се възползва от антиамериканските настроения в Иран, за да формира военен съюз и да завладее Азербайджан, а Армения, която разчита за своята сигурност на военния си съюз с Москва, също ще бъде включена в \"общата картина\". Русия е в състояние на война с Тбилиси от 2008 година и планът на Дугин предвижда да бъде нанесен удар по Грузия, който да доведе до присъединяването и към новата свръхдържава. След това Москва ще опита  за да отвлече вниманието и ако Гърция в този момент се включи в \"православния алианс\", НАТО няма да е в състояние да отказва повече достъп на Русия до Средиземно море, като по този начин ще се разшири потенциалният военен театър за Русия. Руският флот би бил по-свободен да обикаля моретата, ако гръцката и турската опозиция бъдат отстранени.  След това планът се насочва към тези части на света, които исторически не са свръзани или не са част от бившия СССР. Макар мнозина коментатори да определят плана на Дугин като \"налудничав\", \"неосъществим\" и \"прекалено оптимистичен\" той е съставен заедно с Леонид Исашонв, високопоставен представител на Министерството на отбраната.", "date": "2019.08.11", "title": "Разкрит е секретен план на Русия за повторно нахлуване в Източна Европа и създаването на гигантска империя"}
{"url": "https://www.faktor.bg/bg/articles/obshtestvo/ulitsata/mazh-postrada-pri-intsident-sas-zapalil-se-avtomobil-v-stolitsata", "text": "69-годишен мъж е леко обгазен при инцидент със запалил се автомобил в столицата. Това съобщи говорителят на Центъра за спешна медицинска помощ (ЦСМП) – София Катя Сунгарска. Случаят е регистриран в 4.35 часа пред Софийски университет \"Св. Климент Охридски\" на бул. \"Цариградско шосе\". На мястото на инцидента е минавала линейка, която е оказала помощ на пострадалия, пише \"Фокус\".", "date": "2019.08.11", "title": "Мъж е обгазен при инцидент със запалил се автомобил пред СУ"}
