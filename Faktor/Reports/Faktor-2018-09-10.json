{"url": "https://www.faktor.bg/bg/articles/novini/svyat/turtsiya-podgotvya-50-hilyadi-boytsi-za-reshavashta-bitka-s-asad-i-sayuznitsite-mu", "text": "Докато военните самолети на сирийското правителство и Русия бомбардират последния бастион на въоръжената сирийска опозиция Идлиб, в Северна Сирия Турция подготвя подкрепления и инструктира над 50 хиляди бойци от „Свободната сирийска армия“, разположение в Африн, Азаз, Джарабулус, Ал Баб и Ал Рай да бъдат „готови за прехвърляне“, пише електронното издание турския консервативен ежедневник Yeni Safak. Според информацията на изданието, броят на турските войници, разположени в Северна Сирия прехвърля 30 хиляди. Това се отнася за районите в обсега на операциите „Щита на Ефрат“ и „Маслинова клонка“, както и северозападната провинция Идлиб. Турската армия е удвоила броят на бронираните си машини и танкове, разположени край сирийската граница и е разгърнала ракетни платформи, както и артилерийски батареи на стратегически точки, пише \"Фокус\". Вестникът пише, че турски части са разположени на 12 позиции в северната и южната част на Идлиб, които в момента се фортифицират с циментови стени и бронирани наблюдателни кули срещу евентуална атака на режима. Сирийското правителство наскоро обяви плановете си да започне мащабна офанзива в района, който отдавна се контролира от различни въоръжени опозиционни групировки. ООН предупреди, че такава офанзива може да доведе до „най-лошата хуманитарна катастрофа през 21 век“. 50 хиляди бойци са готови за решаващата битка Турция също поиска ССА да докладва за броя на бойците си, въоръжението и мунициите, пише „Йени Шафак“. В момента, според данните на изданието, ССА наброява около 30 хиляди души и те сега се бият под знамето на „Сирийската национална армия“ в районите на обхвата на турските операции „Щита на Ефрат“ и „Маслинова клонка“ и ще прехвърли 20 хиляди от тях в Идлиб. „Националният фронт за освобождение“, който беше формиран през май в Идлиб и който включва 11 опозиционни групировки, също има численост от 30 хиляди бойци. Формированието включва следните групи: „Легиона Шам“, „Джайш ал Насър“, „Свободната армия на Идлиб“, „Първа брегова дивизия“, „Втора брегова дивизия“, „Първа дивизия“, „Втора армия“, „Армия на елитите“, „Шухада ал Ислам Дарайа“, „Бригада Ал Хурайт“ и „23-а дивизия“. Тези групировки действат в Идлиб и северната част на провинция Хама под знамето на „Свободната сирийска армия“, отбелязва вестникът. „Йени Шафак“ твърди, че Русия и силите на Асад са интензифицирали нападенията си срещу северозападната провинция и са бомбардирали 58 отделни позиции само през последните два дни (8 и 9 септември). Най-малко 29 души, повечето от които цивилни, са убити в резултат от артилерийските и въздушните удари по граадовете Джизр ал Шугур, Сахел ал Габ и Морек. Разположена по турската граница, провинция Идлиб е дом на повече от 3 милиона сирийци, повечето от които са избягали от други градове след офанзивите на сирийските правителствени сили, отбелязва вестникът.", "date": "2018.09.10", "title": "Турция подготвя 50 хиляди бойци  за решаваща битка с Асад и съюзниците му"}
{"url": "https://www.faktor.bg/bg/articles/novini/balgariya/tarsyat-se-speshno-blizo-2000-uchiteli-po-razlichni-distsiplini", "text": "Дни преди началото на учебната година все още се търсят близо 2000 учители по различни дисциплини. Освен в училищата, педагози не достигат и в детските градини. Последните данни на просветното министерство показват, че в образователната система са необходими още над 1700 учители. Тенденцията от последните години се запазва – липсват педагози по английски език, начални и детски учители, по математика и информатика и учители по природните науки. Как училищата ще се справят с предизвикателството? Точно след седмица училищният двор ще се изпълни с деца. Училищата обаче още не са намерили всички необходими педагози. След цяло лято търсене, в 125-то училище не успяват да намеря двама начални учители. Вторият опит за събеседване с кандидати в края на август също не дава резултат и ръководството потърсило пенсионирани педагози. Така математикът с 40-годишен стаж Боянка Павлова днес започна работа като възпитател. „Наистина донякъде това ме изненада, защото няма много млади учители, които да работят по тази професия”, казва тя. За да преодолее недостига по-бързо, министерството на образованието разработва програма, с която да финансира придобиването на педагогическо образование от висшисти без необходимата квалификация. За Боянка Павлова обаче висшето образование не е достатъчно условие, за да станеш учител. „Първото условие за тях е да имат желание да работят в училище, да обичат децата и наистина тази преквалификация да бъде полезна и за тях самите, и за децата”, казва тя. Програмата за преквалификация на висшисти ще бъде готова до края на 2018 г. От министерството на образованието уверяват, че и тази есен ще бъдат намерени учители по всички предмети. Вероятно училищните директори ще помолят за помощ пенсионираните си колеги.", "date": "2018.09.10", "title": "Търсят се спешно близо 2000 учители по различни дисциплини"}
{"url": "https://www.faktor.bg/bg/articles/ninova-na-sotsseminara-v-bansko-v-luksozen-hotel-s-turska-banya-i-hidromasazhi", "text": "Социалистите да се готвят за избори 2 в 1 напролет, заръчала лидерката Корнелия Нинова по време на червения семинар в село Баня, Разложко, който започна днес и ще приключи утре по обяд, съобщава Канал 3. \"Не знам дали ще има предсрочни избори, но ние трябва да сме готови за такъв вариант\", предупредила своите Нинова за възможността заедно с евроизборите напролет да се стигне и до предсрочни парламентарни. \"Сега е времето да покажем, че не сме като другите в парламента\", надъхала социалистите соцлидерката.  Никой не посмял да мрънка срещу изваждането му от парламента и съответното рязане на заплатата. Към момента вариант за компенсация на депутатските заплати на левите не бил измислен. Поканени да разискват пред червената група политическата ситуация в страната са политолозите Борис Попиванов и Страхил Делийски.  Соцдепутатите са отседнали в луксозен хотел в Банско, а след сериозната семинарна част ще се отдадат на релакс в басейна с минерална вода и екстри от рода на турска баня и хидромасажи. Всеки от червените депутати е настанен в единична стая, а цените на вечер започват от 172-200 лв. нагоре, твърди изданието.  Обяснението за избора на луксозния хотел е, че кметицата на селото е от БСП, а срещите с народа тръгват именно от Благоевградско още тази седмица. СПА семинарът на БСП има за задача на социалистите да бъде обяснено как ще бъде организирана обиколката на \"хвърковатата чета\" из страната за пропагандиране на \"Визия за България\". Червените смятат да обикалят до декември, за когато готвят конгрес, на който да приемат окончателно \"визията\". Първата спирка е Банско още във вторник след приключването на семинара. Червеният дрийм тийм е разделен на 14 лъча с по 4 човека в екип, които до края на седмицата трябва да се срещнат с жителите на съответните общини в Благоевградски регион и да им представят \"Визия за България\". С писането на графика кой ще обикаля и кой ще дежури в пленарната зала пък бил натоварен зам.-шефът на ПГ на \"БСП за България\" Георги Свиленски.", "date": "2018.09.10", "title": "\"Социалната\" другарка Нинова на соцсеминара в Банско в луксозен хотел с турска баня и хидромасажи"}
{"url": "https://www.faktor.bg/bg/articles/novini/balgariya/politologat-antoniy-galabov-v-sledvashtite-mesetsi-nishto-v-zakonodatelnata-politika-nyama-da-zavisi-ot-levitsata", "text": "В началото на този политически сезон като че ли има желанието някой да поеме отговорност за това, което предстои да се случи. Това коментира пред БНТ политологът Антоний Гълъбов. \"Това се усеща ясно както в коалиционните разговори, така и в опозицията. С други думи – кой ще води този разговор, свързан с управлението, през следващите месеци\", добави Гълъбов и обобщи: „БСП в пропорция 3:1 напуска парламента. Което означава, че тези 20 народни представители, които остават, са достатъчни за кворум, но в следващите месеци нищо в законодателната политика няма да зависи от левицата. Тук имаме подобно раздвижване, в което трябва да се пренаредят баланси, в резултат на което да е ясно кой всъщност ще води законодателна, изпълнителна политика, кой ще задава цели, кой ще движи напред управлението“. \"Има управления, които са нестабилни и са карали много години. Има управления, които са били стабилни и са падали за една вечер\", смята пък социологът Кънчо Стойчев. „Отново счупихме всички рекорди на Гинес. Един такъв рекорд е, че действащ вицепремиер в писмен текст каза, че правителството, на което той е вицепремиер, е корумпирано. Действащ вицепремиер може да си позволи да каже такова нещо само в момента на подаването си на оставка”, каза още той. Според Стойчев \"нещо сериозно\" се случвало в управляващата партия ГЕРБ. \"Напрежение има. Само по себе си от това, че има напрежение, да правим драматични изводи не е необходимо. Но и да го замитаме също едва ли би били полезно. Във всички случаи влизаме в нова фаза. Не е лесно да се управлява с \"Обединени патриоти\". И тримата ръководители са личности. Нито един от тях не е марионетка\", каза Кънчо Стойчев.", "date": "2018.09.10", "title": "Политологът Антоний Гълъбов: В следващите месеци нищо в законодателната политика няма да зависи от левицата"}
{"url": "https://www.faktor.bg/bg/articles/novini/svyat/yaponiya-ima-shans-da-sklyuchim-mir-s-rusiya", "text": "Премиерът на Япония Шиндзо Абе каза, че днешната му среща с президента на Русия Владимир Путин е крачка към подписването на двустранен мирен договор, предаде Ройтерс, цитирана от БТА.  След преговорите във Владивосток Абе отбеляза, че е необходимо да се намери решение на проблема с отвлечените от Северна Корея японски граждани и че Путин обещал да помогне за това. Японският премиер съобщи, че главнокомандващият на силите за самоотбрана на Япония ще посети Русия през октомври.  Владимир Путин заяви, че Москва е готова да търси решения за сключването на мир с Токио. Той добави, че Русия ще си сътрудничи с Япония за поддържането на диалога между двете корейски държави.  Япония и Русия не са подписвали мирен договор след Втората световна война заради спор върху суверенитета на тихоокеанския архипелаг, който Русия нарича Курилски острови, а Япония - Северни територии, припомни Ройтерс.  Путин и Абе се опитаха да засилят икономическото сътрудничество на спорните острови, отбеляза ДПА. Японският премиер каза, че \"започва да се появява\" начин за осъществяване на двустранни проекти на островите.\"Ние засегнахме проблема за сключване на мирен договор\", заяви руският президент.  \"Този въпрос се обсъжда от десетилетия\", каза Путин. Според него \"би било наивно да се мисли, че той може да бъде решен за една нощ\". \"Но ние сме готови да продължим усилията за намиране на решения, приемливи както за Русия, така и за Япония\", заяви руският президент, като обясни, че до края на годината ще има трета двустранна бизнес мисия на островите. По думите му на срещата във Владивосток е бил засегнат и въпросът за денуклеаризацията на Северна Корея. Той каза, че Русия и Япония би трябвало да работят заедно в тази насока. Владимир Путин, цитиран от ТАСС, отбеляза, че Япония е важен партньор за Русия и че Москва желае да развива двустранните отношения \"въз основа на принципите на добросъседството, взаимното уважение и взаимното отчитане на интересите\". Шиндзо Абе пък подчерта, че подписването на мирен договор е историческа задача, която трябва да бъде решена от него и руския президент. Японският премиер съобщи, че Путин ще посети през юни догодина Япония и двамата ще се срещнат в кулоарите на срещата на върха на Г-20 в Токио, предаде ТАСС.", "date": "2018.09.10", "title": "Япония: Има шанс да сключим мир с Русия"}
{"url": "https://www.faktor.bg/bg/articles/shofyorat-na-fatalniya-avtobus-postoyanno-mislya-za-zaginalite-hora-te-byaha-priyateli-priyateli", "text": "„Сутринта като отидох да ги взимам, сигурно 5-6 жени ме прегръщаха и ме целуваха, че ще пътуваме заедно. Но как да знае човек, че това ще Той разказа, че за него затворът вече не е сграда, а усещане вътре в него. „Седя си вкъщи, не мога да изляза навън. Съвестта, трудно ми е. Постоянно мисля за тези хора. Те бяха приятели, приятели. Представям си какво е на близките им. На ранените, които са все още сигурно по болници. Съжалявам за всичко, което се случи. Искам да изкажа съболезнования на близките на загиналите. Те бяха близки приятели от години. Също да изкажа на пострадалите съжаления”. Мъжът няма спомен от фаталния момент. „Дали съм помагал, дали съм направил всичко, което е било по силите ми? Аз съм от живите, но какво съм направил за останалите след трагедията? Каквото и да им кажа е малко. Нито може да се върне случилото се. Аз не мога да си простя, дано те могат да ми простят. На много от тях имам телефоните, но как да звънна? Какво да им кажа?”, каза още Григоров.  Обяснява липсата на втори технически преглед с пропуск: „Ако съм виновен и имам вина, ще я понеса”. Дни след трагедията, в подкрепа на Григоров се подписаха хиляди. Стотици излязоха на протест с искане за пълно разследване и справедливост. Признава, че е изненадан от инициативата. Григоров е в дома си, освободен под парична гаранция, в очакване на процес, който да извади наяве причините за катастрофата, отнела 17 живота.", "date": "2018.09.10", "title": "Шофьорът на фаталния автобус: Постоянно мисля за загиналите хора. Те бяха приятели, приятели"}
{"url": "https://www.faktor.bg/bg/articles/politolog-vanshnata-politika-na-borisov-veche-se-izcherpa-rakursat-tryabva-da-se-smeni", "text": "Днес Бойко Борисов обяви номинациите на новите министри, които най-вероятно ще застанат на овакантените министерски кресла, а именно - главният секретар на МВР Младен Маринов да оглави вътрешното министерство, зам.-министъра на икономиката да поеме транспорта, а регионалното министерство да оглави зам.-председателя на регионалната комисия в парламента Петя Аврамова. И трите номинации са на ГЕРБ. Според политолога Димитър Ганев в политическата култура на българина е закодирано да се търси по-здрава и силна ръка в управлението, която да контролира всичко. \"У нас има и голяма персонификация на властта. Всеки българин иска да знае кой отговаря за нещата, да знае накъде да насочи погледа при проблем. Оставките бяха реакция, отговор на възникнало обществено напрежение. Като причина за оставките беше използван инцидентът край Своге. Все пак преди тази катастрофа в тези министерства се беше натрупало напрежение\", категоричен е Ганев в \"Денят ON AIR\". Той е на мнение, че външната политика на Борисов вече се изчерпа, а сега ракурсът трябва да се смени. По думите на политолога доц. Мария Пиргова патриархалното управление на премиера Борисов е факт. \"Напрежението се роди от компанията \"Трейс\". Населението в Своге вече знае защо пътят беше некачествен, защо институциите са дали положителни оценки и т.н. Много завои не могат да е вземат, защото обществените поръчки в България се раздават по подобен начин. Има огромна нужда от смяна на философията на управление\", обясни Пиргова. Тя коментира още, че няма алтернатива на управлението, а Румен Радев все още не е сигурен дали ще направи партия или не.", "date": "2018.09.10", "title": "Политолог: Външната политика на Борисов се изчерпа, ракурсът трябва да се смени"}
{"url": "https://www.faktor.bg/bg/articles/novini/balgariya/mihail-konstantinov-da-tragvame-na-inat-kam-predsrochni-izbori-e-glupost", "text": "Това, което виждаме, трудно може да се определи като стабилност, но то не означава нови избори. Това каза за Радио „Фокус“ политическият анализатор проф. Михаил Константинов и добави, че социологическите проучвания показват, че няма промяна в обществените нагласи.  „Съотношението между основните политически сили ГЕРБ и БСП се запазва. Там не може да има голям обрат. Сега да тръгваме на инат към предсрочни избори е глупост. Никой не иска това, а тези, които го искат, не могат да го предизвикат. Така че стига сме говорили за предсрочни избори, да видим каква работа има за вършене и да се опитаме да я свършим. Защото това, което виждаме наоколо като кризи и катастрофи е резултат на изключително лошо свършена работа.“ Проф. Константинов каза още, че има конкретна работа, която обществото очаква да бъде свършена по отношение на кризите от последния месец – катастрофата край Своге, сривът на Търговския регистър и този в застрахователния сектор. Според него страната разполага с добри специалисти, които да решат тези проблеми, но е необходима политическа воля.", "date": "2018.09.10", "title": "Михаил Константинов: Да тръгваме на инат към предсрочни избори е глупост"}
{"url": "https://www.faktor.bg/bg/articles/valeri-simeonov-1-13", "text": "\"Ще изчакате другия понеделник, за да видите дали ще предложим нови промени в кабинета. Животът е пълен приятни изненадиq ще получите отговор на вашия въпрос. Всяка промяна полезна за България е приятна, за мен е така.... Решенията се вземат консенсус, ако няма консенсус, няма да има и промяна\", заяви енигматично  вицепремиерът Валери Симеонов пред БНТ. \"Смятам че министър Ангелкова не трябва да остава в кабинета не знам какво ще стане\", повтори позицията си той. \"НФСБ ще гласува против оставката на тримата министри, на тези, по наша преценка, добри министри.  Те не бива да бъдат освобождавани с лека ръка\"   По думите му влизането на нови хора по средата на мандата ще забави изпълнението на програмата. Не може да бъде отправен упрек към морала на нито един от тримата министри, каза Симеонов. Към професионализма и морала на тези трима министри няма абсолютно никакъв упрек, натърти той.  Симеонов беше категоричен във връзка с катастрофата край Своге, че причината е лична човешка грешка и смята това за очевидно. Шофьорът е разговарял с друг пътник. Дори не са излезли експертизите, за да се иска оставка, смята той.  Някой до сега упрекнал ли е Нанков или Московски с корупция, попита Симеонов. По думите му и вътрешният министър е успял да свърши, това което другите преди него, не са успели. Николай Колев-Босия е за Гинес, защото гладува 80 дни при възможни 40-45, смята Валери Симеонов", "date": "2018.09.10", "title": "Валери Симеонов намекна, че ще предложи още промени в кабинета"}
{"url": "https://www.faktor.bg/bg/articles/hilyadi-v-aresta-sled-antipravitelstveni-protesti-v-rusiya", "text": "Над 1000 души бяха задържани при вчерашните антиправителствени протести в Русия. Това твърдят от правозащитни организации.  Демонстрации имаше в няколко града. Само в Санкт Петербург са били арестувани около 500 души. По време на протеста, полицията е използвала сълзотворен газ, за да разпръсне демонстрантите. Проявите бяха организирани по призива на опозиционния лидер Алексей Навални. Те бяха насочени срещу плана на правителството да увеличи пенсионната възраст с пет години.", "date": "2018.09.10", "title": "Над 1000 в ареста след антиправителствени протести в Русия"}
{"url": "https://www.faktor.bg/bg/articles/vrashtat-pionerskite-vrazki", "text": "Връщат червените пионерските връзки. Не навсякъде, слава Богу. Засега ги върнаха в столичен мол, видя репортер на Faktor.bg . В него напето се разхождат и раздават рекламни листовки момичета с алени връзки, които някой гений е решил да използва за рекламната кампания на ученически пособия. Очевидно сериозен носталгик по соца, който още не се е отърсил от еуфорията за 9-ти септември.  Вероятно смята, че е задължително на първия учебен ден да има червени връзки и това трябва да се набие в главите на учениците, които и хабер си нямат от подобни символи. Скоро и Димитровска стая може да отворят в мола. Момичетата, които разхождат връзките са съвсем млади и симпатични. „Правим рекламна кампания на учебни пособия, затова ги носим“, обясняват те, когато ги попиташ защо са с червени връзки..", "date": "2018.09.10", "title": "Връщат червените пионерски връзки"}
{"url": "https://www.faktor.bg/bg/articles/dnes-se-reshava-sadbata-na-nimh", "text": "Общото събание на БАН трябва да вземе днес решение дали Националният институт по метеорология и хидрология да се отдели от системата институти на БАН. Това съобщи в студиото на Би Ти Ви служителят на интитута Анастасия Стойчева. Решението на общото събрание просто би улеснило ръководството на института да направи следващата крачка и да направи така, че НИМХ да премине към Министерството на образованието, обясни Стойчева. Тя припомни, че БАН редовно не дофинансира оперативната дейност на института, от чието изпълнение зависят до голяма степен приходите на служителите му. Наскоро ръководството на БАН дори отстрани ръководството на института само защото то се бори да направи по-бързо развода с академията.", "date": "2018.09.10", "title": "Днес се решава съдбата на НИМХ"}
{"url": "https://www.faktor.bg/bg/articles/nsi-vloshavane-na-promishlenoto-proizvodstvo-rastezh-v-stroitelstvoto-i-slabo-podobrenie-pri-targoviyata-na-drebno-prez-yuli", "text": "Проучване на Националния статистически институт (НСИ) за юли 2018 година отчита рязко намаляване на промишленото производство, поредно слабо подобрение на търговията на дребно и добър растеж на продукцията в сектор \"Строителство\". Това е знак за  стабилизация на икономическата експанзия в България на малко по-ниска предавка в началото на третото тримесечие на годината. Индексът на промишленото производство в България, изчислен от сезонно изгладени данни, се сви през юли с 1,2% спрямо юни, когато нарасна с 0,8 на сто. Това представлява първо влошаване на промишленото производство от април насам и трето месечно понижение от началото на годината. На годишна база календарно изгладеният индекс на промишленото производство се повиши през юли с едва 1,0%, след като през юни нарасна с цели 3,6%, отбелязвайки най-солидно покачване от началото на година януари насам, когато производственият индекс се повиши с 4,3 на сто. През юли много силно намаление спрямо предходния месец е регистрирано в добивната промишленост – спад с цели 17,4% при по-сдържано понижение с 0,5% в преработващата промишленост и с 0,7% при производството и разпределението на електрическа и топлоенергия и газ. На годишна база е отчетено повишение единствено в преработващата промишленост - с 2,1%, при спад в добивната промишленост с 8,8% и при производството и разпределението на електрическа и топлоенергия и газ - с 5,2 на сто. В същото време индексът на НСИ за продукцията в сектор \"Строителство\" се повиши през юли с 1,5% спрямо юни, когато се сви с 0,4%, като продукцията от гражданското и инженерното строителство нарасна с 2,8%, а при сградното строителство – с 0,6 на сто. На годишна база строителната продукция през юли се увеличи с 0,9% след спад с 2,9% през юни, излизайки на позитивна територия за пръв път от април насам. НСИ представи и своя последен доклад за търговията на дребно през седмия месец на 2018 година. През юли оборотът в търговията на дребно, без търговията с автомобили и мотоциклети по съпоставими цени, нарасна с 0,2% на месечна база (след анемичен растеж с 0,1% през юни). Въпреки слабия растеж, това представлява подобрение на продажбите на дребно за пети пореден месец. На годишна база растежът на търговския оборот обаче се забави през юли до 4,9% от 6,1% месец по-рано. Трябва да се има предвид, че в края на предходния месец НСИ представи относително слабо проучване, показващо влошаване на стопанската конюнктура през месец август. Общият показател на бизнес климата в нашата страна се понижи през август с 2,9 пункта, като промишленият индекс се влоши с 1,9 пункта, индексът в строителството падна с 3,8 пункта, понижение с 4,0 пункта беше отчетно при търговията на дребно и с 2,8 пункта в сферата на услугите. Взето заедно, тези данни предполагат, че икономическата експанзия в началото на третото тримесечие вероятно стабилизира около по-ниската предавка от второто тримесечие, когато БВП на България нарасна на тримесечна база с 0,8% и на годишна база с 3,4% след растеж в началото на годината съответно с 0,9% и с 3,6 на сто.", "date": "2018.09.10", "title": "НСИ: Намаляване на промишленото производство, но растеж в строителството през юли"}
{"url": "https://www.faktor.bg/bg/articles/bnb-s-300-hilyadi-sa-porasnali-parite-upravlyavani-ot-zastrahovatelnite-druzhestva-samo-za-godina", "text": "7,6 млрд. лева са средствата, управлявани от застрахователните дружества у нас, сочат данните за второто тримесечие на БНБ. Размерът им се увеличава с повече от 300 000 лева спрямо година по-рано.  Прави впечатление, че активите на дружества в сектора на животозастраховането увеличават общия си дял в застрахователния сектор.  Частта на общото застраховане, където е и задължителната полица \"Гражданска отговорност\", намалява.", "date": "2018.09.10", "title": "БНБ: С над 300 000 са нараснали парите, управлявани от застрахователните дружества, само за година"}
{"url": "https://www.faktor.bg/bg/articles/foreign-policy-evropa-se-zamisli-za-podkopavane-na-hegemoniyata-na-dolara", "text": "Европа обсъжда начини за намаляване на хегемонията на долара и американското финансово господство. Причината е неодобрението на Стария континент на политиката на санкции на Вашингтон. Това пише американското специализирано издание Foreign Policy.  Немските и френските чиновници все по-активно търсят пътища за противодействие на финансовото господство на САЩ, което потвърждава наличието на сериозни противоречия между Европа и САЩ, отбелязва изданието.  По-рано, припомня Foreign Policy, за повече финансова независимост на Европа говори външният министър на Германия Хайко Маас, което, според изданието, може да стане началото на завръщането на свободата на действие и в европейската външна политика.  Подобни настроения, добавя авторът на статията, се наблюдават и у министъра на финансите на Франция Бруно Моура, който призова за създаването на \"изцяло независими финансови инструменти\" и изрази желание Европа да бъде превърната в \"суверенен континент, а не васал\".   Като мерки за решаването на проблема с финансовата независимост на Европа, посочва Foreign Policy, е било предложено създаването на алтернативна платежна система, а също да се повиши и ролята на европейската валута, както и да се организира и фонд за търговия със страните, на които са наложени санкции.  По-рано подобни мерки бяха предприемани от страни, като Русия, Китай и Венецуела, но в момента, както отбелязва изданието, подобни \"маневри\" възнамеряват да предприемат и \"ключови американски съюзници\".   Отношенията между САЩ и ЕС се влошиха на фона на решението на Вашингтон да напусне сделката за ядрената програма на Иран, а също и да наложи мита на стоманата и алуминия. ЕС на свой ред от 7 август въведе в сила законодателство, което отменя на територията на Блока действието на екстериториалните санкции на САЩ по отношение на Иран. Също така, в отговор на американските мита Брюксел наложи допълнителни мита в размер на 25% върху вноса на цяла редица стоки от САЩ.", "date": "2018.09.10", "title": "Foreign Policy: Европа се замисли за подкопаване на хегемонията на долара"}
{"url": "https://www.faktor.bg/bg/articles/bulgargaz-poiska-poskapvane-na-gaza-s-blizo-14-ot-nachaloto-na-oktomvri", "text": "В съответствие с изискванията и условията на Наредба № 2/2013 г. за регулиране на цените на природния газ, \"Булгаргаз\" ЕАД, дъщерно дружество на „Български Енергиен Холдинг” ЕАД предложи на КЕВР да утвърди цена на природния газ за четвърто тримесечие на 2018 г. в размер на 456,65 лв./хм3 или в размер 43,41 лв./MWh (без цени за достъп, пренос, акциз и ДДС).  Това съобщиха от дружеството. В сравнение с утвърдената за трето тримесечие на 2018 г. цена (без цени за достъп, пренос, акциз и ДДС), предложената за утвърждаване цена за ІV-то тримесечие на 2018г. се изменя както следва: увеличение с 13,89 % или 55,70 лв./хм3; увеличение с 14,87 % или 5,62 лв./MWh.  От \"Булгаргаз\" посочват, че увеличението се дължи на по-високи доставни цени на природния газ от внос, по-високия курс на щатския долар спрямо лева, както и в резултат на акумулирания ефект от утвърдената продажна цена за ІІІ-то тримесечие на 2018г., по-ниска от разходите за доставка.", "date": "2018.09.10", "title": "\"Булгаргаз\" поиска поскъпване на газа с близо 14% от началото на октомври"}
{"url": "https://www.faktor.bg/bg/articles/i-kolite-na-trupcheta-tryabva-da-sa-s-grazhdanska-otgovornost", "text": "Застраховката \"Гражданска отговорност\" е задължителна за всеки автомобил, който не е със свалени табели и не е с прекратена регистрация, и няма значение дали е в движение, зазимен е в задния двор на къщата, или почива на трупчета в гаража. Това произтича от решение, взето от Съда на ЕС тази седмица. То е по повод на дело, заведено от Гаранционния фонд на Португалия срещу собственичка на катастрофирал незастрахован автомобил. Решението на съда в Люксембург е задължително за всички съдилища на територията в ЕС, които гледат подобни дела. Има и по-общо тълкуване на евросъдиите: \"Всяко национално законодателство може да предвиди, че когато собственик на превозно средство, участвало в произшествие, не е изпълнил задължението си да застрахова това превозно средство, посоченият орган за изплащане на обезщетения (Гаранционният фонд) може да предяви иск освен срещу лицето или лицата, отговорни за застрахователното събитие, и срещу този собственик\". С други думи всяка държава - членка на ЕС, може да промени своя закон така, че при катастрофа да се търси отговорност не само от виновния шофьор, но и от собственика на колата, причинила ПТП. Според българското законодателство, ако автомобил без \"Гражданска отговорност\" причини произшествие, отговорност носи този, който е шофирал, коментира Владимир Тодоров, председател на Асоциацията на пострадалите при катастрофи, пред в. Сега. В тези случаи обезщетението се плаща от Гаранционния фонд, който после си търси парите от водача, не от собственика на автомобила. Ако пък виновният водач е загинал в пътнотранспортното произшествие, обезщетението се поема от неговите наследници. След решението на Съда на ЕС е възможно и у нас след съответна законова промяна да се търси отговорност и от собственика на автомобила. През 2017 г. българският Гаранционен фонд е изплатил над 28 млн. лв. обезщетения за катастрофи, причинени от водачи без \"Гражданска отговорност\" или от неидентифицирани автомобили. Освен това през миналата година фондът е одобрил изплащането на 14.784 млн. лв. по 1800 обезщетения, повечето от които са за катастрофи, извършени в чужбина - 1135.", "date": "2018.09.10", "title": "Ако автомобил без \"Гражданска\" причини произшествие, отговорност носи който е шофирал"}
{"url": "https://www.faktor.bg/bg/articles/remontite-v-sofiya-ne-spirat-vizhte-kade-e-zabraneno-dvizhenieto", "text": "От Столична община обещават до първия учебен ден голяма част от ремонтите да приключат. Днес се очаква да бъде отворен един от ключовите булеварди в столицата - \"България\", посочва БНТ.   Бул. \"България\" в участъка между булевардите \"Иван Гешов\" и \"Гоце Делчев\" се отваря за движение.   На бул. \"Арсеналски” - от улица \"Богатица\" до бул. \"Черни връх\" е забранено влизането по северната лента. Преминава се през кръстовищата при ул. \"Милевска планина\" и ул. \"Зорница\".   На бул. \"Васил Левски\" е затворена западната половина на пътната лента. Бул. \"Монтевидео\" е затворен от ул. \"Боряна\" до ул. \"Никола Петков\".   На бул. \"Константин Величков\" движението е забранено в дясната лента след кръстовището с ул. \"Цар Симеон\", в посока бул. \"Сливница\".   Улица \"Цар Симеон\" е затворена от ул. \"Опълченска\" до бул. \"Христо Ботев\".", "date": "2018.09.10", "title": "Ремонтите в София не спират - вижте кои булеварди и улици са затворени за движение"}
{"url": "https://www.faktor.bg/bg/articles/roditeli-otnovo-izlizat-na-protest-iskat-po-kachestvena-sistema-na-obrazovani", "text": "Протест с искане за по-качествена и иновативна образователна система ще се проведе днес пред сградата на Столичната община. Сред исканията на протестиращите са повече детски градини, ясли и училища, съобразени с нуждите на всеки квартал, както и обезщетения за всяко семейство, чието дете е останало извън класиранията за прием. Протестът е организиран от Национален инициативен комитет за качествена и иновативна образователна система. Сред исканията са автоматизиране на приема за първи клас, както и допълнителни възпитатели във всяка група, в която децата надвишават необходимия брой. Също така протестът настоява и за две оставки - тази на директорът на дирекция \"Образование\" към СО Мария Минчева и на главният експерт Ирина Николова. Настояваме за повече детски градини и това е продиктувано не толкова от недостига в момента, колкото, че общината твърди, че е разкрила 16 000 нови места за последните 11 години, което не е точно така. Групите ни са претоварени, групите с 35+ деца. Това не е разкриване на нови места, поне не всичките, разбира се, че общината строи, в това няма спор. Искаме в тези групи, в които има повече от децата, заложени по наредба, да бъде назначен допълнителен персонал, коментира за БНТ Антонина Кенова, която е сред протестиращите. Тодор Чобанов, зам.-кмет на София, изтъкна, че недостиг има единствено в яслената възраст - между 1 и 3 години. Фактите са съвсем ясни. Около 5000 деца чакат за записване в детска ясла и единственото решение на този проблем е това, което ние правим от години - строеж на нови сгради където децата да бъдат приемани в нови яслени групи. Фактите са също така, че в момента системата е обхванала във възрастта между 1 и 6 години 54 000 деца, от които 49 000 посещават детски заведения като това е при спазване на новите редуцирани бройки за групи, които Министерството на образованието утвърди тази година с промени в наредбата.", "date": "2018.09.10", "title": "Родители отново излизат на протест, искат по-качествена система на образование"}
{"url": "https://www.faktor.bg/bg/articles/klimatolog-idva-neobichayno-topla-zima", "text": "Всички световни метеоцентрове прогнозират топла есен и зима за Европа и за Балканския полуостров, коментира климатологът проф. Георги Рачев в интервю за Агенция „Фокус“. „Очаква се модерна есен. Под модерна есен разбираме есените, които виждаме през последните 20 години, с по-високи от нормалното температури и с нормални и в отделни части на България, предимно западната половина на страната повече валежи, а в източната с по-малко. Ще се радваме на една хубава, златна есен, както казват старите българи“, заяви климатологът. Той уточни, че под топла зима трябва да се разбират температури в рамките на 1, на определени места дори до 2 градуса над средната норма. „За цял сезон е сериозно превишаване на многогодишните норми. Веднага правя едно малко уточнение - това, че зимата ще бъде топла и всички световни метеорологични центрове са съгласни, не значи, че в сезона няма да има виелици, поледица, студове от сорта на минус 10 и минус 15 градуса“, посочи проф. Рачев. Той обясни, че като цяло дните и периодите с по-топло от нормалното време ще бъдат повече, затова температурите се очаква да бъдат над нормата, а валежите около нея. По думите му на много места ще се образува снежна покривка, която обаче няма да бъде трайна. „Половината мои колеги смятат сезонните прогнози за стрелба в тъмното, хвърляне на боб, гледане на бучки захар и всякакви такива гадателски действия. Аз съм от другата част на съсловието, която смята ,че човек винаги се е стремял да погледне напред в бъдещето. Затова се правят и сезонните прогнози“, подчерта проф. Рачев. „Единственото, което трябва да добавя е, че се наблюдава интересна ситуация, която противоречи на глобалното затопляне. На Северния полюс ледът е доста. Около 4,5 млн. кв. км. се очаква да бъде неговият минимум, след което той ще започне да се увеличава. По прогнози от преди 5 години, този лед трябваше да бъде едва 2 млн. кв. км, а според някои не трябваше да има лед“, каза проф. Рачев. „Има още доста неща, които трябва да си обясним от природна гледна точка. Явно е, че още много – много неща не знаем“.", "date": "2018.09.10", "title": "Климатолог: Идва необичайно топла зима"}
{"url": "https://www.faktor.bg/bg/articles/udar-po-dzhoba-ni-tsenite-bavno-tragnaha-nagore", "text": "Цените на основните стоки и услуги тръгнаха нагоре и верижното им поскъпване ще удари по джоба българите идните месеци. Увеличението на практика ще засегне почти всичко - от природния газ, парното, водата и хляба до автозастраховките и бездимните цигари, пише \"Сега\". Всъщност тази година инфлацията се завърна и всички го усещаме и когато пазаруваме храна, и когато зареждаме резервоара на колата. Дори заемите започнаха да поскъпват. БНБ отчете, че лихвите по потребителските кредити са тръгнали нагоре, а банкерите от месеци предупреждават, че лихвите са стигнали дъното и занапред ще вървят нагоре.  Задаващото се увеличение на природния газ от октомври ще доведе до лавинообразно поскъпване, като първо ще се отрази на парното и топлата вода. Държавното предприятие \"Булгаргаз\" поиска вдигане на цената с повече от 14%. Председателят на енергийния регулатор Иван Иванов заяви, че поскъпването е неизбежно, но е възможно процентът да е по-малък. Синьото гориво е \"вързано\" с котировките на петрола на международните пазари и на долара. По закон увеличението на газа с повече от 5% се отразява и в цената на парното и топлата вода. Бензинът и дизелът са доста по-скъпи от миналата година, а новините за петрола са противоречиви и нищо чудно котировките да продължат още нагоре, което ще е лошо и за шофьорите с частни коли, и за превозвачите, а освен това ще бъде пореден повод за корекция на цени в различни производства и услуги. \"Жегата\" в  международните отношения продължава - като се започне от проблемите по оста САЩ - Китай и се стигне до очакването Иран да свие предлагането на нефт заради щатските санкции. Шофьорските неволи не спират дотук, защото се очаква продължително вдигане на застраховката \"Гражданска отговорност\". Само преди седмици застрахователните компании за пореден път повишиха полиците средно с 50-60 лева. И те, и Комисията за финансов надзор са единодушни, че поскъпването ще продължава поетапно и значително, защото сега приходите от продажба на застраховката не можели да покрият изплащаните обезщетения, особено за катастрофи, причинени в чужбина. Голямото есенно поскъпване ще засегне и пушачите. Депутатите вече решиха да вдигнат акциза за  бездимните цигари, чийто пазар в България главоломно се разширява. Поскъпването на природния газ ще засегне цели индустрии като химическата. Ще засегне и производството на хляб. Пекарните очакват двоен удар и защото житната реколта е по-лоша от очакваната, а значителна част от качествената българска пшеница вече отпътува в чужбина. Пшеницата от новата реколта ще е по-скъпа. Прибирането на реколтата започна при цена 300 лева за тон, сега е 350 лева, посочиха от агроминистерството.  Ресорният министър Румен Порожанов косвено призна, че се опасява от ценови скок, като съобщи, че планира разговори с ръководствата на големите търговски вериги в търсене на варианти за по-плавно поскъпване. Поскъпват и млечните продукти. Цените на сиренето и кашкавала вървят нагоре успоредно с кампаниите и мерките за разграничаване на истинските от имитациите, съдържащи палмово масло и други нетипични съставки. Качественото сирене е скъпо, обясняват и производители, и експерти, макар че в България скъпо и качествено не винаги вървят ръка за ръка. Противоречиви са прогнозите за поскъпването на жилищата. Според някои брокери цените на апартаментите и наемите вече са стигнали пика си, но според други ще растат още. А ако депутатите одобрят предложенията на Министерството на финансите за промени в  Закона за местните данъци и такси, от догодина българите ще плащат двойно по-висок \"сграден данък\" за основното си жилище. Обикновено през лятото инфлацията намалява и цените на  плодовете и зеленчуците вървят надолу. Но сега се случва обратното. През този юли потребителските цени са били с цели 3.5% по-високи в сравнение със същия месец на 2017 г., отчете националната статистика. Дъждове и градушки удариха реколтата на много места в страната. В резултат има по-малко и по-скъпи български домати. Годината не беше добра и за прасковите, които също са по-скъпи от миналата година. Морковите и дините, тиквичките и патладжаните, салатите, дори копърът и магданозът са рекордно скъпи.", "date": "2018.09.10", "title": "Удар по джоба ни: Цените бавно тръгнаха нагоре"}
{"url": "https://www.faktor.bg/bg/articles/balgarin-zagina-sled-uzhasyavashto-mele-v-ungariya", "text": "Жестока катастрофа в Унгария е отнела живота на мъж, шофирал монтански камион, съобщава BulNews.  Трагичният инцидент е станал вчера към 21 часа. От полицията в Унгария съобщиха, че в района на Лайошмиже на магистрала М5 към Будапеща са катастрофирали монтански камион с регистрационен номер М1471ВХ и лек автомобил „Сузуки“. 41-годишният български гражданин пътувал с камион „Ивеко“ от Сегед към Будапеща. Мъжът е управлявал голямата машина в лявата лента и направил опит да се включи в движението по дясната. В този момент обаче камионът се сблъскал с японското возило. Заради силния удар, шофьорът на камиона изхвръкнал от кабината и паднал на магистралата. Точно тогава от там минавал лек автомобил „Шкода“, който премазал българина.  Камионът обаче продължил да се движи по магистралата, като няколко пъти се блъснал в мантинелата, а след това се спрял в отводнителния канал. Сузукито също било навлязло в канавката.  По данни на унгарската полиция българинът е загубил живота си на място заради травми, несъвместими с живота. Униформените допълват, че 41-годишният мъж не си е бил поставил предпазен колан, което е можело да спаси живота му. Шофьорът на японската кола също пострадал сериозно, като се наложило пожарникари да режат ламарините на возилото, за да го извадят.  Причините за катастрофата още се разследват.  От Министерството на външните работи на България все още нямат информация за трагичния инцидент.", "date": "2018.09.10", "title": "Българин загина след ужасяващо меле в Унгария, във Външно още не знаят за инцидента"}
{"url": "https://www.faktor.bg/bg/articles/d-r-mariyana-simeonova-depozira-ostavkata-si-kato-direktor-na-izpalnitelnata-agentsiya-po-transplantatsii", "text": "Д-р Марияна Симеонова депозира оставката си като директор на Изпълнителната агенция по трансплантации /ИАТ/. Мотивите на д-р Симеонова са лични, свързани с нейното професионално развитие. Поне така съобщиха от Министерството на здравеопазването.  В близките дни министърът на здравеопазването Кирил Ананиев ще назначи нов директор на ИАТ, като дотогава д-р Симеонова остава на поста.  Припомняме, че д-р Симеонова депозира оставка през юни, но тя беше отхвърлена.  Екипът на Министерството на здравеопазването продължава преговорите за сключване на договор с европейски трансплантационен център, който да осигури лечението на българските граждани, нуждаещи се от трансплантация на бял дроб. На финален етап са разговорите с трансплантационния център в гр. Есен, Германия, за които д-р Симео онова ще продължи да съдейства със своята експертиза.", "date": "2018.09.10", "title": "Д-р Марияна Симеонова пак депозира оставката си като директор на Изпълнителната агенция по трансплантации"}
{"url": "https://www.faktor.bg/bg/articles/tsru-atakuva-s-dronove-daesh-i-al-kayda-v-libiya", "text": "Американското Централно разузнавателно управление (ЦРУ) се готви да започне удари с безпилотни самолети срещу заподозрени екстремисти в Либия, свързани с терористичните групировки ДАЕШ (\"Ислямска държава\") и \"Ал Кайда\" от база в североизточната част на Нигер, съобщава в. New York Times.  Нигерски и американски официални представители са уточнили пред изданието, че агенти на ЦРУ изстрелват разузнавателни дронове от малко летище в град Дирку. Летището е модернизирано, като включва нови писти и постове, свързани със сигурността. Вътрешният министър на Нигер Мохамед Базум е признал за наличието на безпилотните самолети, но не е дал повече информация, докато кметът на Дирку Бубакар Джером уверил, че дроновете са помогнали за подобряването на сигурността на града.  Този ход дава засилена роля на ЦРУ при удари с безпилотни самолети, промяна, извършена при управлението на президента Доналд Тръмп. Неговият предшественик Барак Обама се опита да постави операциите с дронове под контрола на военните, чиято дейност не е толкова секретна и по-подлежаща на контрол в сравнение с ЦРУ, пише \"Ню Йорк таймс\". Пентагонът разполага с база в столицата на Нигер Ниамей, от която предприе смъртоносни удари срещу екстремистите в Либия. Либия, която има обща граница с Нигер, беше хвърлена в тотален хаос след свалянето от власт на бившия диктатор Муамар Кадафи през октомври 2011 г.", "date": "2018.09.10", "title": "ЦРУ атакува с дронове ДАЕШ и Ал Кайда в Либия"}
{"url": "https://www.faktor.bg/bg/articles/novini/balgariya/danail-kirilov-vetoto-na-prezidenta-varhu-promenite-v-administrativnoprotsesualniya-kodeks-shte-bade-preodolyano", "text": "Ветото на президента Румен Радев върху промените в Административнопроцесуалния кодекс ще бъде преодоляно. Това обяви в интервю за \"Правен свят\" депутатът от ГЕРБ и шеф на Правната комисия Данаил Кирилов. \"По отношение на мотивите във ветото на президента аргументите сме ги обсъждали повече от три пъти един по един. Това не са нови аргументи. В парламентарния дебат тази теза беше представена от опозицията, главно от народните представители от БСП, така че това не са необсъждани аргументи. По всеки един от тях мнозинството се е съобразило, така че, ако всички парламентарни формации са последователни в позициите си, моите очаквания са, че няма да има промяна, тоест – текстовете ще бъдат подкрепени така, както бяха подкрепени на второто четене на законопроекта за изменени и допълнение на АПК\", казва Кирилов.  \"Подробно обяснихме аргументите за т.нар. повишаване на държавните такси. Нашият отговор е в сравнението на тези такси с общото ни гражданско съдопроизводство. Лесно е да се съобрази колко пъти по-ниски остават все пак тези такси, ако се сравнят с гражданското съдопроизводство. Така че повишението е минимално и то в никакъв случай първо -  не покрива \"цената\" на административния процес по едно административно дело и второ - не се явява препятствие за страните, които биха искали да обжалват, да упражнят тези си права. Никой не може да ме убеди, че 1700 лв. държавна такса е пречка за този, който иска да обжалва една процедура, която е за 30 млн. лв\", коментира още юристът.", "date": "2018.09.10", "title": "Данаил Кирилов: Ветото на президента върху промените в АПК ще бъде преодоляно"}
{"url": "https://www.faktor.bg/bg/articles/oon-voenna-operatsiya-v-idlib-shte-predizvika-nay-tezhkata-humanitarna-katastrofa-na-xxi-vek", "text": "Мащабна военна операция в североизточната сирийска провинция Идлиб ще предизвика „най-тежката хуманитарна катастрофа“ на XXI век. Това предупреди Марк Лоукок, новият председател на агенцията на ООН за хуманитарните въпроси, предава AFP, цитирана от \"Фокус\". „Трябва да има начини за справяне с този проблем, за да не се превърне Идлиб в следващите няколко месеца в най-тежката хуманитарна катастрофа през XXI век“, заяви Лоукок пред репортери в Женева. Коментарите му бяха направени на фона на съсредоточаването на руски и сирийски части в близост до северозападна сирийска провинция преди началото на очакваната военна офанзива срещу опозиционните сили на Дамаск.", "date": "2018.09.10", "title": "ООН: Военна операция в Идлиб ще предизвика най-тежката хуманитарна катастрофа на XXI век"}
{"url": "https://www.faktor.bg/bg/articles/tarnovets-zhivee-pet-godini-s-kurshum-v-glavata-iska-polovin-milion-leva-obezshtetenie", "text": "Търновец, който вече 5 години живее с куршум в главата след като бил прострелян от свой съгражданин, обжалва постановено от Окръжния съд в старата столица обезщетение от 10 000 лева. Тихомир Иванов  е предявил иск заради тежката травма в размер на 500 000 лева. Магистратите обаче признаха едва 10 000 лева от сумата по време на процеса.  На подсъдимата скамейка бе изправен Александър Кънев, който стрелял срещу Иванов при среднощна свада, но съдът реши, че е ранил опонента си при самоотбрана. Кънев прострелял Иванов с пистолет „Макаров“ 9х18 мм от непосредствена близост в лявото слепоочие, като му причинил сляпо входно огнестрелно нараняване в челната област на главата със засядане на проектила. Заради травмата потърпевшият получил общо разстройство на здравето, опасност за живота, като деянието е извършено при превишаване пределите на неизбежната отбрана, пише \"Труд\".", "date": "2018.09.10", "title": "Търновец живее пет години с куршум в главата - иска половин милион лева обезщетение"}
{"url": "https://www.faktor.bg/bg/articles/nad-100-shofyori-ostanaha-bez-knizhki-sled-spetsaktsii-po-patishtata-v-stranata", "text": "Продължават проверките на полицията в рамките на ежедневния засилен контрол по пътищата на страната. От петък до неделя акцентът на екипите бe проверки за скорост, ползването на обезопасителни колани и системи, техническа неизправност на автомобилите, неправилно изпреварване и невръчени фишове, съобщават от пресцентъра на вътрешното ведомство. В хода на операцията полицейските екипи са проверили 12822 моторни превозни средства и 17404 души. Издадени са 4743 фиша, 1763 акта за установени  административни нарушения, констатирани са 4217 случая на превишена скорост. Отнети са 133 свидетелства за управление на МПС по причина неплатени задължения по ЗДвП. По време на осъществените проверки на място на гражданите са връчени общо 1022 електронни фиша.", "date": "2018.09.10", "title": "Над 100 шофьори останаха без книжки след спецакции на КАТ в страната"}
{"url": "https://www.faktor.bg/bg/articles/tsvetanov-prezidentat-radev-e-iznerven-toy-stava-vse-po-golyam-problem-za-bsp", "text": "\"Президентът Радев е доста изнервен. Има две последователни послания, които направи в рамките на 10 дни. Каза, че днешното управление няма алтернатива, което коренно се различава от амбицията, която се тиражира от страна на БСП. Радев не е проблем за ГЕРБ, той е проблем за БСП и ще става още по-голям проблем. Два пъти повторената му позиция, че днешното управление няма алтернатива и ежедневното говорене на БСП, че те са алтернативата създава вече проблем между Корнелия Нинова, Румен Радев и парламентарната група\". Това каза пред Би Ти Ви зам.-председателят на ГЕРБ Цветан Цветанов. Румен Радев е изолиран от международната сцена и това му създава дискомфорт, по думите на Цветанов. \"Сам се изолира с думите и стъпките, които предприе - постоянното му говорене, че санкциите срещу Русия трябва да бъдат прекратени\", обясни той.    ГЕРБ ще следва неотклонно евроатлантическият път, категоричен е  \"Смятам, че политическата стабилност и икономическият растеж, които имаме днес, дават възможност да се очертае една стабилност за страната. ПГ на ГЕРБ е стабилна и единна\".  Той уточни, че не заговорничи срещу премиера Борисов и няма други такива заговорници. \"Местната власт е пряко свързана с дейността на Регионалното министерство и точно затова всеки един се притеснява какво се случва след това, но съм убеден, че след днес с предложенията за министерските кресла, смятам, че темата вече е затворена\", обясни той относно оставката на Николай Нанков. \"Въздържам се да бъда прям и емоционален в изказванията спрямо коалицонните ни партньори. Аз уважавам много както Волен Сидеров, така и Красимир Каракачанов, така и Валери Симеонов и мога да кажа, че не бих искал през медиите да коментираме каквито и да били неща, свързани с отношенията ни\", каза Цветанов. \"В четвъртък ще гласуваме оставките и новия избор на министри. До момента нито един от министрите няма доказана вина. Когато има коалиционен съвет е много важно да се чуят всички позиции. Това е много силен политически акт, който трябва да бъде приет и така всички се обединихме\", коментира още той. Зам.-председателят на ГЕРБ отрече Бойко Борисов да е настоявал за приема на трите оставки. \"Премиерът изхожда от професионалните качества и натрупания опит. В ГЕРБ има достатъчно хора, които могат да заемат министерските постове. Смятам, че познавайки системата, Младен Маринов ще се справи. Той ще бъде подкрепен чисто парламентарно. Ако погледнем Петя Аврамова, тя познава много добре сектора за местната власт - инженер по образование, до настоящия момент работеха много добре с министър Нанков. Александър Манолев беше избран за народен представител от благоеградския регион и така те за първи път ще имат министерски пост\", коментира Цветанов новите предложения за трите министерски поста.", "date": "2018.09.10", "title": "Цветанов: Президентът Радев е изнервен, той става все по-голям проблем за БСП"}
{"url": "https://www.faktor.bg/bg/articles/rusiya-s-novo-dvayse-ukrayna-rabotela-s-islyamska-darzhava", "text": "Руски служби обвиниха властите в Украйна, че работят с \"Ислямска държава\", съобщават световни медии.  Това се случи малко след ареста на джихадист на \"Ислямска държава\".  Федералната служба за сигурност в Москва обявиха за арест на член на джихадистка групировка. Той е бил направен в Смоленска област. Арестуваният е идентифициран като Меджид Магомедов. При ареста са били иззети оръжия, експлозиви и боеприпаси. Магомедов заявил, че е член на джихадистите и че е бил вербуван от службите в Киев. Той е трябвало да ликвидира проруски лидер установен в района на Смоленск. На него му е била обещана награда при успешно изпълнена задача.  Властите в Украйна веднага определиха тези твърдения като фалшива новина. От там заявиха, че няма да коментират информацията.", "date": "2018.09.10", "title": "Русия с поредната пропаганда: Украйна е работела с \"Ислямска държава\""}
{"url": "https://www.faktor.bg/bg/articles/psihiatarat-d-r-nikolay-mihaylov-upravlyavashtata-koalitsiya-nyama-da-napravi-zrelishtno-samoubiystvo-zaradi-ostavkata-na-trima-ministri", "text": "Психиатърът д-р Николай Михайлов обяснени трусовете във властта и споровете в коалицията между ГЕРБ и „Обединени патриоти”. Според него конфликтът помежду им няма да се разрасне. „Коалиционната разпра няма перспектива да се превърне в голям конфликт и да срине правителството. Те няма да направят зрелищно самоубийство заради оставката на трима министри”, заяви психиатърът. Д-р Михайлов посочи, че ясно личи конфликт обаче в отношенията между премиера Бойко Борисов и председателя на ПГ на ГЕРБ Цветан Цветанов. „Между Цветанов и Борисов не цари доверие, има напрежение, има често несъгласие между тях. Когато премиерът поиска оставките, Цветанов каза, че това не е уместно. А това е право на министър-председателя, а парламентарната група няма основания да твърди друго. Това беше изречено демонстративно”, коментира д-р Михайлов. „Бойко Борисов е уморен монарх, това е деветата година на неговото управление, нормално е различията в ГЕРБ да се появят. Не само Борисов обаче отслабва, но и партията, защото злоупотреби много пъти”, каза психологът и заяви, че тази ситуация се допълва от натрупани проблеми, като катастрофата край Своге и сривът на Търговския регистър. „ГЕРБ няма ясно изразена визионерска позиция за бъдещето. Това е, защото тя не числи в редовете си интелектуалци, тук-там има мислещи, но те кръжат около тези, които имат сила. БСП трябва да знаят, че една опозиционна сила не трябва да преминава в дискант, защото става производител на абсурд, става лековата и досадна”, обобщи д-р Михайлов.", "date": "2018.09.10", "title": "Психиатърът д-р Николай Михайлов: Управляващата коалиция няма да направи зрелищно самоубийство заради оставката на трима министри"}
{"url": "https://www.faktor.bg/bg/articles/hashim-tachi-slobodan-miloshevich-beshe-balkanski-kasapin", "text": "Президентът на Косово Хашим Тачи се срещна с политически представители на албанците от Прешевската долина. В рамките на изявление пред медиите, Тачи подчерта, че желанието им за присъединяване към Косово е „институционализирано“ – идея, която той напълно подкрепя, предава телевизия RTK Live. „Ако вчера подкрепях тази кауза решително, то днес я подкрепям още повече. Този въпрос трябва да бъде затворен веднъж завинаги\", подчерта Тачи. Президентът на Косово допълни, че се обсъждат по-нататъшни действия и призовава всички съответни институции и политически партии да „превъзмогнат себе си за общата кауза\". Съгласно думите му, че лидерите на Прешевската долина са призовали парламентът в Прищина да приеме резолюция, изразяваща ясна подкрепа за присъединяването й към Косово. Тачи призна обаче, че не очаква от Белград да приеме това предложение с отворени обятия. „Искам да ви уверя, че при никакви обстоятелства и на никоя цена Трепча няма да бъде обсъждана\", категоричен бе държавният глава на най-младата държава на Балканите.  Помолен да коментира последните изявления на германския канцлер Ангела Меркел в подкрепа на териториалната цялост на Западните Балкани, Тачи благодари на Берлин за подкрепата си и припомни, че лидерът на ФРГ е призовала за полагане на усилия с цел постигане на приемливо споразумение със Сърбия. Подобен договор ще даде възможност на Косово да получи глобално признание и членство в ООН. По повод посещението на сръбския президент Александър Вучич в Косово през уикенда и неговата реторика за Слободан Милошевич, Тачи отбеляза, че е чул призивите на Вучич за мир, но не пропусна да определи бившия сръбски лидер като „балкански касапин“. Подобни контрастиращи изявления не вървят ръка за ръка и не допринасят за диалога за нормализиране на отношенията, подчерта Тачи.", "date": "2018.09.10", "title": "Хашим Тачи: Слободан Милошевич беше балкански касапин"}
{"url": "https://www.faktor.bg/bg/articles/valentin-radev-dovolen-sam-che-me-smenya-chovek-ot-sistemata", "text": "Доволен съм, че на моето място идва човек от системата – така коментира номинацията на Младен Маринов вътрешният министър в оставка Валентин Радев.  \"Продължаваме напред с все по-бързо темпо\", бяха пък първите думи на досегашния главен секретар на МВР.  Валентин Радев подчерта, че не се чувства жертва на обстоятелствата, защото по думите му премиерът е взел правилно решение след трагедията край Своге. „Не съм облекчен. Облекчен съм дотолкова, доколкото е посочен като номиниран Младен Маринов, с когото работим прекрасно, и това е продължение на това, което сме правили”, категоричен беше Радев.  Министърът в оставка отрече тезата за предсрочни избори заради оставките и каза, че държавата е стабилна. Той коментира думите на лидера на „Атака” Волен Сидеров за заговор срещу премиера с думите: „Не съм фен на конспирациите, вероятно той има повече информация и не мога да коментирам какво казва един шеф на парламентарна група”. „Аз досега съм работил в професионална среда, сега ще ми се наложи да се сблъскам с политически проблеми, но службата ме е научила да посрещам всякакви трудности. Ще направя всичко, което зависи от мен, за да оправдая доверието на премиера”, каза на свой ред Младен Маринов.  В Елхово Валентин Радев и Младен Маринов отличиха служители на „Гранична полиция” за успешната им работа по опазване сигурността на българо-турската граница.", "date": "2018.09.10", "title": "Валентин Радев: Доволен съм, че ме сменя човек от системата"}
{"url": "https://www.faktor.bg/bg/articles/stoltenberg-prizova-gartsiya-i-makedoniya-da-ratifitsirat-dogovora-za-imeto", "text": ". Генералният секретар на НАТО Йенс Столтенберг призова Гърция и Македония (в източника – Бивша югославска република Македония) да ратифицират договора за името на югозападната ни съседка.  В интервю за гръцкия вестник Kathimerini Столантенберг заяви, че НАТО не може да принуди никоя държава да направи нещо, което не иска, но изрази увереност, че споразумението ще бъде ратифицирано както в Гърция, така и в Македония – при това съгласно планираните времеви рамки. „Това означава, че може да се случи съвсем в началото на следващата година“, поясни Столтенберг.  „От съществено значение за доверието е“, подчерта норвежкият политик, като същевременно предупреди, че „всичко друго ще подкопае сериозно националното доверие в която и да е страна\". Македония ще проведе референдум за ратифициране на споразумението на 30 септември. Столтенберг отбеляза, че ако сделката не бъде ратифицирана и Македония не въведе промени в конституцията си, както е посочено в споразумението, няма да може да се присъедини към НАТО. По отношение на гръцките опасения относно възможността за конфликт със съюзника си от НАТО – Турция, Столтенберг заяви, че „основната роля на НАТО е да бъде платформа за опити за намаляване на напрежението, за преодоляване на трудностите и за подпомагане на диалога и директния контакт между Турция и Гърция\".", "date": "2018.09.10", "title": "Столтенберг  призова Гърция и Македония да ратифицират договора за името"}
{"url": "https://www.faktor.bg/bg/articles/mladen-marinov-nominiraneto-mi-za-ministar-priemam-kato-otsenka-za-dosegashnata-rabota-na-mvr", "text": "Номинирането ми за министър на вътрешните работи приемам като оценка за досегашната работа на професионалния екип на министерството. Ще продължим в същата посока, със същите приоритети и с по-бързо темпо. Това каза в Елхово главният секретар на МВР Младен Маринов, пише \"24 часа\". От професионална гледна точка нещата ми са ясни, но в работата на министъра има и политически елемент, който с подкрепата на екипа може да бъде решен. Не искам тази новина, обаче, да измести основното събитие заради което сме тук - оценката на труда на служителите от граничната полиция за сигурността, която дават на държавата. Младен Маринов участва в церемония по награждаването на 96 служители на Регионалната дирекция \"Гранична полиция\" в Елхово за постигнати високи професионални резултати.", "date": "2018.09.10", "title": "Младен Маринов: Номинирането ми за министър приемам като оценка за досегашната работа на МВР"}
{"url": "https://www.faktor.bg/bg/articles/bsp-vrachuva-novite-ministri-shte-prodalzhat-dosegashnata-vredna-politika-na-pravitelstvoto", "text": "Новите министри ще продължат досегашната вредна политика на правителството. Това се посочва в позиция на ПГ на \"БСП за България\" и на Изпълнителното бюро на партията във връзка с кандидатурите за нови министри.  \"Това е отчаян ход, с който управляващите се опитват да си купят време. Дори и да го получат, то ще бъде агония, до следващия конфликт в управляващата коалиция. „БСП за България“ ще гласува против тези кандидатури и остава на позиция за оставка на целия кабинет\", пише в позицията на БСП.", "date": "2018.09.10", "title": "БСП врачува: Новите министри ще продължат досегашната вредна политика на правителството"}
{"url": "https://www.faktor.bg/bg/articles/deputatka-ne-e-nuzhno-da-se-napuska-narodnoto-sabranie-za-da-se-sreshtash-s-grazhdani", "text": "Срещите с граждани са част от ежедневната работа на народните представители и е редно да се съчетават с парламентарната дейност, не е нужно да се напуска Народното събрание. Ежеседмично аз организирам срещи и разговарям с представители на различни социални групи, съсловия или общини от региона, и това винаги е била практиката на народните представители от ГЕРБ. Това заяви народният представител от ГЕРБ - Велико Търново Станислава Стоянова, която проведе приемен ден за гражданите на старата ни столица и община Горна Оряховица, съобщиха от пресцентъра на ПП ГЕРБ. Приемната на Станислава Стоянова този път се проведе в областния център, като отново бе спазена практиката, на разположение на гражданите да бъде и представител на местната власт. Председателят на Великотърновския общински съвет Венцислав Спирдонов бе заедно със Станислава Стоянова по време на всички срещи. Наред с казусите от частен характер, доста от които в компетенцията именно на местното управление, бяха отправени и някои предложения за законови промени, които депутатът ще обсъди с колегите си.  Приемната, която се проведе в офиса на ГЕРБ във Велико Търново, посети и кметът на с. Вонеща вода Янко Първанов, който изказа благодарност за наскоро осигурените средства за местната църква. Дирекция „Вероизповедания“ към Министерски съвет вече е превела целево по сметката на Великотърновската Митрополия 10 000 лева за довършителни дейности по храма „Свети Георги Победоносец“. С тях трябва да се плати поставянето на изолация и обков на кубето, на върха да се монтира кръст. Материалите са осигурени от дарители, необходимата за работата сума пък бе осигурена със съдействието на великотърновския кмет и активността на народните представители от ГЕРБ. Проектът, който получи финансиране от Дирекция „Вероизповедания“, бе представен по време на изнесена приемна на Станислава Стоянова във Вонеща вода, провела се преди няколко месеца.  Навремето, сградата на храма така и не е била завършена, и повече от десетилетие стоеше на груб строеж. Съвсем реална бе опасността с годините изоставеният градеж да рухне, а ГЕРБ има съществен принос за започналото обновление на внушителната църква. Неотдавна великотърновската структура дари средства от партийната субсидия, за да стартират довършителните работи. По-късно бе подета и кампания за набиране на дарения, инициирана от покойния Николай Ашиков, тогавашен председател на Общински съвет – Велико Търново и регионален лидер на предприемачите в ГЕРБ. Извършен бе ремонт, включващ и полагане на външна мазилка. За да стане обаче църквата действаща, бяха необходими и други довършителни дейности. Храмът все още се нуждае от църковна утвар и камбана.", "date": "2018.09.10", "title": "Депутатка: Срещите с граждани са част от ежедневната работа на народните представители"}
{"url": "https://www.faktor.bg/bg/articles/samoubiystven-atentat-v-tripoli-ima-zhertvi-i-zalozhnitsi", "text": "Шест атентатори самоубийци са участвали в нападението над централата на Националната петролна корпорация в центъра на Триполи. Това съобщи вестник Ал Мутавасит, цитирайки източници на органите на реда, посочва БНТ. Има информация за загинали и ранени, но все още не е предоставен точния им брой. Известно е, че един терорист се е взривил пред сградата, а втори – вътре в нея. Както съобщава вестник Ал Уасат, в централата на компанията е избухнал огън. Намиращи се в близост хора чули шумове от изстрели и няколко експлозии. Част от служителите на компанията са успели да напуснат сградата, но мнозина все още остават вътре. Има данни за взети заложници. Правителствените са затворили сградата и са блокирали всички входове към нея. Съобщава се за престрелка между нападателите и силите на реда. Зданието се намира в непосредствена близост до Президентския съвет и резиденцията на ръководителя на правителството.", "date": "2018.09.10", "title": "Самоубийствен атентат в Триполи, има жертви и заложници"}
{"url": "https://www.faktor.bg/bg/articles/novini/balgariya/georgi-harizanov-aktivnostta-na-siderov-ne-e-sluchayna", "text": "За оставката на министър Нанков вероятно нещата не са решени докрай, заяви пред БНР политическият анализатор Георги Харизанов. „В управляващата коалиция ще продължат драмите. Те се дължат на това, че върху нея се преекспонират драмите от малкия коалиционен партньор. Темата с оставките не е докрай затворена, тъй като предстоят още много разговори, динамична седмица и гласуване в парламента. От друга страна съм приятно изненадан от кандидатурите, които г-н Борисов обяви за МВР и Министерство на транспорта. Г-жа Аврамова /бел. ред. обявена от министър-председателя като бъдещият регионален министър/ не я познавам добре. Мисля, че за там чисто политически трябва човек, който има по-сериозно експертно и политическо присъствие. Това, че се предлага неизвестен кандидат, в политическия смисъл, за толкова знаково министерство, е знак, че може би нещата не са докрай решени все още по отношение на министър Нанков. Предстои да видим. Заседанието на Министерския съвет в сряда и изявленията около него ще дадат „последен тон за песен“ преди гласуването в НС“. Според Харизанов напрежението в „Обединени патриоти“ е в контекста на наближаващите европейски избори. Той изказа мнение, че обща листа на „Обединени патриоти“ на предстоящите евроизбори ще е много трудно постижима. „От 2-3 месеца активността на Сидеров отново избуя, и то в добре познатия стил – конфликти, лични нападки, остро говорене. Това изобщо не е случайно. Тези неща ще ескалират с наближаването на европейските избори, докато не стане ясно под каква форма ще се явят на тях отделните партии от коалицията „Обединени патриоти“. Тук говорим за директна конкуренция между ВМРО в лицето на Ангел Джамбазки и „Атака“ в лицето на Волен Сидеров за това кой да оглави евентуално обща листа. Може би от невъзможността да се постигне такова съгласие ще се роди и различно решение и „Обединени патриоти“ няма да се явят заедно на евроизборите. Тази тенденция е все по-ясна и тя ще захранва с конфликти и скандали и голямата коалиция“, коментира Харизанов. Според него няма да се стигне до предсрочни избори, а и не е добре за икономиката, защото това ще породи страх и несигурност в бизнеса и инвеститорите. По думите му, всички трябва да изискваме повече от сегашната власт и администрация.", "date": "2018.09.10", "title": "Георги Харизанов: Активността на Сидеров не е случайна"}
{"url": "https://www.faktor.bg/bg/articles/evakuatsiya-v-studentski-grad-golyam-pozhar-pogalna-blok", "text": "Пожар избухна в \"Студентски град\". Гори жилищна сграда. Хората в нея са евакуирани, предава Нова телевизия.  Няма данни за пострадали и ранени. Огънят най-вероятно е тръгнал от въздухопровода на ресторант, намиращ се на приземния етаж на постройката. На място са пристигнали линейки и пожарен автомобил.  Сигналът е подаден преди около час.  Живущите в прилежащата сграда са били моментално изведени. Полицейски екипи са отцепили района, информира МВР.   Установено е, че пожарът е тръгнал от аспиратор в заведението, но е обхванал и покривната конструкция на блока. Гасенето продължава и в момента.", "date": "2018.09.10", "title": "Евакуация в Студентски град - голям пожар погълна блок"}
{"url": "https://www.faktor.bg/bg/articles/anomaliya-snyag-zasipa-yuzhna-afrika-zhirafi-i-slonove-si-probivat-pat-v-prespite", "text": "Обилен сняг засипа югоизточните части на Южна Африка. В провинция Източен Кейп натрупа над 10 сантиметра. Бяха затворени основни магистрали. На типичните за африканските савани жирафи и слонове се наложило да си пробиват път в преспите, съобщават световните агенции.", "date": "2018.09.10", "title": "Аномалия: Сняг засипа Южна Африка, жирафи и слонове си пробиват път в преспите"}
{"url": "https://www.faktor.bg/bg/articles/sasht-zatvaryat-palestinskata-misiya-vav-vashington", "text": "САЩ са уведомили палестинското ръководство за решението си да затворят палестинската мисия във Вашингтон, съобщи днес високопоставеният палестински представител Саеб Еракат, който осъди „опасната ескалация“ на американските ответни мерки, предаде Франс прес. Решението на US администрацията идва в момент, когато президентът Доналд Тръмп се опитва да принуди палестинското ръководство, което прекъсна контактите с Белия дом, да преговаря с екипа му по план за мир в Близкия изток, наричан от него „окончателна сделка“. САЩ са разгневени и от палестинското искане Израел да бъде разследван за военни престъпления от Международния наказателен съд. Точно тази причина била посочена като закриване на мисията. „Американски служител ни уведоми за решението за затваряне на палестинската мисия в САЩ“, каза в изявление Еракат - вторият по ранг човек в Организацията за освобождение на Палестина (ООП). „Става дума за нова илюстрация на наказателната политика, използвана от правителството на Тръмп срещу палестинския народ, според която вече беше съкратена финансовата помощ за хуманитарни дейности, включително в секторите на здравеопазването и образованието“, посочи той. „Тази опасна ескалация показва ясно, че САЩ се опитват да разрушат международната система, за да прикрият израелските престъпления“, добави Еракат.", "date": "2018.09.10", "title": "САЩ затварят палестинската мисия във Вашингтон"}
{"url": "https://www.faktor.bg/bg/articles/sasht-udryat-rusnatsite-v-siriya", "text": "САЩ обмислят удар по руски военни в Сирия, съобщи Уолстрийт джърнъл. Изданието се позовава на свои източници от администрацията на американския президент Доналд Тръмп. \"В Белия дом са били получени данни, че държавният глава на близкоизточната страна Башар Асад е одобрил използването на бойното отровно вещество хлорин при очаквана операция срещу последния бастион на въоръжените опозиционери срещу него в северозападната провинция Идлиб. Тъй като Москва е съюзник на Дамаск, Пентагонът разработва планове за евентуална атака срещу руските позиции в Сирия. Последната дума обаче има върховният главнокомандващ\", пише още медията от Ню Йорк. \"Междувременно Москва обвини американците в употреба на забранени оръжия. Военни самолети с опознавателни знаци на американските военновъздушни сили по време на операция в северозападната сирийска провинция Дейр ез Зор на 8 септември са използвали фосфорни запалителни боеприпаси\", предаде РИА Новости. Медията се позова на председателя на руския център за примирение на враждуващите страни в Сирия Владимир Савченко.", "date": "2018.09.10", "title": "САЩ удрят руснаците в Сирия"}
{"url": "https://www.faktor.bg/bg/articles/nachalnikat-na-kabineta-na-prezidenta-skastri-bnt-obyavi-ya-za-boykova", "text": "Началникът на кабинета на президента Румен Радев - журналистът Иво Христов, обвини БНТ, че тенденциозно не са отразили как държавният глава поздравява волейболните ни национали за победата им над Финландия снощи.   В свой пост на страницата си във \"Фейсбук\" той дори директно намекна, че държавната медия обслужва изключително премиера Бойко Борисов.   \"БНТ (Борисовата национална телевизия) прави необходимото зрителите да не разберат, че държавният глава е дошъл да подкрепи България на СП по волейбол във Варна\", написа първо Христов, който е бивш водещ на предаване именно в националната телевизия   Христов е качил в профила си и видео, със следния коментар:   \"Забавен момент: На влизане в съблекалнята президентът и Пламен Константинов разговаряха на един (цифром 1) метър от камерата на БНТ (Борисовата национална телевизия), но операторът, верен на инструкциите, предпочете да снима празния сет\".", "date": "2018.09.10", "title": "Шефът на кабинета на президента скастри БНТ, обяви я за \"Бойкова\""}
{"url": "https://www.faktor.bg/bg/articles/tsvetanov-1-30", "text": "\"Корнелия Нинова може да спи спокойно, няма никакво напрежение между Борисов и Цветанов, нито между парламентарната група на ГЕРБ и Борисов\". Това каза след коалиционния съвет председателят на парламентарната група на ГЕРБ и зам.-председател на партията Цветан Цветанов. Той коментира и думите на Волен Сидеров, който съобщи, че има заговор срещу премиера Бойко Борисов. \"Всичко това е една интерпретация от всички, които имат интерес от подобни неща. В ГЕРБ сме единни, никога не е имало разминаване в позициите ни\", увери Цветанов. Той още веднъж каза, че ГЕРБ ще подкрепи оставките на тримата министри - вътрешния Валентин Радев, транспортния Ивайло Московски и регионалния Николай Нанков. В четвъртък НФСБ вероятно ще гласува против оставките на тримата, но ще подкрепи новите имена в кабинета. Не очаквайте винаги да имаме еднакво мнение между нас и \"Обединени патриоти\", когато имаме коалиционни съвети те ще ни дават възможност да изчистим евентуални лоши тълкувания, обясни Цветанов. Взето е решение всяка седмица да има коалиционен съвет. По този начин можем да видим дали има някакво разминаване, дали има някакви решения, които трябва да се взима, обясни Цветанов.", "date": "2018.09.10", "title": "Цветанов: Корнелия Нинова да спи спокойно, няма напрежение \"Борисов-Цветанов\""}
{"url": "https://www.faktor.bg/bg/articles/zastrelyaha-mazh-ot-livanski-proizhod-v-berlin", "text": "Мъж от ливански произход почина, след като бе прострелян в Берлин, съобщи германската полиция, цитирана от Асошиейтед прес. Засега не се съобщава кой е отговорен за стрелбата. Полицията в германската столица каза, че срещу 36-годишния мъж е стреляно няколко пъти в района Нойкьолн вчера в късния следобед и няколко души са избягали от мястото на стрелбата с кола. Той е бил откаран в болница, където е починал по-късно вчера. Местните медии съобщават, че жертвата е била свързана с престъпна банда и около 150 човека са се събрали пред болницата вчера вечерта. Полицията, която призова в Туитър хората да не отиват в болницата, отрече съобщенията за щети по сградата. Агенция ДПА предаде, че днес от полицията отказаха да потвърдят самоличността на мъжа. Оттам казаха, че той е роден в Ливан, но засега не е ясно какво е неговото гражданството, пише БТА.", "date": "2018.09.10", "title": "Застреляха мъж от ливански произход в Берлин"}
{"url": "https://www.faktor.bg/bg/articles/ayatolah-prizova-iranskata-armiya-vreme-e-da-stresnem-vraga", "text": "Иранският лидер аятолах Али Хаменей е призовал иранската армия да увеличи силата си, за да \"стресне\" врага, предаде Ройтерс. Изявлението е било направено малко преди елитният Корпус на гвардейците на Ислямската революция да потвърди, че в събота е изстрелял няколко ракети по главната квартира на бунтовническо движение на иранските кюрди в Ирак, при което са загинали най-малко 11 души. \"Увеличете силата си възможно най-много, защото силата ви ще стресне врага и ще го принуди да отстъпи\" е заявил Хаменей на церемония по дипломирането на кадети от редовната иранска армия, съобщава сайтът му. Техеран е изправен пред засилено напрежение със САЩ, които се оттеглиха от споразумението за иранската ядрена програма от 2015 година и планират да възобновят санкциите си, пише БТА. \"Иран и иранският народ устояха на Америка и доказаха, че ако една страна не се страхува от заплахите на хулигани и разчита на собствените си способности, тя може да принуди суперсилите да отстъпят и да ги победи\", е заявил Хаменей. Иранската държавна телевизия показа и как Хаменей приветства иранските военноморски сили в Аденския залив край бреговете на Йемен, докато разговаря с командирите им чрез видео връзка.", "date": "2018.09.10", "title": "Аятолах призова иранската армия: Време е да \"стреснем\" врага"}
{"url": "https://www.faktor.bg/bg/articles/rumen-radev-predsrochni-izbori-nyama-da-promenyat-mnozinstvo", "text": "В момента предсрочни избори не биха довели до нов изборен резултат и до излъчване на ново мнозинство. Тази позиция изрази днес президентът Румен Радев в Шумен, предаде \"Фокус\". \"Самите социолози не предвижват нова констатация и нови промени в създаването на устойчива алтернатива. Всички я очакваме\", посочи Радев. \"Моят призив е към политическите партии - всички да се обърнат към проблемите на българите. Призовах и правителството - към своите отговорности. Към момента то тиражира серийни скандали и интриги, за да очерни своите опоненти и да прикрие най-важните проблеми на обществото – корупцията и беззаконието\", продължи с критичния тон държавният глава. За днешния коалиционния съвет Румен Радев посочи, че решенията са изцяло в прерогативите на управляващите. \"Лично на премиера, негово е решението и негова е отговорността. За мен е важен крайният резултат, стига той да не се бави много и да занимават само с проблемите на властта\", заяви президентът. Румен Радев лаконично коментира и думите на президента Росен Плевнелиев /2012-2017/, който остро го разкритикува по-рано днес и го нарече популист. \"Всички трябва да пазим авторитета на бившия президент. Дори когато самият той не знае как да си го опази\", кратко коментира Радев.", "date": "2018.09.10", "title": "Румен Радев: Предсрочни избори няма да доведат до промяна в мнозинството"}
{"url": "https://www.faktor.bg/bg/articles/stoltenberg-ne-e-vazmozhno-ne-na-dogovora-s-gartsiya-i-da-na-nato", "text": "Протоколът за присъединяване на Скопие към НАТО може да бъде подписан през първата половина на 2019 г., казва генералният секретар на НАТО Йенс Столтенберг в интервю за атинския \"Катимерини\", публикувано днес в електронното издание на вестника, посочва БТА. Същевременно Столтенберг изпраща категорично послание към Атина и към Скопие за необходимостта да спазят договореностите от Преспанското споразумение за името на Република Македония от 17 юни. Столтенберг подчертава, че ако споразумението не бъде одобрено на референдума в Република Македония на 30 септември и не бъдат извършени договорените промени в конституцията на страната, Скопие няма да може да се присъедини към НАТО. Същевременно обаче генералният секретар на НАТО заявява, че споразумението обвързва и Атина и предупреждава, че евентуално отхвърляне на договореностите от гръцкия парламент ще има последствия за международното доверие към Гърция. Столтенберг казва, че е бил много ясен в Скопие, че не трябва да съществуват илюзии, че може да се каже \"не\" на споразумението и \"да\" на НАТО. \"Трябва да се избегне всяко недоразумение, че има път към НАТО без разрешаване на спора за името\", казва Столтенберг пред гръцкия вестник. Генералният секретар на НАТО изразява увереност, че Гърция ще спази ангажиментите си по споразумението, защото \"доверието към Гърция в международната общност зависи, естествено, от това дали ще остане вярна на международните спогодби, които е сключила\". \"Смятам, че можем да завършим процедурата по ратификацията (на споразумението - б.ред.) и да подпишем протокола за присъединяване на Бившата югославска република Македония в НАТО преди изборите (в Гърция), през първата половина на следващата година. Зависи кога БЮРМ може да приложи промените в конституцията си. Казаха ми, че могат да го направят в началото на следващата година и малко след това можем да подпишем протокола за присъединяване\", казва Столтенберг. На въпрос дали има някакви гаранции за Гърция, ако след година-две в Скопие дойде на власт друго правителство, подобно на това на Никола Груевски, и отмени промените в конституцията, Столтенберг отговаря, че в международните отношения е обичайно да се подписват споразумения, основани на един минимум от доверие и че без такова доверие не би могло да има никакви спогодби и никакъв напредък в отношенията между две страни. Генералният секретар на НАТО дава пример с други балкански страни, които са се присъединили вече към НАТО и са спазили ангажиментите, които са поели. Помолен да коментира гръцко-турските отношения, Столтенберг подчертава значението на двете страни за колективната отбрана на Северноатлантическия пакт и на необходимостта да бъде избягвано напрежение между тях. В тази връзка генералният секретар изтъква ролята на НАТО като платформа за диалог и преки контакти. Столтенберг очертава и значението на присъствието на НАТО в Егейско море, което в момента е с осем кораба, за спазването на споразумението между ЕС и Турция за връщането на мигранти, за откриването на плавателни съдове, които ги превозват, и за сближаването между ЕС и Турция. Вестникът на два пъти задава на Столтенберг въпроса дали в случай на нападение от Турция към Гърция НАТО ще задейства член 5 от учредителния си договор и съюзниците ще се притекат на помощ на Гърция. И двата пъти Столтенберг не отговаря категорично на въпроса, а заявява, че НАТО е основана преди всичко за посрещане на външни за пакта заплахи и предизвикателства, че наред със значението си за отбраната и военното сдържане играе огромна роля в борбата с международния тероризъм, че оказва голяма помощ за управлението на миграционната и бежанската криза и че е много важно да бъде избегната евентуалността да се изправи срещу ситуация на действителен сблъсък между съюзници в Пакта. На въпрос дали е обезпокоен от нестабилността на Балканите и как гледа на възможността Сърбия и Косово да се споразумеят за размяна на територии, Столтенберг подчертава успехите на разширяването на НАТО в региона и приноса му за прекратяването на войните и откритите сблъсъци на Балканите. По отношение на Косово той заявява, че НАТО ще остане там, защото присъствието й допринася за стабилизирането на целия регион. \"Приветстваме диалога между Прищина и Белград, за да може да бъде отговорено на предизвикателствата, свързани с Косово\", казва генералният секретар на НАТО.", "date": "2018.09.10", "title": "Столтенберг: Не е възможно \"Не\" на договора с Гърция и \"Да\" на НАТО!"}
{"url": "https://www.faktor.bg/bg/articles/rublata-se-srina-do-rekordnoto-dano-ot-mart-2016-g", "text": "Курсът на рублата премина прага от 70 за долар и 81 за евро на Московската борса малко след началото на търговията тази сутрин. Това не бе се случвало от 16 март 2016 г., когато стойността й достигна 71.44 за долар, предадоха \"Комерсант\" и РБК, цитирани от \"Дневник\". Малко по-късно руската национална валута възвърна малка част от стойността си, до 69.8 за долар към 12 ч. московско (и българско) време, но отново спадна до курс под 70 след обяд. Само преди месец обаче 68 рубли за долар се считаше за дъно, до каквото тя не бе достигала от април 2016 г., а стойността й падна под него в очакване на новите американски санкции. В петък \"рекорд\" достигна и еврото, след като за пръв път от март 2016 г. се търгуваше за над 80 рубли. Към 13:16 ч. стойността на рублата отново бе 70.11 за долар, а спрямо еврото достигна 81.19. Днешният курс означава, че от началото на годината рублата е загубила 19% от стойността си в момент, когато валутите на нововъзникващи пазари като Турция и Аржентина също понасят тежки удари. При предишния сериозен спад преди 2 седмици централната банка на Русия спря схема за купуване на валута, която е в сила от миналата година, за да овладее ситуацията. Сега инвеститорите очакват среща на централната банка, насрочена за петък, след като управителят ѝ Елвира Набиулина даде сигнал, че може да запази или дори вдигне основния лихвен процент. Според \"Ройтерс\" обаче представители на руските власти опитват да окажат натиск върху централната банка. Икономическият съветник на Кремъл Андрей Белоусов каза преди два дни, че повишението би било \"нежелателно\", цитиран от \"Интерфакс\". Премиерът Дмитрий Медведев дори предположи миналата седмица, че лихвите трябва да се намалят. Белоусов каза и че отслабването на рублата не е повод за безпокойство и е \"конюнктурна история, свързана с известни политически събития\". Агенцията отбелязва, че спадът на рублата се очаква да бъде ограничен заради бизнес поведението на експортно ориентираните компании на Русия, които обръщат големи количества евро и долари в рубли за нужди, които имат в Русия, като плащане на данъци. Освен това инвеститорите гледат на Набиулина като на независим ръководител на банката.", "date": "2018.09.10", "title": "Рублата се срина до рекордното дъно от март 2016 г."}
{"url": "https://www.faktor.bg/bg/articles/ruska-propaganda-chuzhdi-lideri-savetvat-makedontsite-kak-da-glasuvat-na-referenduma", "text": "Посолството на Русия в Скопие реагира в Туитър на посещенията на генералния секретар на НАТО Йенс Столтенберг, на канцлерите на Германия и Австрия Ангела Меркел и Себастиан Курц, на ръководителя на дипломацията на Люксембург Жан Аселборн и американския сенатор Рон Джонсън в Македония преди референдума на 30 септември за името на страната, съобщи МИА, цитирана от БТА. Тези дни не е рядкост чуждестранни лидери да намекват на гражданите на Македония как да гласуват на референдума. Интересно какво щеше да стане, ако подобни съвети даваше официален представител на Русия, пише в туита на руското посолство.", "date": "2018.09.10", "title": "Руска пропаганда: Чужди лидери съветват македонците как да гласуват на референдума"}
{"url": "https://www.faktor.bg/bg/articles/tsvetanov-se-sreshtna-s-poslanik", "text": "Председателят на Парламентарната група на ГЕРБ и зам.-председател на партията Цветан Цветанов се срещна с посланика на Кралство Великобритания в България Н.Пр. Ема Хопкинс.  Разговорът между двамата бе съсредоточен върху последствията от Брекзит в сектор „Сигурност“. Цветан Цветанов и Ема Хопкинс се обединиха около позицията, че трябва да се намери начин да се запази оперативният капацитет на сътрудничеството на държавите-членки на ЕС с Великобритания, за да се гарантира сигурността на европейските граждани.  Цветан Цветанов, който е и председател на парламентарната Комисия по вътрешна сигурност и обществен ред, подчерта, че изграденото доверие и ефективни механизми на двустранно сътрудничество между двете страни ще допринесат значително за устойчивото и последователно развитие на стратегическото партньорство помежду им и след излизането на Великобритания от ЕС. В рамките на срещата посланик Хопкинс информира Цветан Цветанов и за последния развой на преговорите по Брекзит и го запозна с резултатите от детайлното разследване по случая „Скрипал“.", "date": "2018.09.10", "title": "Цветанов обсъди Брекзит с посланика на Великобритания у нас Н.Пр. Ема Хопкинс"}
{"url": "https://www.faktor.bg/bg/articles/ucheni-napraviha-klasatsiya-na-nay-uspeshnite-balgarski-premieri", "text": "Стефан Стамболов, Петко Каравелов, Константин Стоилов, Александър Малинов и Андрей Ляпчев са най-добрите петима български министър-председатели след Освобождението до 2009 г. Това показват резултатите от първото по рода си изследване на рейтингите на нашите премиери (1879 – 2009 г.), направено от 56 учени от водещи български университети, академии и институти, съобщава \"Труд\".  Изследвани са 49 министър-председатели за този период, но са оценени 31 от тях – само тези, които са управлявали България около 1 и повече години. Ръководител на изследването е проф. Георги Янков, а научен консултант е акад. Георги Марков.  Веднага след първите петима премиери се нарежда Тодор Живков. В челната десетка са още Александър Стамболийски, Иван Гешов, Никола Мушанов и Иван Костов.  В дъното на класацията експертите са посочили Васил Радославов, Филип Димитров, Богдан Филов, Гриша Филипов и Антон Югов. Любопитен факт е, че бившият монарх Симеон Сакскобургготски е 14-и, точно преди Сергей Станишев, който пък изпреварва с едни гърди напред вожда на световното комунистическо движение от 30-те години Георги Димитров.", "date": "2018.09.10", "title": "Учени обявиха най-успешните български премиери, Живков 6-ти в класацията"}
{"url": "https://www.faktor.bg/bg/articles/novini/svyat/britanski-deputat-da-se-gotvim-za-voyna-tryabva-da-se-protivopostavim-na-zaplahata-ot-rusiya", "text": "Британският депутат Джейкъб Рис-Мог призова властите, на фона на ескалиращ конфликт между Москва и Лондон,  да започнат да се готвят за война с Русия, пише Daily Express. Той заявил, че е необходимо да бъдат съкратени британските фондове за помощ на други държави и да бъдат насочени към британската отбрана, за да може тя да се противопостави на заплахата от страна на Русия. Той смята, че Лондон трябва да се отнася към Русия като към \"противник в студена война\".", "date": "2018.09.10", "title": "Британски депутат: Да се готвим за война, трябва да се противопоставим на заплахата от Русия"}
{"url": "https://www.faktor.bg/bg/articles/ban-glasuva-za-izvazhdaneto-na-instituta-po-meteorologiya-i-hidrologiya", "text": "Общото събрание на БАН изразява съгласие за частичното извеждане на НИМХ и създаване на нова структура, след като отчете декларираните намерения на правителството а решаване на проблема с Националния институт по метеорология и хидрология. Това реши общото събрание на академията днес с 69 гласа \"за\" и 9 \"въздържал се\". Под частично извеждане се разбира извеждане на оперативната дейност на института, както и служителите, които не искат да са част от академията. Изследователската дейност ще остане в БАН. Решението бе взето след преговори между академията, правителството и института, които продължиха няколко седмици. Тепърва Министерският съвет трябва да реши дали НИМХ ще премине към някое от министерствата, или ще остане самостоятелна структура. Представители на института изразиха недоволство, че се дава разрешение само за частично отделяне.", "date": "2018.09.10", "title": "БАН се съгласи Института по метеорология частично да бъде изваден"}
{"url": "https://www.faktor.bg/bg/articles/evrokomisiyata-pohvali-balgariya-za-barza-namesa-v-parviya-sluchay-na-chuma-prez-yuni", "text": "България се е справила адекватно и бързо с първия случай на чума по дребните преживни животни в ЕС, който се появи у нас през юни тази година, съобщиха от Европейската комисия. Това стана ясно след участие на заместник-министъра на земеделието, храните и горите – доц. д-р Янко Иванов и изпълнителният директор на БАБХ – д-р Дамян Илиев, в две международни конференции на високо ниво в Брюксел, съобщават от пресцентъра на БАБХ. По време на срещата „Партньорство и инвестиции за свят, свободен от Чума по дребните преживни животни“, организирана от Организацията по прехрана и земеделие на ООН (FAO), Световната организация за здравеопазване на животните (OIE) и Европейската комисия, България е получила висока оценка за бързата и адекватна намеса при появата на чума по дребните преживни животни у нас през юни тази година, която за първи път се появява и на територията на ЕС. Европейската комисия подчерта резултатността на действията, извършени от българските ветеринарни власти в съответствие с действащото законодателство на ЕС, благодарение на които ще се предотврати и по-нататъшно разпространение на вируса на нови територии. Конференцията на 6-7 септември, посветена на сътрудничеството за изкореняване на Чумата по дребните преживни животни в световен мащаб до 2030 година (според Глобалната стратегия за контрол и изкореняване на болестта на FAO и OIE), събра участници, сред които и министри на земеделието от над 20 засегнати или в риск от заболяването страни, от Африка, Азия, Европа и други региони. Събитието бе международен форум с цел засилване на партньорствата и ангажираността по цялата верига за постигане на ликвидирането на болестта. Споделен беше опитът на засегнати страни от Африка и Азия, чиято битка с болестта възлиза на милиони евро преки разходи годишно и е предизвикателство с огромни икономически и социални последици. От много от държавите бе изтъкната и ролята на добрите сътрудничества, включително и на доверието към ветеринарните служби за справянето с болестта и прилагането на контролните мерки. „Мерките, които сме предприели, продължават, те са единственият начин да се гарантира сигурност в цялата зона“, коментира изпълнителният директор на БАБХ д-р Дамян Илиев. Темата за африканската чума по свинете, която в края на месец август засегна и България, бе сред най-дискутираните по време на международната конференция „Трансгранични болести по животните в Европа – значение на международното сътрудничество за устойчивото животновъдство“, проведена на 6 септември в Брюксел. Като основни мерки за превенция бяха изтъкнати биосигурността, добрите ловни практики и осведомеността на обществото за намаляване на риска от човешки фактор при пренасянето на вируса. По време на конференцията за трансграничните болести (между които Африканска чума по свинете, Инфлуенца по птиците, Заразен нодуларен дерматит, Чума по дребните преживни животни,", "date": "2018.09.10", "title": "Еврокомисията похвали България за бързата намеса в първия случай на чума през юни"}
{"url": "https://www.faktor.bg/bg/articles/glavchev-izkazvaneto-na-prezidenta-che-nyama-nuzhda-ot-izbori-e-shamar-za-korneliya-ninova", "text": "Изказването на Румен Радев, че „изборен цикъл в непосредствено бъдеще няма да отвори нова перспектива“ е директен шамар по амбициите на Корнелия Нинова за предсрочни парламентарни избори. Това коментира в „Свободна зона“ по ТВ Европа депутатът от ГЕРБ Димитър Главчев.  Според него в обръщението си за началото на политическия сезон държавният глава е бил директен, че и БСП не е необходимата опозиция. Интересното е, че за първи път  Румен Радев даде косвена, а може би дори не косвена, характеристика както на опозицията и на целия политически спектър, като изключи себе си, обявявайки се за алтернатива, което е в сериозен разрез с правомощията му на президент, който трябва да бъде олицетворение на единството на нацията, отбеляза още бившият председател на Народното събрание.", "date": "2018.09.10", "title": "Главчев: Изказването на президента, че няма нужда от избори е шамар за Корнелия Нинова"}
{"url": "https://www.faktor.bg/bg/articles/prieha-ostavkite-na-ministrite", "text": "Коалициционният съвет реши да предложи на Народното събрание за гласуване три, а не две министерски оставки. След края на коалиционния съвет, който продължи по-малко от два часа, лично премиерът Бойко Борисов обяви имената на новите министри.  На мястото на министъра на регионалното развитие и благоустройството Николай Нанков ще седне депутатката от ГЕРБ Петя Аврамова. Както е известно, за Нанков се говореше, че ще бъде \"спасен\" по примера на министрите на социалните работи и на енергетиката Бисер Петков и Теменужка Петкова. Аврамова е зам.-председател на парламентарната комисия по регионална политика, тя е и бивш зам.-кмет на Враца. Главният секретар на МВР Младен Маринов пък ще е новият министър на вътрешните работи на мястото на Валентин Радев. За наследник на Ивайло Московски в Министерството на транспорта бе обявен Александър Манолев, който сега е заместник-министър в Министерството на икономиката. \"Не можем да кажем, че имат вина за съответната катастрофа, но и не можем да се направим, че нищо не се е случило. Радостно за мен е, че всички колеги дават добра оценка за министрите и за свършеното от тях. Колкото и да е широка фразата политическа отговорност - тя трябва да се понесе\", мотивира оставките на Нанков, Московски и Радев министър-председателят. \"Надявам се спекулациите да спрат, какво ли не чух тези дни\", посочи още Борисов, след като изчете имената. Председателите на парламентарните групи на ГЕРБ и \"Обединени патриоти\" - Цветан Цветанов и Волен Сидеров, пък имали за задача да осигурят парламентарно мнозинство, за да минат и трите оставки през гласуването, предвид факта, че от НФСБ на вицепремиера Валери Симеонов се обявиха против смяната на министрите. Предложенията за персоналните промени в кабинета ще бъдат внесени в четвъртък.  Премиерът даде заявка още, че в бъдеще всички теми ще се обсъждат с коалиционните партньори, за да няма разнобой в публичните им изяви.", "date": "2018.09.10", "title": "Рокади в кабинета: Борисов обяви имената на новите министри"}
{"url": "https://www.faktor.bg/bg/articles/zhan-klod-yunker-proiznasya-poslednata-si-rech-za-sastoyanieto-na-sayuza", "text": "Отпускане на средства от фонд \"Солидарност\" на Европейския съюз в помощ на България за покриване на щети от природни бедствия и гласуване на спорната Директива за авторското право ще бъдат част от темите на започващата днес в Страсбург сесия на Европейския парламент преди предстоящите догодина европейски избори. В сряда председателят на Европейската комисия Жан Клод Юнкер ще очертае пред евродепутатите приоритетите в работата на институцията до края на мандата през октомври догодина. След речта за състоянието на Съюза заседанието ще продължи с дебат, в който отново миграцията, тероризмът и сделката за Брекзит се очаква да бъдат сред водещите теми, при това в реално започнала предизборна кампания, след като лидерът на групата на Европейската народна партия в ЕП Манфред Вебер вече обяви кандидатурата си  за председател на Европейската комисия.", "date": "2018.09.10", "title": "Жан-Клод Юнкер произнася последната си реч за състоянието на Съюза"}
{"url": "https://www.faktor.bg/bg/articles/novini/svyat/wall-street-journal-asad-e-razreshil-upotrebata-na-hlor-v-idlib", "text": "Сирийският президент Башар Асад е разрешил употребата на хлор в хода на операцията срещу Идлиб, съобщава Wall Street Journal, като се позовава на свои източници от разузнаването. В тази връзка САЩ не изключват нанасянето на удари срещу правителствените сили, а също така  Иран или Рурия, твърди изданието. В публикацията се твърди, че Пентагонът готви възможни ответни мерки, но президентът Доналд Тръмп още не е решил какви точно и към кого да бъдат насочени. Според медията, Тръмп ще трябва отново да разгледа въпроса дали да бъдат нанесени удари срещу руската противовъздушна отбрана, за да бъдат нанесени по-големи вреди на войските на Асад. \"Няма да коментирам плановете на САЩ, но използването от Асад на химическо оръжие, зарин и хлор, както и безразличието му към живота на хората е широко известно и нарушава стабилността вегиона\", заявила пред изданието Дана Уайт, прес-секретар на Пентагона. Вестгникът съобщава, че през последните седмици САЩ са направили многократни опити да не допуснат операцията в Идлиб. По думите не източника, помощникът на президента по националната сигурност Джон Болтън и държавният секретар Майкъл Помпео са помолили руските си колеги да гарантират, че няма да бъде използвано химическо оръжие.", "date": "2018.09.10", "title": "Wall Street Journal: Асад е разрешил употребата на хлор в Идлиб"}
{"url": "https://www.faktor.bg/bg/articles/volen-siderov-ima-zagovor-sreshtu-premiera", "text": "Има заговор срещу премиера, а целта е дестабилизация и предсрочни избори. Това обяви на влизане в Министерския съвет пред журналисти лидерът на „Атака” Волен Сидеров. По думите му в този заговор участвали НФСБ, хора от ГЕРБ, приближени на Борисов, и част от бившия Реформаторски блок, добави той.  \"Основният въпрос, който ще поставя, е в качество на какъв съм на съвета - председател на ПГ или не. Имаше официална декларация на НФСБ, нямаше официална реакция на ВМРО и на ГЕРБ. Влизам, за да запитам какво точно правя, какъв съм и като какъв присъствам“, коментира той. „Оставките на министри се подават пред премиера. Той ги приема или не. Аз оставки на министри не приемам и не се занимавам с тях“, посочи Волен Сидеров. „Какво точно може да реши този съвет, новите кандидатури се предлагат от премиера и се гласуват в Народното събрание“, попита той. „Не виждам смисъл от съвета, ако не изчистим въпроса може ли един вицепремиер да каже, че премиерът е диктатор и руши държавността и нито един министър от целия състав да не стане и да каже, че не е вярно. Значи са съгласни - тогава всички 19 министри да си ходят, тъй като са измъчвани от диктатура“, каза още Сидеров. Днес коалиционният съвет между ГЕРБ и „Обединени патриоти” обсъжда подадените три министерски оставки след тежката катастрофа край Своге.", "date": "2018.09.10", "title": "Волен Сидеров: Има заговор срещу премиера, в него участват и от бившия Реформаторски блок"}
{"url": "https://www.faktor.bg/bg/articles/putin-pozdravi-sobyanin-za-pobedata-na-kmetskite-izbori", "text": "Кметът на Москва Сергей Собянин получи нов мандат с близо 70 на сто от гласовете на вчерашните избори, а управляващата \"Единна Русия\" спечели на много места във вота за местна и регионална власт и частичния за законодателна, който се проведе вчера в Русия. Според данните след обработката на 56.3 процента от протоколите, Собянин събира около 69.54 процента от гласовете. На второ място е Вадим Кунин от КПРФ с 11.65 процента. По-рано самият Собянин обяви своята победа и изрази благодарности към членовете на своя предизборен щаб, доверените си лица и всички граждани, които са гласували за него. Победата на Собянин, който заема поста от 2010 г. и този път бе независим кандидат, дойде на фона на протести срещу пенсионната реформа из цяла Русия, задържаните може да са най-малко 1018 души. Това сочат малко след 10 ч. българско време данните на \"ОВД-Инфо\", проект, който следи политическите преследвания в Русия. Според нея най-много са арестувани в Санкт Петербург (452-ма души), не по-малко от 183-ма души са задъжраните в Екатеринбург, поне 60 - в Краснодар, 43-ма - в Москва и общо стотици - в десетки други градове. Президентът на Русия Владимир Путин поздрави Сергей Собянин за победата на изборите за кмет в Москва, съобщиха пред журналисти в понеделник от администрацията на държавния глава, предава ТАСС, цитиран от \"Фокус\". „В телефонен разговор президентът на Русия Владимир Путин е поздравил Сергей Собянин за победата на изборите за кмет в Москва“, поясниха от президентската администрация.", "date": "2018.09.10", "title": "Преизбраха Собянин за губернатор на Москва, Путин специално го поздрави"}
{"url": "https://www.faktor.bg/bg/articles/dzhambazki-ne-turtsiya-ni-e-problem-a-es-i-afrika-zaradi-kolonialnata-politika-na-frantsiya-i-italiya", "text": "Не виждам лични вини на министрите, които подадоха оставки. А след като приемат оставките – ще настъпи един хаос в администрацията. Това е моето мнение. Но политическото решение ще го вземат участниците в коалицията и депутатите. Това коментира в студиото на Нова ТВ евродепутатът Ангел Джамбазки.  Ако има виновни хора за ремонта на пътя, е добре да се издирят и да бъдат наказани. Те трябва да бъдат разследвани и ако имат вина – да понесат вина. Но със сигурност не са ги ремонтирали нито Нанков, нито Московски, нито Радев, допълни той.  Джамбазки смята, че няма нищо нередно премиерът да взема решения относно оставки на министри. Но е добре да бъдат уведомени за тези решения коалиционни партньори.  Хората не се интересуват от напреженията в коалицията, те искат да се изпълняват ангажиментите, които са поели управляващите, посочи той. Със сигурност ОП ще имат обща позиция дали да се правят промени в кабинета на днешния коалиционен съвет. А иначе промените ги прави НС. Нашите отношения не са любезно лицемерни – те са понякога по-емоционални, на по-висок ток и това не прави добро впечатление на хората, каза още евродепутатът.  Джамбазки коментира и темата за бежанската криза. Той отново изтъкна, че ръководителите на ЕС нямат решение за мигрантския проблем. Госпожа Меркел го е създала като е поканила милиони хора да дойдат в Европа. Според него тенденцията все повече е ЕС да се превръща в съюз на суверенните отечества, което е и разбирането на ВМРО. Що се отнася до това има ли конкретна заплаха за България, ако нова вълна ни залае от Турция, Джамбазки бе лаконичен: Не ни е проблем Турция, там има един непредвидим диктатор, но него си го избрали хората. Най-големият проблем е Средиземноморието – ЕС и Африка, заради колониалната политика на Франция, Италия и Белгия. На африканците, които ще тръгнат към Европа, ЕС не може да отговори адекватно. Това ще се случи неизбежно, със сигурност. Но това е друга тема, която трябва да бъде дискутирана, бе категоричен Ангел Джамбазки", "date": "2018.09.10", "title": "Джамбазки: Не Турция ни е проблем, а ЕС и Африка, заради колониалната политика на Франция и Италия"}
{"url": "https://www.faktor.bg/bg/articles/koalitsionniyat-savet-na-gerb-i-patriotite-obsazhda-ministerskite-ostavki", "text": "Коалиционният съвет между ГЕРБ и „Обединени патриоти” ще обсъди подадените три министерски оставки след тежката катастрофа край Своге. От НФСБ - партията на вицепремиера Валери Симеонов, вече обявиха, че са против рокадата във властта, а вицепремиерът и министър на отбраната Красимир Каракачанов заяви, че е право на премиера да поиска оставките на министри, които са от квотата на ГЕРБ. Министър-председателят поиска оставките на вътрешния министър Валентин Радев, на транспорта Ивайло Московски и на регионалното развитие Николай Нанков като знак за поемане на политическа отговорност както за катастрофата край Своге, така и за действията на полицията след инцидента с бащата на президента. Той не отрече, че може да има още промени в кабинета.", "date": "2018.09.10", "title": "Коалиционният съвет на ГЕРБ и Патриотите обсъжда днес министерските оставки"}
{"url": "https://www.faktor.bg/bg/articles/ekshan-v-parizh-sedem-raneni-pri-napadenie-s-nozh", "text": "Седем души бяха ранени, четирима от тях тежко, при нападение с нож снощи в Париж, предаде Франс прес. Нападателят е бил въоръжен с нож и железен прът. Той е арестуван. \"Засега нищо не дава основание да се смята, че нападението е терористично\", каза пред АФП източник, близък до следствието. Той добави, че нападателят вероятно е афганистанец, който се е нахвърлил срещу непознати на улицата малко преди 23 ч. местно време в северен Париж, близо до канала Урк. Според полицейски източник двама от ранените са английски туристи.", "date": "2018.09.10", "title": "Екшън в Париж: Седем ранени при нападение с нож"}
{"url": "https://www.faktor.bg/bg/articles/tomislav-donchev-nikolina-angelkova-ostava-na-posta-si", "text": "Оставките след критична ситуация не означават индивидуализирана вина на всеки от министрите, това е знак за поемане на политическа отговорност, заяви по bTV вицепремиерът Томислав Дончев преди коалиционния съвет на ГЕРБ и Обединените патриоти, на който ще бъдат обсъдени трите министерски оставки. Кабинетът е динамична среда, няма гарантирани места в него, така че е напълно възможно министри да се разделят с постовете си.  Според него е възможно да има и други оставки в кабинета. „Този, който не се вписва, който няма усещането, че може да допринесе за отбора, е напълно нормално да бъде сменен”, смята Томислав Дончев. Той обаче отговори, че засега министърът на туризма Николина Ангелкова запазва поста си, независимо какво иска другият вицепремиер Валери Симеонов. „Не знам с какво администрацията на туристическото министерство, ако Валери Симеонов го оглави, би му помогнала да решава примерно демографските проблеми“, коментира Дончев. „Кадровите промени в Министерския съвет се гласуват от Народното събрание, но Конституцията категорично е предвидила, че това става по предложение на министър-председателя. Каквито и усилия да има за търсене на консенсус, съгласуване и обсъждане, това е ексклузивен ангажимент на премиера, той избира с кого да работи. Той преценява кому да приеме оставката и какво предложение да входира в НС”, подчерта Дончев. На въпрос дали ако премиерът е поискал оставката на даден министър, а депутатите не искат този министър да си тръгне, това означава бойкот на решението на премиера, Дончев отговори: „Дълбоко не вярвам да се стигне до подобна ситуация”. Той беше категоричен, че в ГЕРБ няма конфликти и интриги. Не сме имали възможност да обсъждаме министерските оставки с Цветан Цветанов в детайли, но не виждам причина да имаме остри различия, отбеляза Дончев.", "date": "2018.09.10", "title": "Томислав Дончев: Министър Николина Ангелкова остава на поста си"}
{"url": "https://www.faktor.bg/bg/articles/bezlov-s-arestite-na-staykov-i-arabazhiev-vlastta-demonstrira-po-tvarda-liniya-kam-chernite-oligarsi", "text": "Арестите на български милионери на мен ми изглежда като поредица от акции на спецслужбите. Какъв е мотивът на поредицата – има различни версии, но които са те трябва да имаме своя скептицизъм. На мен ми се струва, че това е един опит да се върне стария модел на управление на ГЕРБ – по-твърда линия към черните олигарси, което да върне подкрепата за ГЕРБ. Цветанов беше тогава номер едно като политик, изпреварваше Борисов. Но това е спекулация от моя страна.  Така коментира арестите на боса на \"Карнобатска\" Миню Стайков и сина на Ветко Арабаджиев, като на първия вече са повдигнати и обвинение за участие в престъпна група и незаконно производство на цигари. Не бива да свързваме това, което се е случвало през 2010-2012 година с бизнеса на Стайков и акцията от преди дни, защото това, което сега твърди прокуратурата и преди са различни неща. Преди се говореше за крупни ДДС измами, а сега говорим за незаконна цигарена фабрика, посочи експертът.  Що се отнася до откритите 10 милиона кеш – не съм чувал за толкова много пари от забавления. На мен това ми се струва странно – да има такива огромни пари кеш. За съжаление българският съд е изключително предпазлив в осъдителните присъди- не се сещам за осъдителни присъди специално по големи ДДС-измамите. ДДС е голям криминален пазар, изтъкна още Безлов.  Той изрази съмнение, че през тази седмица ще има има развръзка по случая с Миню Стайков.", "date": "2018.09.10", "title": "Безлов: С акциите срещу Стайков и Арабажиев властта демонстрира по-твърда линия към черните олигарси"}
{"url": "https://www.faktor.bg/bg/articles/rosen-plevneliev-sled-kato-vanshnopoliticheski-rumen-radev-e-faktor-nula-toy-shte-igrae-vatre-nay-lesno-e-kontra", "text": "Президентът Румен Радев зашлеви звучен шамар на БСП, заявявайки, че към момента ГЕРБ няма алтернатива, заяви в интервю за бТВ бившият президент Росен Плевнелиев. Външнополитически Радев е никакъв фактор, нула, нямат му никакво доверие. Няма кой да го чуе. Той ще бъде формален по опорните точки на външното министврство. По-интересно е на Изток – Русия му зашлеви два пъти такъв звучен шамар, че неговото заиграване с русофилството няма тежест“, коментира още Плевнелиев и уточни: \"Единият път беше когато при посещение в Кремъл се озова първия президент на страна от ЕС, на който пресконференцията трая 6 минути – Радев говори 5 минути, а в едната минута руският президент Владимир Путин говори за Бойко Борисов. Другият шамар бе тропането по масата, което бе пуснато в публичното пространство именно от руска страна“, каза Плевнелиев. \"След като не може да свърши нищо за България навън, той ще играе вътрешноплитически. Най-лесно е контра на правителството, посочи той и добави: „Не мога да скрия разочарованието си от действията на президента Радев. Той е първият президент на България - популист. Не му отива на един държавен глава да поставя под съмнение действията на институциите. В това има противоконституционалност. Проблемът е много сериозен“, подчерта Плевнелиев. „Президентът трябва да бъде балансиран, да бъде платформа на всички добри идеи в България. Държавният глава не може да обижда, да разделя нацията и да принизява институциите. Той може да посочва проблема, но не и по този начин. Не му прилича и не е добре на един държавен глава да действа по този начин“, смята бившият президент. Той разкри, че няма амбиции за политически постове. \"Аз се чувствам в една много позитивна среда на развитие. В момента получавам световно признание. Нямам на кого какво да доказвам. Аз влязох в политиката, за да дам, а не за да взема“, каза още бившият президент. Помолен да коментира трите министерски оставки, Росен Плевнелиев заяви: \"Ако бях на мястото на министър Николай Нанков, категорично щях да подам оставка. Министър-председателя Бойко Борисов реагира много бързо в ситуацията край Своге. Това, че поиска оставки, е негово конституционно право.\"  Плевнелиев подчерта, че в ГЕРБ има дебат за разлика от други политически сили у нас. „Тази оставка не е по вина на министрите. Министърът не може да носи вината за това, кой е строил или как се е експлоатирал един път. Това е морален акт\". Той даде пример с подобни тежки катастрофи, след които не са се подавали оставки. „Когато БСП са били на власт, подобни морални актове на министри не са наблюдавани, затова в случая премиерът Борисов печели допълнителна точка.“ „В България има много опасни участъци, АПИ трябва да реагират и да нанесат нужните корекции“, смята Плевнелиев. По думите му трябва да се направи ревизия на договорите, да се провери дали строителите са изпълнили указанията на проектанта. Той припомни, че по времето, когато той е бил министър на регионалното развитие, въпреки нищетата се е предприела модернизация на редица пътища на територията на цялата страна. „Аз бях този министър на България, който закупи с пари на Световната банка една специална машина за проверка на качеството на пътя и изпълнението на поръчката“. \"Оставам в България, за да работя за страната си и да съм полезен\", заяви още той.", "date": "2018.09.10", "title": "Плевнелиев: Заиграването на Румен Радев с русофилството няма тежест, Русия му зашлеви звучен шамар"}
{"url": "https://www.faktor.bg/bg/articles/sotsiolog-smyanata-na-ministri-e-prerazpredelyane-na-vlastovi-strukturi-v-interes-na-ikonomicheski-subekti", "text": "Смяната на министрите не е само опит за туширане на напрежението и изпускане на парата. Свидетели сме на преразпределение на властови структури в интерес на икономически субекти. Тази теза защити в студиото на \"България он Еър\" социологът Кольо Колев \"Ще ни отвори очите номинациите, където трябва много внимателно да проследим кой откъде идва, каква е неговата професионална биография, което ясно ще ни покаже кой с кого е свързан\", посочи Колев. \"Ако Борисов бъде бламиран и не успее да смени тримата министри, това ще е краят на това управление\", подчерта социологът и още веднъж сподели съмненията си, че корпоративни интереси стоят зад смяната на тримата министри. Политологът Страхил Делийски е на мнение, че политическият елит все по-малко зависи от публичната легитимност и все повече зависи от бизнес структури. Той каза още, че нещата стават сложни, когато непубличната легитимност доминира над суверенитета.  \"Правителството се занимава с технологията на властта, а не с управление на публичния ресурс. Едва ли гражданите се интересуват от това как се пази властта. Големият проблем на този кабинет ще бъде свързан с това ще съумее ли Борисов да даде приемлива версия за смисъла от продължаване на съществуването на този кабинет\", коментира Делийски. По думите му все по-валидна става хипотезата, че дневният ред на Борисов е един, този на парламентарната групата е втори, а на партньорите в коалицията - трети.  \"В името на какво управляваш? Положението на кабинета е крайно неустойчиво и виси на косъм\", добави Кольо Колев.", "date": "2018.09.10", "title": "Социолог: Зад смяната на министрите стоят корпоративни интереси"}
{"url": "https://www.faktor.bg/bg/articles/silnoto-predstavyane-na-kraynodesnite-na-izborite-postavya-shveytsariya-pred-politicheska-nesigurnost", "text": "веция се изправя пред дълъг период на политическа нестабилност след вчерашните избори, на които нито един от основните парламентарни блокове не спечели мнозинство, а крайнодясната партия \"Шведски демократи\" обеща да окаже \"реално влияние\" в парламента, въпреки че постигна по-скромен от очаквания успех, предадоха \"Ройтерс\" и \"Гардиън\". Популистката антиимигрантска партия \"Шведски демократи\" печели 17.6% според предварителните резултати, което е доста над получените през 2014 г. 12.9%, но е далеч от 25-те процента, които някои социологически проучвания й даваха. Има голяма вероятност партията, която вече е трета политическа сила, да играе значителна роля. Управляващите социалдемократи, водени от премиера Стефан Льовен, запазиха рекорда си и отново са първа сила, както на всички избори от 1917 г. насам, но спечелиха 28.4% - най-слабият им резултат от над един век. Основната опозиционна дясноцентристка Умерена партия също претърпя загуби и получи 19.8% от гласовете. В съюз със социалдемократите са \"Зелените\" и Лявата партия, с което лявоцентристкият блок получава общо 40.6% от гласовете, а опозиционният дясноцентистки Алианс (обединяващ Умерената партия, Християндемократическата, Центристката и Либералната партия) – 40.3%. Това дава на дясноцентристите 144 от общо 349 места в парламента, срещу 143 за Алианса, което означава, че се очакват седмици на несигурност, преди да се сформира работещо правителство. \"Шведски демократи\" печелят 62 места спрямо 49 след предишните избори преди четири години. Нейният лидер Джими Окесон заяви, че е готов да сътрудничи с други партии и да каже на лидера на Умерената партия \"как да управлява страната\". Премиерът Льовен каза, че ще остане на поста през следващите седмици, и призова за сътрудничество между политическите сили. \"Имаме две седмици до откриването на сесията на новия парламент. Ще продължа да работя спокойно като министър-председател, с уважение към избирателите и шведската изборна система\", каза Льовен на митинг на неговата партия. \"Едно е сигурно - никой не получи мнозинство. Следователно е естествено да започне сътрудничество между блоковете\", продължи той. Тези избори \"погребват политиката на блоковете\", каза министър-председателят социалдемократ и прикани партиите от десноцентристкия Алианс да проявят морална отговорност, предаде БТА. През изминалите четири години Льовен оглавяваше правителство на малцинството на Шведската социалдемократическа работническа партия и \"Зелените\" с подкрепата на Лявата партия в парламента. Ето как изглежда разпределението на местата в парламента: Социалдемократи - 101 (113) Зелена партия - 15 (25) Лява партия - 28 (21) Лявоцентристки блок (Социалдемократи, Зелени, Лява партия) - 144 (159) Умерени - 70 (84) Центристка партия - 31 (22) Либерали - 19 (19) Християндемократи - 23 (16) Дясноцентристки блок (Умерени, Центристка партия, Християндемократическа партия) - 143 (143) Шведски демократи - 62 (49)", "date": "2018.09.10", "title": "Силното представяне на крайнодесните на изборите поставя Швеция пред политическа несигурност"}
{"url": "https://www.faktor.bg/bg/articles/politolozi-ochertavashtiyat-se-vtori-tur-gv-nyakoi-regioni-na-rusiya-ovoryat-za-nisko-doverie-kam-vlastta", "text": "Очертава се втори тур на губернаторските избори в Хабаровски и Приморски край на Русия, във Владимирска област, както и в република Хакасия, съобщиха местните кореспонденти на ТАСС. До момента никой от кандидатите там не е събрал 50 на сто от гласовете, подадени на вчерашните избори, предаде БТА. Окончателно решение за нов тур в Хабаровски край ще бъде взето от местната избирателна комисия на 12 септември, след като се направи равносметка на резултатите от вчерашния единен ден за гласуване в Русия, уточни председателят на комисията Генадий Накушнов. Според експерти и политолози, потърсени от агенцията, изборните резултати в регионите с възможен втори тур говорят за \"ниско доверие към властта\". Вчера във федерацията се състояха над 4700 избори на различни равнища; избирателните списъци включваха около 65 милиона души. Избирателите гласуваха по-специално за ръководители на 26 от 85-те региона, включително Москва. \"Втори тур - това естествено е лошо нещо. Това сочи ниско равнище на легитимност, на обществено признание за регионалната власт\", коментира историчката Олга Парфьонова. \"Плюсът за властта е там, че при подобни резултати приказките за евентуално нагласени резултати на изборите изглеждат много неубедително\", допълва анализаторката Олга Кишаковская. Вчерашните местни вотове в Русия донесоха на властите повече неприятности от очакваното - най-малко в три региона се очертава втори тур на губернаторските избори, пише \"Ведомости\". Според вестника в други два субекта на федерацията партията на властта \"Единна Русия\" може да изгуби мнозинството си в регионалните парламенти. Политологът Михаил Виноградов изрежда специфични местни фактори, съдействали за \"дестабилизация\" и \"песимизъм\" сред електората в някои региони. А според наблюдателя Александър Пожалов заплахата от поражения за \"Единна Русия\" се дължи на разочарование от партията на властта заради вдигането на пенсионната възраст в Русия и насажданата от партийния център подкрепа за тази реформа. Според аналитика Ростислава Туровски, цитиран в \"Комерсант\", жителите на руския Далечен изток например са били разочаровани от проектите на федералния център за този регион. Хората не видяха реален ефект от множеството програми, изтъква той. \"Местните власти също не успяха да обяснят на населението кога ще заработят програмите и какво ще донесат\", добавя експертът. Лидерът на \"Единна Русия\" - премиерът Дмитрий Медведев, призна вчера, че пенсионната реформа \"е нажежавала кампанията още повече\", но нарече достоен резултата, показан от партията. И разпореди да се анализират грешките в проблемните региони, пише вестникът, цитиран от Би Би Си.", "date": "2018.09.10", "title": "Губернаторските избори в Русия:  Ниско доверие към властта, очертаващ се втори тур"}
{"url": "https://www.faktor.bg/bg/articles/predimno-slanchevo-temperaturi-do-29-gradusa", "text": "Днес над България отново ще бъде слънчево. Главно в следобедните часове над централните и източните райони ще има временни увеличения на облачността и на отделни места там ще превали и прегърми. Ще продължи да духа до умерен северозападен вятър. Максималните температури ще са между 24° и 29°, в София - около 24°. Атмосферното налягане утре ще се задържи почти без промяна и ще е малко по-високо от средното за месеца, съобщи  \"Фокус\". Над Черноморието ще бъде предимно слънчево с временни увеличения на облачността, главно по северното крайбрежие, но само на отделни места там ще превали. Ще духа до умерен северозападен вятър. Максималните температури ще са между 25° и 27°. Температурата на морската вода е 25-26°. Вълнението на морето ще бъде 2-3 бала. Над планините също ще бъде слънчево, след обяд с временни увеличения на облачността, но ще бъде почти без валеж. Ще духа умерен северозападен вятър. Максимални температури на 1200 метра около 18°, на 2000 метра – около 10°.", "date": "2018.09.10", "title": "Предимно слънчево, температури до 29 градуса"}
