{"url": "https://www.faktor.bg/bg/articles/novini/balgariya/karakachanov-zashto-bsp-vmesto-da-napada-dzhambazki-ne-se-izvini-na-balgarite-za-natsionalnoto-predatelstvo-kam-makedoniya", "text": "Думите на г-н Джамбазки са изкарани от контекста. Това заяви вицепремиерът, министър на отбраната и лидер на ВМРО Красимир Каракачанов, цитиран от пресцентъра на партията.  По-рано днес лидерът на БСП Корнелия Нинова изпрати писмо до председателя на Европейския парламент Антонио Таяни заради изказване на евродепутата от квотата на ВМРО Ангел Джамбазки, в което го призовава да се разграничи от изказването му, че всички от Българската социалистическа партия били за разстрел. „Щом Нинова не е казала, че аз съм силов вицепремиер и се опасява да не проведа арести – значи все пак не е прекалила докрай. Това е елементарен политически популизъм, защото изказването на господин Джамбазки е извадено от контекста. Той говори за предателската роля на БКП при създаването на македонската нация, насилственото принуждаване на населението в Благоевград да се пише македонско и това той нарича национално предателство. Той казва, че тези хора, които са го извършили, заслужават разстрел. Той говори за едни хора, които вече не са между живите. Никой не е заплашвал никого и това е видно, когато прочетеш неговото изказване“, категоричен е Каракачанов. Той обясни, че никога не е бил привърженик на това политиците да се ровят в историята и да си търсят кусурите, защото според него трябва да се опитаме да се консолидираме като нация и да се престане с политическото боричкане „в името на едно национално помирение“. Изказванията на Кирил Добрев от БСП и Нинова обаче го „дърпали за езика“.  “Г-н Джамбазки е абсолютно прав, защото македонската нация, срещу която в момента протестира г-жа Нинова, е измислена в Коминтерна през 1932 г., а в него по това време има една камара функционери на БКП – Коларов, Никола Харлаков и др., които са на яслата на СССР и коминтерна – там се прехранват и ръкопляскат на Сталин. 1932 г. са измислили македонска, тракийска, добруджанска, беларуска, украинска, молдовска нация и т.н. След Втората световна война именно под диктовката на Съветския съюз българските комунисти начело с Георги Димитров и Васил Коларов са тези, които провеждат политиката на едно насилствено налагане на македонска нация. През 1936 г. на преброяването в края на годината комунистическата партия принуждава населението в област Благоевград, а и там, където има компактни бежански маси – София, Пловдив и т.н., насила да се пишат македонци“, казва Каракачанов. Той обяснява, че на среща в Москва, на която присъстват Георги Димитров, Васил Коларов и Трайчо Костов, е разпоредено именно от Сталин да се започне с въвеждането на македонската нация у нас.  „Тези хора започват да го провеждат като политика у нас. Първо през юли са арестувани около 200 дейци на ВМРО в цяла България. 150 от тях са избити като кучета и нямат гробове до ден днешен. Някои от тях са предадени на югославските власти, защото са се борили против сърбизацията на населението на България. В края на годината БКП кара част от българското население да се пише македонско. Тогава Георги Димитров, който е един колосален предател в българската история, а БСП продължават да му ръкопляскат и да му носят цветя, разпорежда да се въведе македонският език и македонска нация. Тази политика се провежда като държавна политика на Народна република България. Именно затова до днес определени кръгове в Скопие поддържат своите претенции. Същите тези предшественици на г-жа Нинова през 1946-1947 г. докараха учители от Югославия да учат населението на някакъв измислен език и подготвяха предаването на Пиринска Македония на Югославия. Това е национално предателство и тези предатели, които провеждаха антибългарска политика, наистина заслужават разстрел като национални предатели, а не венци, паметници, преклонение и крокодилски сълзи, каквито БСП продължава да лее за тях“, заяви още вицепремиерът. Каракачанов попита и защо социалистите не се извинят на българите в Македония, защото са ги карали насила да се пишат македонци и да се отричат от българското си име.  „Ето това е една политика на национално предателство. Докато г-жа Нинова и нейните съпартийци не се извинят на българския народ за това колосално предателство, каквито и глупости да ми говорят по темата Македония – за мен това няма никакво значение. Тази партия дължи много извинения на българския народ за своята предателска политика и нека бъдат малко по-културни и внимателни, когато се изказват по подобни теми, когато явно не познават историята на собствената си партия. БСП ги е напекло слънцето и се чудят как да си правят пиар през лятото. След като ги призовах да си почиват спокойно и да ходят на плаж, тъй като правителството няма да падне през лятото - те пък май взеха, че слънчасаха и започнаха да говорят глупости“, заключи Каракачанов.", "date": "2018.08.13", "title": "Каракачанов: Защо БСП, вместо да напада Джамбазки, не се извини на българите за националното предателство към Македония"}
{"url": "https://www.faktor.bg/bg/articles/turskite-vlasti-pognaha-medii-i-hora-zaradi-sriva-na-lirata", "text": "Прокуратурата в Анкара започна официално разследване във връзка с финансовата криза, която обхвана страната. В кратко съобщение от обвинението обясниха, че ще бъдат разследвани \"хора и социални медии, които биха могли да застрашат икономическата сигурност на страната\".  В същото време Министерството на вътрешните работи съобщи, че е започнало разследване срещу 346 акаунта в социалните мрежи \"предизвикали повишение на курса на долара\". Те са засечени от 7 август насам.  Според властите в тези акаунти се публикуват \"провокативни постинги за формиране на възприятия\". Службата за разследване на финансовата престъпност пък започна разследване на физически и юридически лица, които разпространяват неверни новини. Според прокуратурата страната е на прицел на \"икономическа атака\" и ще бъдат предприети действия както срещу всички новини, така и срещу профили в социалните мрежи, които служат за целите на атаката. В понеделник цената на турската лира се повиши от рекордно ниското си ниво от 7.24 лири за долар, след като Централната банка на Турция обяви сутринта, че ще осигури ликвидност и ще намали изискванията на турските банки за резервите в чуждестранна валута.  В предиобедните часове лирата се търгуваше за 6.90 долара на международните пазари. Според експерти Партията на справедливостта и развитието (ПСР) и самият Ердоган за първи път са изправени пред такава сериозна криза откакто дойдоха на власт през 2002 година.", "date": "2018.08.13", "title": "Турските власти погнаха медии и хора заради срива на лирата"}
{"url": "https://www.faktor.bg/bg/articles/zam-ministar-ninova-da-se-seti-za-zhablyanov-i-krum-zarkov-kogato-govori-za-ezik-na-omrazata", "text": "Зам.-министърът на външните работи Георг Георгиев реагира остро на днешния призив на Корнелия Нинова председателят на европарламента Антонио Таяни да реагира на изказването на Ангел Джамбазки, че „всички от БСП са за разстрел”.  \"Напоследък все повече се чудя дали в “Алтернативната програма за оправяне на държавата и на всичкото”, някъде не е поместен и основният \"символ-верую\" на авторите, а именно \"Не ме гледай какво правя, слушай ме какво ти говоря?!\", написа във Фейсбук най-младият зам.-министър в кабинета. \"На фона на любезните слова на няколко народни представители - Валери Жаблянов: \"Народният съд е необходимо правосъдие” и Крум Зарков: \"...крояхме планове как да мъчим нечий дядо!\", в тържествена комбинация с китки пред паметниците на Г. Димитров и Т. Живков, под акомпанимента на фанфарите по случай 9 септември, лидерката на претърпялата метаморфозите на времето опозиция, Корнелия Нинова, написала гневно писмо срещу \"езика на омразата\"... Тук държа да подчертая следното - съвременната политическа култура изисква да решаваме споровете си мирно и интелигентно, без каквато и да е нотка, дори на шега, за насилие или физическа разправа.  Но някак лицемерни и гротескни ми идват тези призиви от устите на хора, които умишлено и без капка срам носят на реверите си безумните примери, които описах по-горе. И не, тук не говорим за нещо някога от миналото, а за съвсем пресни случаи в условията на “отнелата ни много демокрация\", казва още председателят на Младежки ГЕРБ.", "date": "2018.08.13", "title": "Зам.министър: Нинова да се сети за Жаблянов и Крум Зарков, когато говори за \"език на омразата\""}
{"url": "https://www.faktor.bg/bg/articles/novini/svyat/dogovoriha-nova-sreshta-severna-yuzhna-koreya", "text": "Северна и Южна Корея се договориха днес лидерите им да се срещнат през септември в Пхенян, но датата още не е оповестена. Това съобщиха информационните агенции, цитирайки южнокорейски медии.  Съобщението бе направено след близо два часа преговори между висши представители на двете страни в демилитаризираната гранична зона Панминчжон. Ръководителят на севернокорейската делегация И Сон-гуон заяви пред журналисти след края на преговорите, че на тях е била договорена датата за срещата между Ким Чен Ун и Мун Дже Ин, но не пожела да я съобщи. Той каза обаче, че е важно да бъдат премахнати \"пречките\", които не позволяват на отношенията между КНДР и Южна Корея да се развиват по план, предаде Ройтерс. \"Ако въпросите, повдигнати на преговорите, не бъдат решени, могат да изникнат неочаквани проблеми и да има затруднения с точките, които вече са включени в дневния ред\", посочи И. Ръководителят на южнокорейска делегация, министърът на националното обединение Чо Мьон-кьон, отказа да обясни кои са въпросите, които има предвид И Сон-гуон, но спомена, че са били обсъждани хуманитарни проблеми и начини за подобряване на отношенията между двете Кореи. Чо каза също, че на срещата в Пхенян ще се обсъжда денуклеаризацията на Северна Корея и възможностите за установяване на мир на Корейския полуостров.", "date": "2018.08.13", "title": "Договориха нова среща Северна - Южна Корея"}
{"url": "https://www.faktor.bg/bg/articles/novini/svyat/bloomberg-putin-se-prevarna-v-koshmar-za-ruskite-oligarsi-samo-za-edin-den", "text": "Руските милиардери загубиха над 3.1 млрд. долара само за ден, пише Bloomberg. Загубите са следствие на предложението на президента Владимир Путин за по-високи данъци в металургията и добивите на ценни метали.  Съветникът на президента Андрей Белосов изброи 14 компании, които би трябвало да плащат по-високи данъци, което веднага се отрази на състоянията на техните собственици. Засегнатите компании включват MMC Norilsk Nickel PJSC, контролирана от Владимир Потанин, Severstal PJSC, където най-голям акционер е Алексей Мордашов, както и Sibur Holding PJSC, оглавявана от Леонид Микелсон и Генади Тимченко. Планът за по-високи налози за отделни индустрии цели да се наберат 500 млрд. рубли, или около 7.4 млрд. долара, с което да се помогне на разходната част на бюджета на страната. По-високите данъци ще засегнат същo и химическата индустрия, както и производителите на тор. Предложението ми изглежда като насърчаване на неефективността, казва Владимир Лисин в имейл до Bloomberg. Лисин притежава контролния пакет акции от Novolipetsk Steel и е председател на руската алуминиева асоциация.  Той допълва, че предложението би означавало, че колкото по-ниска печалба обявяваш, толкова по-малки данъци ще платиш. Именно Лисин отчете най-големи загуби в петък, след като акциите на Novolipetsk Steel загубиха 5.4% по време на борсовата сесия. Това изтри 832 млн. долара от състоянието му, докато Виктор Рашников и Алексей Мордашов загубиха по над 400 млн. долара. Сред останалите губещи са Роман Абрамович (381 млн. долара), Владимир Потанин (290 млн. долара), Александър Абрамов (221 млн. долара), Леонид Микелсон (182 млн. долара), Алексей Мелниченко (143 млн. долара) и др.  Най-богатият руснак, по данни на Bloomberg, е Алексей Мордошов. Той притежава 19 млрд. долара, а след него са Микелсон и Лисин с респективно 18.8 и 18.3 млрд. долара.", "date": "2018.08.13", "title": "Bloomberg: Путин се превърна в кошмар за руските олигарси само за един ден"}
{"url": "https://www.faktor.bg/bg/articles/novini/balgariya/koshmar-bebe-padna-ot-tretiya-etazh-v-chernomorets-boryat-se-za-zhivota-mu", "text": "Истинска трагедия се е разиграла в Черноморец. Бебе на малко повече от годинка е паднало от третия етаж на къща в Черноморец, докато му майка му търси памперс, за да го преобуе, съобщи „Бургас инфо“. Инцидентът е станал в неделя малко след 17 часа, разказаха местни хора. Майката 33-годишна софиянка търсила памперс и оставила момченцето да пълзи само, през това време то се опряло на комарника на прозреца и полетяло. Детенцето се стоварило в двора на къщата. То е откарано с линейка в Бургаската болница с комоцио и в тежко състояние.", "date": "2018.08.13", "title": "Кошмар: Бебе падна от третия етаж в Черноморец, борят се за живота му"}
{"url": "https://www.faktor.bg/bg/articles/novini/svyat/erdogan-gotovi-sme-za-voyna", "text": "Турският президент Реджеп Ердоган заяви, че една силна страна трябва да е подготвена за всяка вероятност в името на това да осигури траен мир, предаде DPА. \"Тайната на успеха на държавите се крие в готовността им за война, по всяко време, ако те желаят мир. Ние сме готови, с всичко, с което разполагаме\", заяви Ердоган на конференция на посланиците в Анкара. Думите му представляват собствен прочит на цитат на основателя на Република Турция Мустафа Кемал Ататюрк, известен с фразата \"мир в страната, мир в света\". \"Тираните на световната система не могат грубо да посягат на нашите постижения, за които сме платили с кръв\", каза още той по адрес на СAЩ. В същото изказване Ердоган заяви, че страната му се намира под икономическа \"обсада\", която няма нищо общо с икономическите показатели. Ердоган каза също, че действията на САЩ напоследък са удар в гърба срещу Анкара и че разпространяването на фалшиви новини за икономиката представлява държавна измяна. По думите на президента е налице \"икономически терор\", който се води през социалните медии, но \"изменниците\" ще бъдат наказани.", "date": "2018.08.13", "title": "Ердоган: Готови сме за война!"}
{"url": "https://www.faktor.bg/bg/articles/novini/svyat/izvanredno-ot-bagdad-liderat-na-islyamska-darzhava-e-v-klinichna-smart", "text": "Ислямска държава вероятно има нов шеф. Това съобщават световните медии. Според иракската телевизия Ал Сумария, сегашният лидер на джихадистката групировка е бил на смъртно легло.  Ал Багдади е бил тежко ранен след удар на военновъздушните сили на Багдад, нанесен преди няколко дни в Сирия, и е бил на границата между живота и смъртта. Ръководството на радикалната мюсюлманска организацията е било поето от Абу Усман ал Туниси. Единственото, което е ясно за новия шеф на ИД, това е произходът му. Както сочи неговото фамилно име, той е от Тунис. Неговото принудително лидерство обаче не се възприема еднозначно от различните терористични банди и това вещаело разкол в Ислямска държава.  Името на Абу Бакр ал Багдади се появи в публичното пространство през юли 2014 г., когато от джамията в Мосул обяви създаването на \"ислямски халифат\" в Близкия изток. Оттогава медиите многократно са публикували информация за ликвидирането на Ал Багдади, но тези съобщения не намираха потвърждение. През май иракските власти съобщиха, че лидерът на Ислямска държава е жив и вероятно се крие в сирийския град Хаджин.", "date": "2018.08.13", "title": "Извънредно от Багдад: Лидерът на Ислямска държава е в клинична смърт!"}
{"url": "https://www.faktor.bg/bg/articles/novini/svyat/zoran-zaev-populizmat-nyama-myasto-v-satrudnichestvoto-mezhdu-makedoniya-i-balgariya", "text": "Политическите интереси и голия популизъм да излязат от сътрудничеството между България и Македония, поиска в понеделник македонският премиер Зоран Заев в отговор на реакциите в България за неговото изявление, че Илинденско-Преображенското въстание е македонско, предe скопският телевизионен канал \"Телма\", цитиран от \"Фокус\". \"Призовавам всички заедно да извадим политическите интереси, голия популизъм или това, което наистина ни предизвиква да бъдем недостатъчно внимателни, защото договора за приятелство сътрудничество и добросъседство потвърди това чрез нашите подписи там, но трябва да го подхранваме и надграждаме\", заяви Заев. На въпроса - \"Ще се договорите ли за това чие е Илинденското въстание?\", македонският премиер отговори: \"Значи, ние вече отбелязваме част от нашата обща история. И това е част от нашата обща история\". Освен това той поиска от политиците, историците и експертите да бъдат внимателни и да допринасят за приятелството между страните. \"Телма\" припомня думите на президента Румен Радев, който смята, че Заев не се е извинил. В отговор към Радев, Заев заяви: \"Аз съм внимателен човек и се опитвам да изграждам приятелство. Виждате, че оставям своята суета настрана и искам искрено да градя приятелство\", подчерта македонският премиер. Според Заев Договора за добросъседство е инструмент, който затвори отворените между двете страни, но той трябва да се пази и надгражда. При това той повтори позицията, че не трябва да се забравя голямата помощ на България за Македония в ЕС и НАТО и как тя се е борила за нея. Това, което се случва по линията Скопие - София, отбелязва скопската телевизия, бе коментирано и от лидера на опозиционната ВМРО-ДПМНЕ Християн Мицковски, който смята, че споразумението с България, както и това с Гърция, съдържа скрити опасности. \"Става дума за още много неща, скрити опасности, които са проникнали от миналия период и за които ВМРО-ДПМНЕ предупреждаваше. Станахме свидетели на една такава опасност преди няколко дни, когато премиерът бе поставен в една много неизгодна ситуация да трябва да се извинява\", заяви Мицковски. По неговите думи, това е резултат от ексхибиционистката политика на правителството през изминалите 15 месеца.", "date": "2018.08.13", "title": "Зоран Заев: Популизмът няма място в сътрудничеството между Македония и България"}
{"url": "https://www.faktor.bg/bg/articles/novini/svyat/shtatskata-politsiyata-izdirva-pod-darvo-i-kamak-milioner-izpadnal-sled-falit-do-kloshar", "text": "Полицията на Ню Йорк издирва Пол Гринвалд, клошар, който живее в приют. Това става ясно от официално съобщение на сайта на полицията, пише dir.bg. Гринвалд е създател на един от най-успешните хедж-фондове в САЩ и допреди десет години е имал състояние от няколко десетки милиона долара. Тогава е живял в известния хотел Waldorf Astoria, където е плащал по 400 долара на вечер за апартамента си. След това обаче бизнесът му тръгнал зле и накрая фалирал. Не му потръгнало и в семейството и така се намерил на улицата без пукната пара в джоба. Пол заживял в приют за бедни, до 8 август, когато бил приет в болница поради проблеми със здравето. На 11 август обаче Гринвалд напуснал болницата и оттогава е в неизвестност. Последната информация за него е от камерата на входа на болницата.", "date": "2018.08.13", "title": "Щатската полицията издирва под дърво и камък милионер, изпаднал до клошар"}
{"url": "https://www.faktor.bg/bg/articles/obshtestvo/zakon-i-red/povdigat-obvinenie-na-bencho-benchev", "text": "Бургаският общински съветник от групата на БСП Бенчо Бенчев трябва да се яви в прокуратурата днес, за да му бъде повдигнато обвинение.  Паралелно с това се очаква да му бъде наложена мярка за неотклонение. Ако Бенчев не се яви, ще бъде обявен за общодържавно издирване. Бизнесменът и общински съветник беше сред арестуваните при акцията по задържането на Димитър Желязков – Митьо Очите в Истанбул. Именно на негово име били резервирани стаите в хотела, в който задържаха Очите. Бенчев най-вероятно ще бъде обвинен, че е укрил в Турция Димитър Жлязков.", "date": "2018.08.13", "title": "Повдигат обвинение на Бенчо Бенчев"}
{"url": "https://www.faktor.bg/bg/articles/ikonomika/evroto-potana-do-nay-niskoto-ravnishte-spryamo-dolara-ot-yuli-2017-godina", "text": "Еврото потъна до най-ниското равнище спрямо долара от юли 2017 година на фона на безпокойствата за европейски банки с дейност в Турция, където лирата поевтиня с над 20 процента спрямо щатския долар, предадоха световните агенции. След като потъна до рекордно ниската стойност от 7,24 лири за един долар в ранната търговия днес, турската лира намери известна подкрепа в изказването на министъра на финансите и държавната хазна Берат Албайрак, който обяви, че правителството е изготвило икономически план за действие за успокояване на инвеститорите, отбелязва Ройтерс. От началото на годината лирата е изгубила около 50 процента от стойността си, уточнява ДПА. Еврото понесе силен удар в петък след публикация на в. \"Файненшъл таймс\", че Европейската централа банка има все по-големи опасения за някои европейски кредитори, най-вече испанската BBVA, италианската УниКредит и френската BNP Pariba, тъй като те са сред банките в еврозоната с най-голяма дейност в Турция.  Южноафриканският ранд и мексиканското песо също отслабнаха спрямо долара.", "date": "2018.08.13", "title": "Еврото потъна до най-ниското равнище спрямо долара от юли 2017 година"}
{"url": "https://www.faktor.bg/bg/articles/areta-franklin-si-otiva", "text": "Американската певица Арета Франклин е на смъртния си одър, написа британският в. Сън. Според информацията на таблоида от Лондон Кралицата на соула е поканила най-близките си хора в свое жилище в Детройт, за да си вземе последно сбогом с тях. Роднините на певицата призоваха феновете на изпълнителката да се молят за нея. Франклин преди няколко месеца обяви за отмяна на свои концерти по лекарски съвет. По непотвърдена информация тя страда от тежко раково заболяване. Франклин не се яви пред публиката на Нюарк в щата Ню Джърси на 25 март. Шоуто щеше да отбележи и 76-ия рожден ден на певицата. Франклин отмени участието си и на 28 април на джаз фестивала в Ню Орлиънс. Нейното място на хедлайнер е заето от Род Стюарт.", "date": "2018.08.13", "title": "В. \"Сън\": Кралицата на соул музиката си отива"}
{"url": "https://www.faktor.bg/bg/articles/grisho-se-kontuzi-po-vreme-na-trenirovka-v-sinsinati", "text": "Григор Димитров изкълчи глезена си по време на тренировка в Синсинати, която го принуди да напусне веднага корта. Към настоящия момент няма информация дали травмата е сериозна и дали българинът ще се откаже от участие в турнира от сериите „Мастърс“.  Димитров трябва да започне защитата на титлата в Синсинати с двубой срещу победителя от мача между Дамир Джумхур или Миша Зверев. Българинът е пети поставен в основната схема и ще се включи в надпреварата директно от втори кръг.", "date": "2018.08.13", "title": "Лош късмет! Гришо си изкълчи глезена по време на тренировка в Синсинати"}
{"url": "https://www.faktor.bg/bg/articles/glen-hyuz-ot-legendarnata-banda-deep-purple-katsna-v-balgariya", "text": "Басистът на легендарните Deеp Purple Глен Хюз пристигна в България за участието си в музикалното събитие на годината Варна Мега Рок, където е хедлайнер на първата вечер в събота, 18 август, пише Offnews.bg. Хедлайнери на целия фестивал и закриваща група в неделя, 19 август, са Nightwish, а освен тях на концерта в морския кей са още Apocalyptica и Camelot, съобщават организаторите на фестивала. Хюз имаше инфарктно преживяване в България, тъй като полетът му закъсня с повече от 30 минути и имаше опасност да изпусне връзката си за Варна. Благодарение на съдействието на \"България Ер\" за него бе отворен специален бърз коридор и макар че излезе от гейта само 12 минути преди излитането, беше чекиран и и служители поеха лично багажа му. На летище Варна го очаква Кметъла Цонко Цонев, който е организатор на Варна Мега Рок, журналисти и рокери от един от мото клубовете.", "date": "2018.08.13", "title": "Глен Хюз от легендарната банда Deеp Purple кацна в България"}
{"url": "https://www.faktor.bg/bg/articles/valeri-simeonov-zatvoreni-sa-dva-obekta-v-mestnostta-kavatsite-zaradi-silen-shum", "text": "Затворени са два обекта заради силен шум – „Какаов плаж“ и заведение „Хедон“ на „Каваците“. Това каза пред журналисти вицепремиерът Валери Симеонов по повод последните действия, свързани със спазването на Закона за защита от шума в околната среда, предаде Радио \"Фокус\" - Бургас.  Според Симеонов многократно разпоредбите на Регионалната здравна инспекция са нарушавани от въпросните заведения. Първите проверки са извършени още на 8 юни. На 11 и на 19 юни представители на заведенията са подписали заповеди с предписания. На 5 август след множество сигнали от РЗИ е направена нова проверка и са установени мероприятия с по няколко хиляди души в откритите площи на плажа и пред двете заведения. Разпоредено е да спрат звука, но те отказали. Затова на 10 август са им връчени заповеди за преустановяване експлоатацията на обектите.  „Беше подготвен нов законопроект за изменение шума в околната среда. Предстои да се приемат окончателно новите изменения. Независимо от това, че нямаме нов закон, всички почиващи по курортите на България имат правото на здравословен начин на живот и на почивка - от 23.00 часа до 7.00 часа и по сега действащия Закон. По него се забранява озвучаването на открити площи. Съответно тези действия на институциите, основно на Регионалните здравни инспекции са регламентирани с допълнителни наредби“, допълни Симеонов. По думите му мерките имат възпитателен характер.", "date": "2018.08.13", "title": "Валери Симеонов: Затворени са два обекта в местността Каваците заради силен шум"}
{"url": "https://www.faktor.bg/bg/articles/ikonomika/-bulgargaz-nastoyava-za-15-poskapvane-na-prirodniya-gaz", "text": "Ново увеличение на цената на природния газ от 1 октомври предвижда \"Булгаргаз\". Скокът, който дружеството ще поиска, ще е около 15%. Окончателното им искане ще бъде готово след месец.  В случай че КЕВР допусне въпросното поскъпване да стане факт, това по всяка вероятност ще се отрази на цените на парното и топлата вода, информира Нова телевизия.", "date": "2018.08.13", "title": "\"Булгаргаз\" настоява за 15% поскъпване на природния газ"}
{"url": "https://www.faktor.bg/bg/articles/vazmozhni-li-sa-zloupotrebi-zaradi-sriva-na-targovskiya-registar", "text": "Сривът на Търговския регистър е огромен проблем. Това коментира за Дарик председателят на Асоциацията на индустриалния капитал в България (АИКБ) Васил Велев.   Четвърти ден Търговският регистър към Агенцията по вписванията е недостъпен. Късно вчера стана ясно, че правосъдният министър Цецка Цачева е сезирала прокуратурата, МВР и ДАНС. Регистърът спря да работи в петък, но от агенцията отказаха да съобщят какъв е проблемът. \"Това е един много голям проблем. Освен че на практика се преустановява търговският оборот, вписването на промени в структурата, в капитала на дружествата, вписването на нови дружества, това внася една несигурност в собствеността. Още не е ясно какви ще бъдат и щетите. Дали просто едно забавяне на работата или ще има проблеми и с възстановяване на пълния обем информация\", заяви Васил Велев.   Той припомни, че този тип данни се дублират и се съхраняват физически на различни места. \"Но за нас не е ясно колко често се правят тези копия. И ако от началото на годината се изгуби информацията и трябва да се възстановява, това е един огромен проблем\", допусна председателят на Асоциацията на индустриалния капитал.   \"Не е изключено в една такава ситуация да се получат възможности за злоупотреби. Това създава проблеми и рискове, сега предприемачите вместо да си гледат бизнеса, трябва да се занимават с такива административни процедури\", коментира още Васил Междувременно от Агенцията по вписванията съобщиха, че екипи на всички поддържащи фирми, експерти по информационни технологии и други държавни ведомства работят по възстановяване достъпа до Търговския регистър. Всички други регистри на Агенцията по вписванията са достъпни и функционират нормално.", "date": "2018.08.13", "title": "Възможни ли са злоупотреби заради срива на Търговския регистър?"}
{"url": "https://www.faktor.bg/bg/articles/hayka-za-chanti-gdbop-zatvori-saytovete-za-chanti-menteta", "text": "Два интернет сайта - www.chantichki.com и www.chantichki.bg - са затворени от антимафиоти от антимафиоти от специализирания отдел \"Киберпрестъпност\" при ГД \"Борба с организираната престъпност\". Причината е, че сайтовете разпространяват стоки менте или стоки, които са обект на изключително право на защитени търговски марки - инкриминирана по чл. 172б от Наказателния кодекс дейност. Освен че са разпространявали фалшивите стоки чрез интернет сайтовете, успоредно стоката се е разпространявала и чрез продажби в магазини и фирми на територията на к.к. \"Слънчев бряг\", съобщава още news.bg. При обиски от частни адреси е иззето голямо количество стоки, за които няма сключен договор с притежателите на изключителното търговско право на защитените марки. Конфискувани са над 600 артикула, носещи отличителните белези на световни търговски марки: Louis Vuitton, Michael Kors, Guess, Disney, Puma, HUGO BOSS, Nike, Adidas и други. Действията на ГДБОП са резултат от прилагането на стратегията за противодействия на престъпленията, свързани с нарушаване правата на интелектуална собственост, авторско право и сродни права. От службата припомнят, че през май 2018 г. България беше извадена от т.нар. \"черен списък - 301\" за защита на интелектуалната собственост на Търговския департамент на САЩ.", "date": "2018.08.13", "title": "Хайка за чанти: ГДБОП затвори сайтовете за стоки менте"}
{"url": "https://www.faktor.bg/bg/articles/ikonomist-turskata-ikonomika-otdavna-pregryava-ne-e-sluchaen-srivat-na-lirata", "text": "Поради обезценяването на турската лира най-вероятно ще бъдем свидетели на увеличаването на турския внос в България и обратното – забавяне на българския износ към Турция, което от началото на годината вече е факт. Това коментира икономистът Юлиан Войнов по БНР, който анализира драстичния срив на турската лира.  Турският президент Реджеп Ердоган се опитва да използва своята политическа популярност за решаване на проблеми, които не могат да бъдат решени с политически мерки, категоричен е Юлиан Войнов. По думите му, от доста време турската икономика прегрява и има всички симптоми на прегряване, но това се дължи на политически грешки. \"Действия, предприемани от неговото правителство, и най-вече от неговото разбиране, че повишаването на лихвите води до повишена инфлация, което всъщност е точно обратното, и противоречи на всякаква икономическа логика. Да накараш хората да продават валутата си, за да спасяват лирата, при условие че има огромен недостиг на резерви в самата турска икономика, при условие че турската икономика се финансира изключително много от чуждестранен капитал, който в момента се изтегля, това просто е, бих казал, див популизъм, който със сигурност няма да реши тези проблеми, които има Турция в момента\".  Когато една валута се обезценява, първата възможна реакция е увеличаването на лихвите, посочи икономистът.  \"Миналата седмица, когато започна по-силна девалвация на лирата, се очакваше, че Централната банка ще увеличи лихвите с 200 базисни пункта, след това в петък се говореше за 500 базисни пункта, вече се говори за 1000 базисни пункта. Всъщност ние виждаме точно обратното – Ердоган и неговата икономическа политика се е фиксирала на това, че турската икономика трябва да расте с бързи темпове, поради което лихвите трябва да са ниски\".  Според Войнов прегряването на турската икономика е в основата на обезценяването на турската лира и това прегряване ще доведе до рецесия: \"Това категорично не се разбира от Ердоган, напротив, той смени експертите си, на които разчиташе до 2016 година в Министерство на финансите и в Централната банка, със свои роднини и протежета\". Юлиан Войнов е на мнение, че моментът, когато Турция е могла да реагира с увеличаване на лихвените проценти, вече е отминал и прогнозира, че валутната криза може да прерасне в банкова.  \"В момента виждаме, че тази валутна криза от миналата седмица започва да се прехвърля върху банковите баланси. Много скоро най-вероятно ще се разрази и банкова криза, тъй като не само че населението ще започне да обръща турските си лири в чуждестранна валута, но ще започнат най-вероятно да се теглят и влогове от банките. При всички случаи в някакъв момент, ако наистина у управляващите надделее икономическата мисъл, може би ще се стигне до някакви ограничения по износа на капитали, което всъщност е основната причина външните инвеститори да се опитват в момента всячески да изтеглят парите си – именно, за да предотвратят тяхното блокиране и оставане в Турция при налагане на капиталови ограничения\".", "date": "2018.08.13", "title": "Икономист: Турската икономика отдавна прегрява, не е случаен сривът на лирата"}
{"url": "https://www.faktor.bg/bg/articles/benchev-otlozhi-s-den-yavyavaneto-se-pred-okrazhna-sledstvena-sluzhba", "text": "Заместник-председателят на Общинския съвет в Бургас Бенчо Бенчев отложи с един ден явяването си в Окръжната следствена служба поради служебна ангажираност на адвоката му. Днес изтича тридневният срок, в който заместник-председателят на Общинския съвет в Бургас Бенчо Бенчев трябва да се яви в Окръжната следствена служба. Срещу него се очаква да бъде повдигнато обвинение за укривателство и помагачество на сочения за водач на престъпна група Димитър Желязков с прякор Митьо Очите. Обвинението срещу Бенчев ще е за оказаната от него помощ на Желязков да се укрие в периода от 2 до 5 август в турския град Истанбул.", "date": "2018.08.13", "title": "Бенчев отложи с ден явяването се пред Окръжна следствена служба"}
{"url": "https://www.faktor.bg/bg/articles/konsumirame-vse-poveche-produkti-s-palmovo-maslo", "text": "В последните няколко години българите все повече купуват продукти с палмово масло. За 2017 г. във вид на сирене са изконсумирани 12 000 тона палмова мазнина, коментира Иван Грънчаров, член на УС на Асоциацията на млекопреработвателите. Експертът припомни, че е влязла в сила наредба, която забранява производството на имитиращи продукти и влагането на палмово масло в млечните продукти в мандрите. \"Надявам се това да промени баланса при продажбата на имитиращи и истински продукти. В много страни са забранили използването на растителни мазнини\", добави той. По думите му проблемът с растителните мазнини е, че се влагат в сиренето и кашкавала в големи количества. Според него българите трябва да осъзнаят вредата от тези мазнини, които се наслагват в човешкото тяло и трудно се преработват от организма.   \"В България имаме възможност да ядем качествени продукти, но болшинството от хората не го правят. Оправданието е липсата на финансови средства. Аз съм сметнал, че средногодишно разликата е 50 стотинки на ден\", заяви Грънчаров. Един от определящите фактори за качеството на сиренето е цената, тъй като обикновения потребител трудно може да направи разлика по визия дали един продукт е истински или имитиращ, каза Грънчаров. Сиренето, което е истинско, дори във вода няма да се размие, а ще си остане пак здрав продукт, обяснява експертът.   Според него реалната му цена трябва да започва минимум от 5,50 лева, а ако искаме да ядем истински качествено сирене, то трябва да е поне 9 лева. \"В България има качествени продукти от качествено мляко. Млякото през последните 5-6 години се различава от това преди десетилетия. Фермите са на ниво. Ако има желание, българинът яде качествени продукти\", заяви Грънчаров. По думите му цените на млечните продукти зависят от млякото, а то зависи от цената на млякото в Европа. \"Основният проблем в бранша са имитиращите продукти или палмовата мазнина. Има недостиг на българска суровина. Цените на българските фермери се вдигат благодарение на фермерите от Европа. Цената, която влиза като внос, е малко по-висока от цената на българското мляко. Внасяме не повече от 20% от млякото\", посочи Иван Грънчаров.   В България има над 260 млекопреработвателни предприятия, като от тях 30-40 фирми използват растителна мазнина, каза експертът.", "date": "2018.08.13", "title": "За 2017 г. сме погълнали 12 000 тона палмово масло във вид на сирене"}
{"url": "https://www.faktor.bg/bg/articles/novini/balgariya/afrikanska-banda-varshee-po-moreto-krie-narkotitsi-v-dolnite-si-gashti", "text": "Африканска банда продава ударно дрога по морето. Основното ядро на групата са 20 мъже, които пласират наркотици в Слънчев бряг. Това разкриват пред \"Телефраф\" от Главна дирекция \"Национална полиция\".  Само преди седмица бил арестван един от дилърите - родом от Камерун, като при обиска ченгетата намерили дози, скрити в гащите му. \"Криеше ги в бельото си, за да може директно на улицата да ги дава на клиенти\", споделиха ченгета. Африканците работели под прикритие, като викачи. Избирали да бачкат основно по заведения на централната алея в Слънчев бряг, сочат оперативните данни на МВР. Сред тях имало мъже от Нигерия, Камерун ,Гана и Гамбия. Криминалистите установили, че наркодилърите били със статут на постоянно пребиваващи у нас. Имали адреси в София. \"Не са студенти, хващат се на работа основно по заведения, за да имат нещо официално зад гърба си. Лятото са на морето, най-вече Слънчев бряг, зимата обикалят по Студентски град\", разказаха полицаи. Някои от тях имали криминални регистрации за източване на кредитни и дебитни карти. Най-често в полезрението на полицията попадали нигерийци. Характерното при тях е, че се зареждали с дрога от София и категорично отказвали да работят с местния ъндърграунд. Владеели отлично български, английски и френски. Парола \"пиколо\" в момента също е хит сред чуждестранните туристи. В различни хотели пиколата предлагат визитки на бардаци, а на листове пишат телефонните номера на оборотни наркодилъри, разказаха криминалисти. По думите им за по-богатите чужденци се предлагали различни номера - само на отбрани компаньонки и елитни стриптийз барове с консумация на танцьорките. \"От всеки изпратен турист пиколото получава 20% от цената на дозата или сеанса с проститутката. Там не може всяко пиколо да пробие, трябва да си сигурен човек, който знае всичко, освен това да е психолог. Да разбере веднага от какво се нуждае туристът и да му го предложи деликатно, без никой да види\", коментираха ченгетата. Последната мода при крадците на морето пък е да нападат туристите, докато правят нощно къпане.  \"От началото на летния сезон до момента, има над 100 случая на обрани летовници по време на нощно къпане. Обикновено часът, в който стават кражбите е между 2 и 3 след полунощ\", обясниха от бургаската полиция. В малките часове десетки влюбени двойки се отправяли към морето, оставяли чантите и багажите си по шезлонгите, мислейки, че никой няма да ги докосне, и влизайки във водата. Точно в този момент атакували крадците. Най-много били светите телефони и сумите кеш. След това мобилните апарати били пускани в интернет. \"Схемата, която правят групите от Сливен, София и Стара Загора, са да пускат телефоните в различни сайтове за продажби, а след това по куриер да ги изпратят до купувачите, обясниха разследващи.", "date": "2018.08.13", "title": "Африканска банда вършее по морето, крие наркотици в долните си гащи"}
{"url": "https://www.faktor.bg/bg/articles/borisov-se-sreshtna-s-kristalina-georgieva", "text": "Министър-председателят Бойко Борисов проведе днес среща в Министерския съвет с главния изпълнителен директор на Световната банка Кристалина Георгиева. Това съобщават от МС.  По време на срещата г-жа Георгиева представи на премиера новоназначения постоянен представител на Световната банка за България, Чешката република и Словакия Фабрицио Дзарконе, който пристигна в България на 1 август, за да поеме новия пост.", "date": "2018.08.13", "title": "Борисов се срещна с Кристалина Георгиева"}
{"url": "https://www.faktor.bg/bg/articles/vlastta-v-zadanen-ulitsa-tarsi-nachin-da-izchisti-gorivoto-v-zaliva-kray-sozopol", "text": "Ситуацията с изпускане на гориво в морето в района на Созопол е овладяна, няма опасност нито за екологията, нито за туристите. Това заявиха министрите на транспорта, информационните технологии и съобщенията Ивайло Московски и на околната среда и водите Нено Димов на брифинг в Бургас. \"Всички към момента трябва да бъдат спокойни, тъй като дори минималният разлив е ограден. \"Днес ще бъде пуснат и дрон, за да се огледа мястото на замърсяването\"\", заяви Московски, цитиран от news.bg. По думите му, плавателният съд вероятно е компрометиран от бурята и силните подводни течения. Московски смята, че трябва да се вземат мерки мазутът в стария подводен съд да бъде източен. Още днес предстоят преговори с две компании на територията на България, които имат оборудване и биха могли да предложат варианти за източване на мазута в плавателния съд.  \"Имаме на разположение кораб на Европейската агенция за морска безопасност (EMSA), който ще бъде използван да събере това, което е изтекло от резервоарите\" допълни той. Димов пък увери, че замърсяването с мазут не представлява никаква опасност за туристите. Взети са проби, за да бъде направен анализ на веществото, а резултатите ще бъдат готови след около 5-6 дни. Нено Димов добави още, че се проверяват извънредно плажовете. Концесионерите са инструктирани да извършат почистване, ако установят наличие на замърсяване. Регулярното вземане на проби ще продължи, допълни министърът на околната среда и водите. Припомняме, вчера бе сигнализирано, че в морето край Созопол има замърсяване с мазут. Корабът \"Мопанг\", потънал между Созопол и Черноморец през далечната 1921 година, изпусна голямо количество мазут. В района, където се е появило петното са поставени бонови заграждения, за да спре неговото разпространение. Взети са проби за анализ \"Мопанг\" е американски товарен параход от типа на така наречените Liberty ships. Създаден е в Ню Джърси по специална поръчка на 150 еднакви плавателни съда с цел компенсиране на загубите от войната. Пуснат е на вода на 20 януари 1920 година.", "date": "2018.08.13", "title": "Властта в задънена улица - търси начин как да изчисти мазутния разлив край Созопол"}
{"url": "https://www.faktor.bg/bg/articles/sled-brekzit-nyama-svezhi-emigranti-ot-es-biznesat-na-ostrova-e-v-agoniya", "text": "Koмпaниитe във Beлиĸoбpитaния нe ycпявaт дa нaмepят cлyжитeли cлeд peзĸия cпaд нa нoвoдoшлитe eмигpaнти oт Eвpoпeйcĸия cъюз, пoĸaзвa нoв дoĸлaд нa Сhаrtеrеd Іnѕtіtutе оf Реrѕоnnеl аnd Dеvеlорmеnt (СІРD), цитиpaн oт ВВС, пише Мъни бг.  Oĸoлo 40 пpoцeнтa oт ĸoмпaниитe oтчитaт, чe пpeз пocлeднитe 12 мeceцa вeчe им e пo-тpyднo дa нaмepят cлyжитeли. Дoбpaтa нoвинa e, чe нeдocтигът нa ĸaдpи пoвишaвa зaплaтитe зa няĸoи. Дoĸлaдът пoтвъpждaвa пpeдyпpeждeниятa, чe ceĸтopи ĸaтo здpaвeoпaзвaнe щe изпитaт ocтъp нeдocтиг cлeд peфepeндyмa. Oфициaлнитe дaнни пoĸaзвaт, чe бpoят нa paбoтницитe oт EC нa Ocтpoвa ce e yвeличил c eдвa 7 000 зa гoдинa дo ĸpaя нa пъpвoтo тpимeceчиe нa 2018 г. Зa cъщия пepиoд пpeз 2016-2017 г. пoвишeниeтo бe 148 000. Oгpoмният cпaд oт 95% yвeличaвa cъщecтвyвaщия нeдocтиг нa ĸaдpи, cъздaвaйĸи \"шoĸ\". Haй-тeжĸo cтpaдaт ceĸтopи ĸaтo ІТ, тpaнcпopт и cтpoитeлcтвo.  Aнĸeтa cpeд 2 000 paбoтoдaтeли пoĸaзвa, чe бpoят нa ĸaндидaтитe зa eднo cвoбoднo мяcтo e нaмaлял нa вcичĸи пpoфecиoнaлни нивa oт минaлoтo лятo нacaм, ĸaтo ceгa дocтигa 20 зa ниcĸoĸвaлифициpaн тpyд, a пpeз лятoтo нa 2017 г. ĸaндидaтитe ca били 24 зa eднo мяcтo. Heдocтигът нa ĸaдpи oбиĸнoвeнo пoвишaвa зaплaтитe, нo в мoмeнтa нa peĸopднa зaeтocт, възнaгpaждeниятa нa Ocтpoвa ocтaвaт ниcĸи, ĸaтo cпopeд няĸoи пpичинaтa зaтoвa e ниcĸaтa пpoдyĸтивнocт. Πo дaнни нa oфициaлнaтa cтaтиcтиĸa pъcтът нa зaплaтитe ce e зaбaвил дo 2,7 пpoцeнтa пpeз тpитe мeceцa дo мaй, въпpeĸи чe бeзpaбoтицaтa нaмaля дo 4,2 пpoцeнтa. Изcлeдвaнeтo нa СІРD пoĸaзвa, чe липcaтa нa cлyжитeли вeчe пoвишaвa зaплaтитe в няĸoи ĸoмпaнии. Maлĸo нaд пoлoвинaтa oт aнĸeтиpaнитe paбoтoдaтeли ĸaзвaт, чe ca yвeличили възнaгpaждeниятa, зa дa зaдъpжaт cлyжитeлитe cи.", "date": "2018.08.13", "title": "След Брекзит: Бизнесът на Острова е в агония, няма свежи емигранти от ЕС"}
{"url": "https://www.faktor.bg/bg/articles/novini/svyat/mrasna-igra-kremal-podkrepi-erdogan-da-izostavi-shtatskiya-dolar", "text": "Кремъл обяви, че Русия подкрепя двустранната търговия с всички държави да се провежда с националните валути вместо с щатския долар, но за тази идея е необходима детайлна работа преди да бъде приложена, информира \"Ройтерс\". В събота турският лидер Реджеп Ердоган обяви, че Турция обмисля да използва национална валута в търговията с Китай, Русия и Украйна. Турската лира потъна до ново рекордно дъно от 7,24 за долар на търговията в Азия тази сутрин, тъй като инвеститорите продължават да се тревожат за състоянието на турската икономика и влошените отношения със САЩ на фона на дипломатическия спор заради задържания американски пастор Андрю Брънсън. Запитан за предложението на Ердоган, говорителят на Кремъл Дмитрий Песков заяви, че Русия желае подобно споразумение с всички страни. Той добави, че въпросът е бил повдиган повече от веднъж по време на двустранните преговори между Турция и Русия. По-рано днес президентът на Турция обвини САЩ, че се опитват да забият нож в гърба на Анкара. Междувременно говорител на германското правителство заяви, че Германия е заинтересована от стабилна турска икономика и че внимателно следи ситуацията. Тази година турската валута изгуби повече от 40% от стойността си спрямо щатския долар.", "date": "2018.08.13", "title": "Мръсна игра: Кремъл подкрепи плана на Ердоган да изостави щатския долар"}
{"url": "https://www.faktor.bg/bg/articles/vmro-sled-priziva-na-ninova-kam-tayani-bsp-koito-sa-pravopriemnitsi-na-mrakobesnata-bkp-otnovo-si-pravyat-evtin-pr-na-nash-grab", "text": "Пиарката на ВМРО Екатерина Анева реагира остро на искането на шефката на БСП Корнелия Нинова  Антонио Таяни да се разграничи от думите на Джамбазки за \"разстрела на БСП\".  Ето какво написа написа Анева в отворено обръщение към Нинова и БСП в личния си профил във Facebook:    \"БСП, които са правоприемници на мракобесната БКП, отново си правят евтин ПР на гърба на ВМРО.  Хайде стига, другари! Стига лицемерие!  Вие последни имате право да коментирате темата Македония, а и темата българска история като цяло!  Не бяха ли вашите предци онези родоотстъпници, които предадоха националните интереси на Родината ни, като преотстъпихте изконната българска земя Македония на Тито и Югославия? Не бяхте ли вие онези коминтерновски чудовища, които сътворихте Франкенщайна \"македонска нация\"? Да Ви напомням ли за лагерите, за това, че изтребихте цвета на българската интелигенция, за да дойдат шумкарите и обирджиите на мандри и да се настанят на жълтите павета по цървули и 45 години не малтретирахте ли, а и сега продължавате за съжаление, да издевателствате над нашата Майка България? Над 250 хиляди интелектуалци затрити по лагери, пребити с лопати и кирки и заровени в масови гробове - това не е ли геноцид, другари и другарки, които днес пищите истерично за права и се жалвате, че сте заплашени физически от \"националистите\" в лицето на Ангел Джамбазки, който всъщност ви каза нещо съвсем различно (!). Ние от ВМРО не сме нищо повече и нищо по - малко от радетели за моралната (и не само) цялост на Майка България. Ние помним историята, защото сме я учили не по Макаренковски, а по прочита на воеводите, на нашите бащи, дядовци и пра-дядовци, които са оставили костите си по чукарите, за да я има днес България!.  Засрамете се! Отново каляте България пред Европа, при това с фалшиви новини! Предците ви са за разстрел, но те отдавна са мъртви. Мир на праха им, не че са били или вие сте вярващи, но ние сме! Не, че те заслужават молитва послесмъртно, но ние имаме вяра, морал, и ценности, другари и другарки маргинални постдимитровски наследници! И да! Вие - техните отрочета носите отговорност за непоправимите и непростими зверства - отдаване \"под наем\" на Македония на СССР и Югославия. О, да не забравя - почти финализираното анексиране на Родината ни към СССР. Като 16-та република! Убийствата на нашите братя и сестри, които са се борили това престъпление да не стане факт. И тях ли да забравим? Както искате да забравим, че сте виновни наравно с предците си и за убийствата на българската интелигенция и на хората, които са се борили за достойнството и честта на България през вековете? И тяхната памет \"се пише\" на Вашата сметка. Вие сте национални предатели!  България над всичко! (За тези, които ме познават, знаят, защо използвам точно тези изображения).\"", "date": "2018.08.13", "title": "ВМРО след призива на Нинова към Таяни: БСП, които са правоприемници на мракобесната БКП, отново си правят евтин ПР на наш гръб"}
{"url": "https://www.faktor.bg/bg/articles/gyulen-raketi-i-boy-vav-vashington", "text": "Напрежението между Турция и САЩ нараства още от неуспелия опит за преврат и допълнително се покачи, след като американският президент Доналд Тръмп удвои митата върху вноса на метали от Турция. Това само повиши натиска върху турската лира, която достигна рекордно ниска в последните години стойност, надхвърляйки за кратко 7 лири за долар. Причината за проблемите между Анкара и Вашингтон обаче далеч не е една. От реакцията след опита за преврат през 2016 г., през политиката в Сирия и инцидент във Вашингтон - поне 6 въпроса, подбрани от \"Ройтерс\" и публикувани в \"Дневник\", са в основата на раздора. Турският външен министър каза, че Анкара вече е направила \"достатъчно\", за да изглади противоречията по тях. През май Съединените щати осъдиха Мехмет Хакан Атила, турски гражданин и банкер в държавно контролираната Халкбанк, на 32 месеца в затвора. Атила бе признат за виновен, че е участвал в престъпна схема за заобикаляне на санкциите срещу Иран. Това се случи, след като прокуратурата обвини Атила, че е заговорничил с търговеца на злато Реза Зараб и други, за да избегне санкциите. Зараб се призна за виновен и се съгласи да сътрудничи на властите, но замеси и имената на високопоставени турски политици - включително на сегашния президент Реджеп Тайип Ердоган. Държавният глава на Турция осъди случая като \"политическа атака\" срещу правителството. САЩ обмислят и да наложат на Халкбанк глоба с твърдението, че е помогнала на Иран да избегне американските санкции. Вбесяваща за Турция се отказа и подкрепата на Съединените щати за Силите за защита на народа (YPG) - военното крило на организация, считана от Анкара за сирийско разклонение на ПКК. За Вашингтон, обратно, YPG са ключов партньор в борбата срещу терористични организации. В началото на годината Турция предупреди САЩ, че може да се стигне до военен сблъсък с нейните сили в Северна Сирия в хода на операция \"Маслинова клонка\". Известен напредък бе постигнат през юни, когато САЩ и Турция се договориха, че YPG ще напуснат Манбидж и ще започнат да координират патрулите си край града. Ердоган твърди, че отношенията със САЩ в момента няма да се отразят на това. Турция иска САЩ да екстрадират живеещия в САЩ духовник Фетхуллах Гюлен, когото обвинява за неуспелия опит за преврат от 15 юли. Властите в САЩ казват, че за подобно решение ще е нужен достатъчно голям обем доказателства, а турските власти изтъкват, че са предали хиляди страници с доказателствен материал. От друга страна, случаят с Гюлен, който отрича да има общо с неуспелия пуч, \"преля\" в друг спор, след като Турция задържа за година и половина (а по-късно пусна под домашен арест) американския пастор Андрю Брънсън. Мъжът, обвинен в тероризъм и предполагаеми връзки с мрежата на Гюлен, може да прекара в затвора 35 г., ако бъде признат за виновен. Именно отношението към него стана повод за налагането на санкции на турски министри, а това бе последвано от реципрочни мерки срещу американската администрация. Сделка, сключена между Турция и Русия за купуването на ракетни комплекси земя-въздух, също тревожи САЩ. Според Вашингтон С-400 не са съвместими с отбранителните способности на НАТО. В резултат Конгресът блокира доставката на самолети F-35 за Турция. Според американски представител, цитиран от \"Ройтерс\", турската делегация във Вашингтон миналата седмица е поискала да се премахне ограничението за изтребителите. Миналата година Турция арестува преводач в консулството на САЩ в Адана и задържа служител на американската агенция за борба с наркотиците в Истанбул. Според Вашингтон още един служител на консулство в Турция е задържан заради предполагаема връзка с опита за преврат. Напрежението по въпроса достигна връх, след като Турция и САЩ прекратиха издаването на визи съответно за другата страна през октомври. Мярката бе отменена два месеца по-късно. Сблъсъци на телохранители на Ердоган с протестиращи по време на визита на президента във Вашингтон завършиха с 11 ранени, но и с обвинителни актове от американското правосъдие. Шефът на полицията във Вашингтон каза, че охранителите са отговорни за \"брутална атака\" срещу протестиращите, и с това вбеси Ердоган, който определи случилото се като \"скандален сигнал как работи правосъдието в САЩ\". През март обаче американски прокурори свалиха обвиненията на 11 от 15 охранители.", "date": "2018.08.13", "title": "Гюлен, ракети и бой във Вашингтон"}
{"url": "https://www.faktor.bg/bg/articles/mvr-tarsi-vanshen-ekspert-koyto-da-reformira-vedomstvoto", "text": "МВР обяви обществена поръчка за намиране на външен експерт, който ще направи функционален анализ на ведомството. Прогнозната стойност на проекта е 1 150 000 лв., видно от сайта на Агенцията за обществени поръчки и интернет страницата на вътрешното ведомство, посочва \"Дневник\". Целта е да се направи цялостна реорганизация на дейността и структурите на министерството, за да се повиши ефективността им. Това е следващата стъпка от плана на вътрешния министър Валентин Радев за поредна реформа на силовото ведомство, започнала с анализ само на системата на управление на ведомството, извършен от учени от УНСС. Какви съвети те дадоха на МВР срещу 33 хил. лв. вижте тук. Сегашният търг е разделен на четири основни етапа: - проектиране на нова структура на МВР с цел повишаване на ефективността на ведомството; - изготвяне на единната методология за реинженеринг на процесите в МВР и наръчник на нейното прилагане; - извършване на реинженеринг на процесите в МВР; - провеждане на обучения, базирани на резултатите от извършения реинженеринг. Според решението на шефа на дирекция \"Обществени поръчки\" в МВР Георги Балабанов, упълномощен от министър Радев на 31 юли, конкретната поръчка няма да бъде разделяна на обособени позиции, \"тъй като частите от предмета на поръчката поради своето естество не могат да бъдат възложени на повече от един изпълнител\". В документа се уточнява още, че МВР търси професионален опит при изготвяне на методологии, провеждане на реинженеринг и обучение. Сред останалите условия към кандидатите са \"обезпеченост с човешки ресурси, които да събират и обработват информация от всички структури на МВР\", както и \"разполагаемост с инфраструктура за провеждане на обученията\". Кандидатстващите фирми трябва да имат реализиран минимален оборот в сферата, попадаща в обхвата на поръчката, изчислен на база годишните обороти, за последните три години. Преди две седмици Радев отново коментира темата по повод доклад на Световната банка, препоръчващ съкращаването на 28­-те областни дирекции на МВР до едва 7. \"Да, това стои пред нас и сигурно ще направим и някакви стъпки, може би след като направим това райониране на областите. Ако нещо се промени с областите, ще направим и нещо подобно и ние - да не се различаваме от разделянето на държавата на области, да речем. Но все едно - 28, на прима виста сигурно са много... Но това, отново казвам, не очаквайте от мен да ви кажа решение. Отново, всички заедно, включително и тези становища, които имаме и от самото МВР, на колегите, които са работили по промените в министерството - всичко това ще обобщим, ще имаме предвид и препоръките в доклада (на Световната банка) и ще решим\", коментира вътрешният министър на редовния месечен брифинг на ръководството на МВР в края на юли. Тогава той допълни, че администрацията е около 20% от състава на министерството, или общо 7887 служители. През декември 2017 г. управляващите тихомълком зачеркнаха административната реформа в МВР. Те премахнаха от Закона за МВР създаването на държавно предприятие \"Център за предоставяне на услуги\". Идеята беше чрез него вътрешното ведомство да се разтовари от неприсъщи му административни дейности - издаване на лични документи, регистрация на превозни средства и други, и да съсредоточи усилията си в борбата с престъпността. То бе една от малкото реформи, които останаха от втория кабинет на Борисов. В началото на мандата на третия му кабинет Валентин Радев заяви, че ще прави реформа в системата на МВР, след като бъде изготвен цялостен функционален анализ. Миналата година синдикатите протестираха на всеки празник на полицията. Исканията им бяха три - увеличение на заплатите с 20%, обвързване на основното възнаграждение със социално измерим показател и изготвянето на изцяло нов закон с участие на служителите на МВР. След като те заплашиха и излязоха на протест в деня на официалното откриване на българското председателство на Европейския съюз, премиерът Бойко Борисов се срещна със синдикалистите и им обеща 100 млн. лв. за увеличение на заплатите от март. Те обявиха, че временно преустановяват протестите.", "date": "2018.08.13", "title": "МВР търси външен експерт, който да реформира ведомството"}
{"url": "https://www.faktor.bg/bg/articles/stiv-hanke-preporacha-na-turtsiya-samo-valuten-bord-shte-spasi-lirata-ot-spiralata-na-smartta", "text": "Американският икономист Стив Ханке препоръча на Турция да реши проблема с обезценяването на националната си валута, като въведе режим на валутен борд. В статия в \"Уолстрийт джърнъл\" той даде България като пример за успех за прилагането на този инструмент. \"За да направи турската лира толкова добра, колкото златото - или някоя друга солидна валута като еврото или долара, която си избере - Ердоган трябва да въведе валутен борд в рамките на 30 дни. Като част от подобно съобщение той би трябвало да декларира, че междувременно се замразява монетарната база на лирата и че националната валута ще бъде търгувана на свободно определян курс. В края на 30-дневния период ще бъде избран подходящ обменен курс, за да бъде закотвена лирата. Това е процедурата, която използвахме в България, и тя сработи очарователно\", пише Ханке, посочва \"Дневник\". В статията си той припомня, че през 1997 г. левът е рухнал и инфлацията е достигнала 242% месечно. \"Като президентски съветник аз създадох валутния борд, който бе въведен на 1 юли. Така левът стана клонинг на германската марка, инфлацията веднага бе пресечена, лихвите за лева рязко се понижиха, върху българския фиск бяха наложени строги бюджетни ограничения и икономиката процъфтя.\" Според Ханке \"българската фискална дисцилина и намаляването на задълженията превърнаха страната в звезда на Европейския съюз\". Икономистът твърди, че по негови изчисления в петък годишната инфлация в Турция е достигнала 85% и това не е необичайно за страна, страдаща от висока инфлация през 70-те, 80-те и 90-те години на миналия век и началото на първото десетилетие на този век. \"Колкото и фантастично да звучи - особено за турците - има начин лирата веднага да бъде спасена от спиралата на смъртта и да бъде унищожена инфлацията. Турция трябва да въведе валутен борд.\" За подобно действие не се изискват никакви предварителни условия и въвеждането може да стане много бързо, няма нужда преди това да се реформират държавни компании и търговията, допълва професорът по приложна икономика към университета \"Джонс Хопкинс\".", "date": "2018.08.13", "title": "Стив Ханке препоръча на Турция валутен борд, даде за пример България"}
{"url": "https://www.faktor.bg/bg/articles/salvini-brani-hristiyanskite-tsennosti-gotvi-merki-sreshtu-ednopolovi-roditeli", "text": "Децата в Италия да имат задължително майка и баща - поне в официални документи. Това е разпоредил министърът на вътрешните работи и лидер на управляващата \"Лига\" Матео Салвини. Той е поискал да бъдат въведени промени в официалните формуляри, така че еднополови двойки да не могат да се обявяват за родители на деца В интервю за католическия онлайн вестник \"Нуова бусола куотидиана\", цитирано от Ройтерс, Салвини казва, че е дал указания във формулярите за лични документи за деца вече да няма графи \"родител 1\" и \"родител 2\", а да бъде изписано \"баща\" и \"майка\".  \"Ние ще защитим естественото семейство, основано на съюза между мъж и жена. Аз ще използвам всички свои възможни правомощия\", заявява той. В Италия сурогатната бременност е незаконна, а еднополовите двойки нямат право да осиновяват деца. И в България е така. Въпреки че преди време имаше внсени законопроекти за сурогатното майчинство, те така и не бяха приети. Ако един от партньорите има дете от предишна връзка обаче, някои съдилища и общински администрации в страната дават родителски статут на другия партньор, въпреки че това не е предвидено от националното законодателство. Салвини настоява, че правителството никога няма да приеме сурогатна бременност или \"подобни ужасии\". Според проучвания на общественото мнение сега Матео Салвини е най-популярният политик в Италия. Неговата социално-консервативна политика засега се харесва на избирателите. Анкета на \"Ипсос\" сред католици, декларирали, че ходят на литургия поне веднъж седмично, установява, че подкрепата за него се е удвоила за период от четири месеца - през март е била под 16 на сто, а през юли е достигнала близо 32 процента, съобщи Ройтерс.", "date": "2018.08.13", "title": "Салвини брани християнските ценности, готви мерки срещу еднополови родители"}
{"url": "https://www.faktor.bg/bg/articles/direktorat-na-nimh-ostanahme-malko-razocharovani-ot-tova-che-pravitelstvoto-nyama-po-kategorichna-pozitsiya-za-problema-s-ban", "text": "Останахме малко разочаровани от това, че правителството няма по-категорична позиция за проблема с БАН. Това каза директорът на НИМХ проф. Христомир Брънзов по време на брифинг след среща в Министерския съвет.  Проф. Брънзов уточни, че НИМХ ще изпълни волята на правителството и ще преговаря още 10 дни с БАН. „Надявам се нещо ново да се случи, но не знам доколко е реалистична тази надежда. По отношение на аналога, който председателят на БАН даде с това, че преди десетина години отвън се искаше разделяне на Академията и изваждане на институти – в случая мисля, че ситуацията е коренно различна. Напротив, ние останахме с впечатление, че правителството не е особено охотно към извършване на такава дейност“, каза още той и посочи, че изваждането на НИМХ от БАН всъщност е желание на Института.  „А това, че можем да повлечем крак на други институти – не виждам защо трябва да е нещо лошо. В крайна сметка не сме крепостни селяни в някаква страна, която вече я няма отдавна. Така че нашата воля би трябвало да се приеме. Малко дори сме разочаровани от тази среща, защото очаквахме доста по-категорична позиция от страна на правителството“, коментира проф. Брънзов.", "date": "2018.08.13", "title": "Проф. Христомир Брънзов: НИМХ ще изпълни волята на правителството и ще преговаря още 10 дни с БАН"}
{"url": "https://www.faktor.bg/bg/articles/obshtestvo/zakon-i-red/targovskiya-registar-ne-raboti-nikoy-ne-kazva-zashto-i-do-koga", "text": "Търговският регистър остава блокиран. Така вписването на промени в търговски дружества и юридически лица е невъзможно. За момента няма яснота кога регистърът ще заработи нормално. От Агенцията по вписванията отказват повече информация по случая, а на сайта на агенцията е посочено, че регистърът няма да работи докато не бъдат отстранени техническите причини за блокирането му. По случая обаче са сезирани ДАНС и МВР. Приложен е и авариен план, за да се възстанови работата на регистъра. По отстраняването на проблемите работели денонощно екипи на всички поддържащи фирми.", "date": "2018.08.13", "title": "Търговския регистър не работи-никой не казва защо и до кога"}
{"url": "https://www.faktor.bg/bg/articles/tsvetanov-shte-uchastva-v-otkrivaneto-na-remontiraniya-pat-v-tarnovo-g-oryahovitsa-prez-arbanasi", "text": "Председателят на Парламентарната група на ГЕРБ и зам.-председател на партията Цветан Цветанов, заедно с регионалния министър Николай Нанков и кметовете на Велико Търново и Горна Оряховица, ще участва във вторник (14 август), в откриването на ремонтирания третокласен път между Горна Оряховица и Арбанаси, се казва в съобщение на пресцентъра на МВР.   С приключването на втория етап от ремонтите завършва цялостното обновяване на натовареното шосе между В. Търново и Г. Оряховица, през архитектурния резерват. Финансирането е осигурено от бюджета на МРРБ, като пълна рехабилитация на трасето се осъществява за първи път от повече от 40 години. Извършено е цялостно преасфалтиране, оформено е пътно отводняване, а където теренът позволява пътят е и разширен.   Движението през ремонтираната отсечка ще бъде пуснато след 14.30 ч.   По-късно в Горна Оряховица Цветан Цветанов и министър Нанков ще участват в официалното откриване на ул. \"Иван Момчилов\", реконструирана със средства по Оперативна програма „Региони в растеж“.", "date": "2018.08.13", "title": "Цветанов ще участва в откриването на ремонтирания път Велико Търново–Горна Оряховица през Арбанаси"}
{"url": "https://www.faktor.bg/bg/articles/otvoriha-publichno-7-te-oferti-za-dostavka-na-novi-lineyki", "text": "Седем оферти постъпиха в рамките на крайния срок за подаване на предложения по обществената поръчка за доставка на 400 нови линейки с необходимото оборудване, съобщиха от Министерство на здравеопазването. Днес те бяха отворени публично във ведомството от специална комисия. Линейките ще бъдат осигурени по проект за модернизация на Спешната медицинска помощ, финансиран със 163 милиона лева по програмата \"Региони в растеж\". Предложения за доставка на стандартни линейки и такива за интензивни медицински грижи са постъпили от „Автомотор Корпорация“ АД; „Омникар Ауто“ ООД; „Илина Кар Къмпани“ ЕООД; „София Франс Ауто“ АД; „Ауто Франс 3000“ ООД; „Ауто Италия“ ЕАД и „Мото-Пфое“ ЕООД, посочва dir.bg. След като комисията приключи работа по прегледа на съдържанието на постъпилите оферти и оценка на техническите параметри, ще бъдат отворени ценовите предложения на кандидатите в обществената поръчка. Оферти за доставка на линейки с висока проходимост обаче не са постъпили. Министерството на здравеопазване още в рамките на деня ще проведе среща с представителите на автомобилния бизнес, за да разбере причините, които са ги възпрепятствали да кандидатстват по тези две позиции. Здравното ведомство ще пристъпи към подготовка на ново техническо задание за доставка на високопроходими линейки. Целта на министерството е новата обществена поръчка да бъде стартирана в най-кратки срокове. Предвиденият бюджет на обществената поръчка за всички обособени позиции е в размер на 48 671 650 лева без включен ДДС. Поръчката беше забавена поради обжалване на процедурата. Сред кандидатите, чийто оферти бяха отворени днес, липсваха фирмите, които обжалваха няколко пъти процедурата и на практика спряха изпълнението на проекта. Поръчката беше възобновена след окончателно определение на ВАС, което остави жалбите без уважение.", "date": "2018.08.13", "title": "Отвориха публично 7-те оферти за доставка на нови линейки"}
{"url": "https://www.faktor.bg/bg/articles/politsiyata-spasi-19-godishno-momiche-ot-otvlichane", "text": "Четирима мъже от севлиевското село Столът на възраст 24, 29, 30 и 36 години са задържани в РУ - Троян за отвличане на 19-годишно момиче на територията на Ловешка област, съобщават от пресцентъра на МВР. Те са установени благодарение и на подаден навременен сигнал от граждани. По първоначална информация, на 9 август около 20:00 часа мъжете насила качили в лек автомобил 19-годишната бивша съпруга на 29-годишния мъж. Това станало на пътя Троян - с. Кърнаре, съобщават от ОДМВР-Ловеч. Действията им били забелязани от преминаващи, които незабавно са сигнализирали в полицията. Последвали незабавни издирвателни действия, в рамките на които полицейските служители засекли автомобила. При спирането му били задържани и участниците в престъпното деяние. По случая е образувано досъдебно производство. Трима от мъжете са привлечени в качеството на обвиняеми за извършено престъпление по чл. 143, ал.1 вр. чл. 20, ал. 2 от НК. Работата по случая продължава.", "date": "2018.08.13", "title": "Полицията спаси 19-годишно момиче от отвличане"}
{"url": "https://www.faktor.bg/bg/articles/maya-manolova-se-zaema-s-kampaniyata-na-nikolay-kolev-bisiya", "text": "Николай Колев - Босия се е обърнал и към националния омбудсман Мая Манолова за изясняване на корупцията при издаване на шофьорски книжки. Омбудсманът Мая Манолова, която присъства на заседанието на Временната комисия за разглеждане на постъпили сигнали от граждани за обучението и изпитите на кандидатите за придобиване на правоспособност за управление на моторно превозно средство, е сезирана от Николай Колев - Босия, пише news.bg. Той е отправил конкретни искания към омбудсмана за документални проверки. \"Поиска моята подкрепа като омбудсман и поради тази причина съм тук, за да го подкрепя\", заяви Манолова. \"Изпитвам огромна тревога за неговото здравословно състояние - той е в гладен протест 62 дни\", посочи Манолова и изтъкна, че статистиката от началото на стачката за войната по пътищата сочи, че всеки ден губим по двама души. Припомняме, Николай Колев - Босия стачкува вече втори месец с искане корупцията при издаването на фалшиви шофьорски книжки да бъде прекратена. Той иска и оставките на министъра на транспорта Ивайло Московски и други ръководни лица. След като напрежението около гладната стачка на Босия ескалира, Народното събрание създаде тази временна комисия. Днешното заседание е извънредно по време на парламентарната ваканция. Манолова бе категорична, че гражданите очакват отговорно отношение от страна на държавата и от страна на институциите. Очакват още производството на фалшиви шофьорски книжки да бъде преустановено, а отговорните лица да бъдат наказани. Тя изтъкна, че е повече от притеснително, че от започнатите различни наказателни производства в Автомобилна администрация до момента няма нито един осъден, а една част от лицата продължават да са на работа. Манолова заяви, че като медиатор между институциите ще предложи в спешен порядък на министър-председателя създаването на междуведомствена комисия, в която заедно с представители на гражданското общество да бъде направена проверка в Автомобилна администрация. Николай Колев-Босия настоя още зам.-министър Ангел Попов да бъде отстранен от поста. Председателят на временната парламентарна комисия Светослав Иванов настоя, че съдът ще реши неговата вина. Ние нямаме право да се произнасяме по отношение на вина, коментира депутатът. Николай Колев обясни, че съдът, когато отстрани Попов чрез присъда, го обявява за престъпник. \"Тогава, когато е подсъдим, присъствието му на работното му място му дава възможност да прикрие цялата му престъпна дейност\", посочи Колев. Зам.-председателят на ДАИ Дамян Войновски посочи, че вече е сезирано МВР за нарушенията, свързани с така наречените \"бели стаи\" и всеки, който е извършил престъпление, ще си получи наказанието. Бившия служебен премиер Ренета Инджова заяви по време на заседанието: \"Не мога да изразя преклонението си пред Николай Колев, поведението на комисията днес представляваше гавра с гражданските му права и със здравословното му състояние. Аз бих казала - комисията не изпълнява възложените й задачи и трябва да потърси помощ. Помощта, която трябва да потърсите, е от политическите сили, които представляват членовете на тази комисия. Това правителство, което прави всичко за хората. За пътищата - да, но за умиращите по пътищата - не, каза Инджова. Тя настоя за уведомление на европейските институции за опасността, която българските институции представляват с издаването на фалшиви свидетелства за правоуправление. Посланиците в България трябва да бъдат уведомени за опасността, която представляваме. Тя е равносилна на терористична заплаха. Ваканцията не може да е оправдание за българските власти и специално за българския парламент. Инджова препоръча на Светослав Иванов да поиска от ГЕРБ свикване на извънредно заседание на парламента. По думите й следваща инициатива, която е допустима по Конституция е да се обърнат към президента, който има правомощие да свика извънредно заседание на парламента. Ситуацията е форсмажорна, заяви Инджова и изтъкна, че за два месеца комисията не е направила нищо.", "date": "2018.08.13", "title": "Манолова се заема с кампанията на Николай Колев-Бисия в борбата с корупцията в КАТ"}
{"url": "https://www.faktor.bg/bg/articles/politika/hlyab-i-pasti/ribata-se-vmirisva-otkam-darzhavniya-glava", "text": "Рибата се вмирисва откъм главата,  както отдавна е забелязал мъдрият български народ. Откъм държавния глава понякога, ако трябва да осъвременим поговорката. Така е у нас,  Безпрецедентната реч на българския президент Румен Радев в морската ни столица Варна, където участва в честването на 139-ата годишнина от създаването на Военноморските сили, по странен начин се родееше с тази на турския му колега Реджеб Тайп Ердоган, произнесена от друга страна на Черно море.  Във втората си по султански войнствена реч за няколко дни, на 12 август, турският държавен глава люто се  закани Съединените щати да си платят заради икономическия натиск срещу Анкара. Най-вероятно в турски лири.  „Анкара ще си потърси нови приятели и съюзници“, обяви гневно Ердоган.  Ще я втасате тогава…  Търкулнало се гърнето и си намерило похлупака, ако трябва да продължим с пословиците. Диктатор диктатору око не вади и т.н.. Тази червена нишка се промъква в речите и на двамата балкански президенти, макар нашият ловко да я усуква. Човек чак се чуди дали действията им не са част от един голям сценарий, сътворен с размаха на Стопанина с лулата и помощника му Молотов. \"Пак се обръщам към онези в Америка. Жалко! Жалко, че над стратегическия си партньор в НАТО, слагате един пастор!\"“, заяви патетично Ердоган.  Наистина е много жалко, когато един президент, седнал на стола на Ататюрк, мисли, че една световна сила може да потъпче принципите си и да го остави безнаказано да вкара в зандана един християнски проповедник, за да го размени евентуално за друг, ислямски, когото обвинява за всичките си беди. Президентът Румен Радев, застана във Варна  Като капитан, който отново извива държавния кораб на Изток. Още с мъничко, и с още мъничко,  но пък го прави със завидно постоянство… Като прибавя някакви казармени абракадабри, за да не забележим очевидното.             Президентът с менторски тон обясни как не смята, че македонският премиер Зоран Заев се е извинил за думите си за Илинденското въстание.  „А вие чухте ли, че има извинение? вие чухте ли, че има извинение? Аз не чух извинение. Във Фейсбук - това не е извинение“, каза той по време на честванията, умишлено, натъртвайки 4 пъти на тази явно сакрална дума за него дума.  Е, и изявлението му не беше официално, г-н президент.  Заев, че се издъни, издъни се, но не подобава на един български държавен глава да се дърли с него като бакалско чираче на пазара.   Колко удобно е сега да нападаш Заев Президентът Радев направо да беше повторил думите на Мария Захарова:  „Споразумението между Гърция и Македония не съответства на интересите за стабилност на Балканите“.  Както ги разбира Кремъл, разбира се.  Румен Радев заяви друго, за да внуши същото: „За мен е необяснимо, че българското правителство не реагира така, както трябва да се реагира. Недопустимо е и не приемам евроатлантическата перспектива на Македония да става за сметка на българската история, идентичност и суверенитет. Не може дългосрочните интереси на България да стават жертва на мимолетен политически ПР“, заяви президентът. Колко плитко е скрита тук московската идея, че  евроатлантическата перспектива на Македония е вредна. И доста неумело замаскирана с думи като  „българската история“, „идентичност“ и „суверенитет“, „дългосрочните интереси“. Този път Иво Христов не се е старал много-много. Сигурно вече пише бъдеща реч колко вредна е евроатлантическата ориентация за България. Президентът очаквал от българското правителство „ясно заложени параметри и откровено споделени по формалния начин на нашите отношения с Македония“, каквото и да означава това.    \t А един достоен държавник, който не се крие от фактите и действително милее за „българската история, идентичност и суверенитет“, за дългосрочните интереси на България, просто би могъл  да каже онова , което казаха политиците от Атина, а именно: „Русия трябва да осъзнае, че не може да не се съобразява с националните интереси на друга държава“.  А също, че една суверенна държава трябва да изпрати послание на изток и на запад, че независимо кой застрашава нейния национален суверенитет, страната не смята да се съобразява с него.  Гърците заявиха ясно Един факт, който другарите у нас елегантно неглижират, начело с президента си. И не само те. Такова нещо, разбира се, на Румен Радев и през акъла не може да му мине, камоли да го заяви официално. Но пък в духа на едва скритото послание в речта той се закани да прави ново правителство, да подменя кадри, една наистина безпрецедентна арогантност, граничеща с откритата заплаха срещу българската държавност. И мнозина потриват ръце с ясното съзнание КОЙ всъщност стои зад тези заплахи.        Радев отговори на журналистически въпрос, че не познава и никога не е гостувал на червения мултимилионер Бенчо Бенчев, укривал в Истанбул търсения от Интерпол престъпен бос Митьо Очите. А всъщност го попитаха дали бургаският социалистически  чичо Скруч е финансирал президентската му кампания. Такива документи няма… Аха… От БСП твърдят, че Бенчо е дал само едни 70 лева в полза на партията. Бенчо пък твърди, че редовно им финансирал кампаниите.  Които излизат малко повечко, според мен… Радев заяви, че Митьо Очите е в криминалните хроники от години, а това няма как да стане без чадър от властта. Факт. Ние даже помним  от кои години вилнее, от онези, в които червените генерали създадоха организираната престъпност. Бургаско беше в челните редици на този процес. Дали си спомняте тази изумителна „Първа частна милиция“ например, Мечката и другите герои ?           Президентът скочи като ужилен срещу обвиненията, че назначеният от него служебен кабинет е сключил договор за охрана с фирма на Желязков. Ама не били те виновни, лошите чиновници били, ама той ще ги изгони всичките, само да състави един път кабинет. Направо върнете червените генерали, г-н Радев. Нали са и колеги о.р.", "date": "2018.08.13", "title": "Рибата се вмирисва откъм държавния глава"}
{"url": "https://www.faktor.bg/bg/articles/podnovyavat-protsesa-za-karvaviya-chetvartak-v-makedonskiya-parlament", "text": "Обвиняемите по делото за щурмуването на македонския парламент на 27 април 2016 г. ще бъдат призовани отново в съдебната зала следващата сряда, 22 август, съобщава скопското електронно издание МКД. От редакцията припомнят, че обвинени за „кървавия четвъртък“ са 30 души, сред които бившият вътрешен министър и директор на Бюрото за обществена сигурност към МВР на Македония Митко Чавков, както и петима депутати от опозиционната ВМРО-ДПМНЕ.  Съгласно обвинителния акт, заподозрените са обвинени в терористична заплаха за конституционния ред и сигурността. Прокуратурата е установила, че обвиняемите са възнамерявали да застрашат конституционния ред в страната, като възпрепятстват избора на председател на парламента. Те са уличени също в излагане на риск на живота на депутати, журналисти, длъжностни лица и други служители в парламента. Според прокурора по делото обвиняемите са действали съгласувано с цел осуетяване на по-нататъшното функциониране на парламентарното мнозинство и на Събранието на Република Македония. Както е посочено в обвинителния акт, едно лице чрез телефонно обаждане в 14:30 часа местно време (15:30 часа българско време) е обявил началото на акцията. Предварително се е знаело, че сградата на парламента не е достатъчно добре защитена от полицията.", "date": "2018.08.13", "title": "Подновяват процеса за „кървавия четвъртък“ в македонския парламент"}
{"url": "https://www.faktor.bg/bg/articles/razvrazka-izdirvaniya-obshtinar-ot-grupata-na-ochite-se-predade-dobrovolno", "text": "Несебърският общинар Пейко Янков, който бе издирван в продължение на 10 дни,  се е явил днес в ГДБОП с адвоката му. Той бе издирван, като участник в групата на Димитър Желязков - Митьо Очите.   Янков бе задържан, съобщи за Дир.бг говорителят на главния прокурор Румяна Арнаудова. От държавното обвинение съобщиха, че специализираната прокуратура е повдигнала обвинения на Янков за участие в организирана престъпна група за рекет, телесни повреди, разпространение на наркотици, ръководена от Димитър Желязков. Специализираната прокуратура е внесла в Специализирания наказателен съд искане за постоянна мярка за неотклонение \"задържане под стража\", мярката ще бъде разгледана на 15 август. Пейко Янков бе един от издирваните от групата, освен бизнесмена Бенчо Бенчев. Той е син на разстреляния през 2007 г. Димитър Янков, който е един от най-големите приватизатори в туристическия бранш. Твърди се, че Янков е поръчвал палежи на игрални зали в Слънчев бряг. Едно от обвиненията към хората на Митьо Очите е, че са принуждавали бизнесмена Атанас Симеонов да се откаже от дружествените си дялове в хазартната фирма \"Хермес груп\", където съдружник е Пейко Янков.", "date": "2018.08.13", "title": "Развръзка: Издирваният общинар от групата на Митьо-Очите се предаде доброволно"}
{"url": "https://www.faktor.bg/bg/articles/nad-300-dushi-sa-raneni-pri-ruhvane-na-platforma-na-muzikalen-festival-v-ispaniya", "text": "Над 300 души са пострадали, девет от тях - тежко, при рухването на дървена платформа снощи на концерт в испанското крайморско градче Виго в североизточната област Галисия, съобщиха местните власти, цитирани от Франс прес. Общо 316 души са получили медицинска помощ. Девет от тях са в болница без риск за живота, но са с тежки фрактури, черепни и гръдни травми, посочи в комюнике Хесус Васкес Алмуня, който отговаря за здравеопазването в областното управление. Алмуня уточни, че двама от настанените в болница са непълнолетни. Повечето хора са пострадали леко - имат само с контузии. Изградената на морския бряг платформа, дълга 30 и широка 10 метра, била пълна с хора, дошли на рапконцерт от фестивала \"О Марискиньо\". Малко преди полунощ тя рухнала, вероятно поради претоварване. Предстои да се установят причините за случилото се. Тъй като платформата била до водата, властите изпратили гмуркачи и използвали термични камери, за да са сигурни, че няма затиснати хора под водата. \"За щастие нямаше\", каза кметът на града Абел Кабайеро. Според очевидци платформата поддала при първата песен на рапъра Реис Б, който поискал от публиката да скача. Испанският премиер Педро Санчес изрази в Туитър съчувствие към пострадалите и им пожела бързо възстановяване.", "date": "2018.08.13", "title": "Платформа на музикален фестивал в Испания рухна, след като рапър подканил публиката да скача"}
{"url": "https://www.faktor.bg/bg/articles/makedonski-politik-rusiya-podkopova-otnosheniyata-mezhdu-skopie-i-sofiya", "text": "Македония и България имат една алтернатива и това е насърчаването на взаимните отношения. Развитие на партньорство и приятелство. В това сме обвързани още от миналото, то е необходимо в настоящето и само такава перспектива е приемлива в бъдеще. Това казва в свой анализ зам.-генералния секретар на ВМРО-ДПМНЕ Петър Богоески пред БГНЕС. България има историческа роля и отговорност да подпомага пряко Македония по пътя й към НАТО и ЕС. В това отношение последните събития нямат значение и не представляват връщане към старите проблеми. Договорът за добросъседство създаде някои предпоставки за започване на нова ера на добри взаимоотношения, но враговете на евроатлантическа Македония се опитват да подкопаят тези положителни процеси. В този смисъл ключова роля играе пряката намеса на Русия в отношенията между македонската държава и църква и българската държава и църква. Започна се с това жалко решение на синода на БПЦ да замрази отношенията с МПЦ, под влияние на същия център на властта. Днес сме свидетели, че политици от България, които са под източно влияние, настояват да създадат проблем там, където го няма с една цел - да изпълнят задачата на своите повелители да попречат на Македония да влезе в НАТО чрез нарушаване на добросъседските отношения между двете страни. Вместо да се практикува Договорът на дело, се връща реториката от миналото, която никога не е донесла нищо добро - нито в Македония, нито в България. Обръщам се към разума и към нагласите на по-младото поколение македонци и българи, които искат да живеят заедно, сплотени в рамките на обединена Европа. Нека политиците, които слугуват на стереотипите от миналото, да престанат с опитите си да прекършат клона на общото бъдеще на младото поколение.", "date": "2018.08.13", "title": "Македонски политик: БГ политици спъват членството на Македония в НАТО, изпълнявайки заръките на Кремъл"}
{"url": "https://www.faktor.bg/bg/articles/sas-sadeystvieto-na-moskva-samo-sled-nyakolko-mesetsa-teheran-mozhe-da-se-sdobie-s-yadrena-bomba", "text": "Вицепрезидентът на иранската организация по атомна енергия Бехруз Камалванди съобщил, че след първата партида обогатен уран, получена от Русия в началото на годината, сега става ясно, че в най-близко време ще бъде получена и втора партида. Това съобщават водещи световни агенции.    Това не означава нарушение от страна на Москва на условията на ядрената сделка – Съвместния всеобемащ план за действие (JCPOA), тъй като САЩ излязоха едностранно от споразумението и фактически го унищожиха.   БЛИЦ припомня, че по условията на сделката от 2015 г. Иран доброволно прекрати производството на обогатен уран, като в замяна ще бъдат снети от него санкциите и ще му бъде позволено да доставя ядрено гориво иззад граница.   Ако ядрената сделка рухне, то Иран може сам да обогатява уран до 20%, което е достатъчно за производство на пълноценен ядрен заряд.   Не е известно колко тона уран е откаран в Русия през 2015 г., но в медиите се споменава за 40 тона. Според други сведения става дума за 9 тона суровина, което също не е малко.", "date": "2018.08.13", "title": "Със съдействието на Москва: Само след няколко месеца Техеран може да се сдобие с ядрена бомба!"}
{"url": "https://www.faktor.bg/bg/articles/vatrepniyat-ministar-na-sarbiya-iskaneto-za-arest-na-aleksandar-vuchich-e-priziv-za-prevrat", "text": "Вицепремиерът и министър на вътрешните работи на Сърбия Небойша Стефанович предупреди, че искането на опозицията за ареста на президента Александър Вучич представлява „призив за преврат\", предава скопската електронна медия A1 On, цитирана от \"Фокус\". „Не искам да се меся в работата на прокуратурата и съдилищата. Но тук ясно се разпознава престъпление и призив за разрушаване на конституционния ред и законите. Ако тук не разпознаят такова дело, не знам къде ще го разпознаят“, заяви Стефанович пред телевизия Pink, която скопската медия цитира. Според Стефанович, обръщението към полицията и военните да арестуват Вучич е „призив за преврат и кръвопролития, с който се вреди на Сърбия\". Вътрешният министър на западната ни съседка обвини лидерите на обединената опозиционна коалиция „Алианс за Сърбия“ - Драган Джилас, Вук Йеремич и Бошко Обрадович, че са „октопод, който иска да се върне на власт\", но който не може да разчита на подкрепата на избирателите, затова вижда своя шанс в насилственото сваляне на правителството. Поводът за реакцията на Стефанович бе публикация в социалната мрежа „Туитър“ на лидера на опозиционната партия „Двери“ Бошко Обрадович, чрез която призова сръбската армия и полицията да арестуват Вучич заради изявлението му за демаркация на границата с албанците.", "date": "2018.08.13", "title": "Вътрешният министър на Сърбия: Искането за арест на Александър Вучич е призив за преврат и кръвопролитие"}
{"url": "https://www.faktor.bg/bg/articles/novini/svyat/blackseanews-voennata-promishlenost-se-vazrazhda-v-ruskiya-krim", "text": "След присъединяване на Крим към Русия на полуострова започнало възраждане на военната промишленост, констатира главният редактор на украинското издание BlackSeaNews Андрей Клеменко.    Клеменко в списание „Украинский тиждень” цитира данни за промишленото производство в Крим за 2014, 2015 и 2016 г. Експертът е шокиран от темпа на ръста на производството.   „До средата на 2018 г. официалният темп на ръста на промишлено производство за Севастопол остава много висок – 110%” – пише той.   Журналистът отбелязва, че в руската статистика не се отчитат показатели, свързани с Министерството на отбраната, ВПК и енергетиката. Те обаче фигурират в баланса на новите собственици.   „В корабостроителния завод „Море” се строят три ракетни корвети за близката морска зона по новия проект „Каракурт”, имащи на въоръжение 8 крилати ракети „Калибр-НМ”, заявил Клеменко. В кримските предприятия в най-близко време ще бъдат построени не по-малко от 9 ракетни корвети, носещи общо 72 крилати ракети.   „Това е заплаха не само за Украйна, но и за страните от ЕС и Средиземноморието. Като цяло ръстът на производство на предприятията от ВПК в Крим през 2017 г. в сравнение с 2015 г. възлиза на 430,8%, а от 2016-та – 227,6%” – обобщил Клеменко.", "date": "2018.08.13", "title": "BlackSeaNews: Военната промишленост се възражда в руския Крим"}
{"url": "https://www.faktor.bg/bg/articles/doktori-ot-umbal-sv-marina-izvarshiha-unikalna-operatsiya-na-11-mesechno-bebe", "text": "В УМБАЛ \"Св. Марина\" извършиха уникална лапароскопска операция на бебе. Минути след приключване на операцията по отстраняване на бъбрека с вроден тумор и излизане от упойка, единадесет месечният Славе е готов да пълзи. Щадящата за бебето операция извършва доц. д-р Деян Анакиевски от Клиниката по урология в УМБАЛ „Св. Марина“ – Варна. Това е първият случай у нас, при който интервенцията се прави не по обичайния начин с класическа отворена операция, а лапароскопски – през три 5 мм отвори на кожата и един 3 см разрез в областта на слабините, от където се изважда увредения по рождение ляв бъбрек, информира Дарик.   11-месечният Славе е от Македония. При раждането му е установена туморна формация на горният полюс на левият бъбрек. Първоначално след ехографските прегледи е дадена диагнозата „хематом“, а пациентът е оставен за наблюдение. На контролния преглед три месеца по-късно се установява, че образуванието е увеличило размерите си.  След направен ядрено-магнитен резонанс и последваща биопсия се установява наличието на вродения тумор (конгенитален мезобластен нефром – класически тип). Родителите са изключително разтревожени от факта, че при подобно образувание се налага отстраняване на целия бъбрек. Правят консултации и с други лекари в Германия, Турция, Сърбия и Франция, където им бива предложена класическа отворена операция за отстраняване на бъбрека. След няколкомесечно търсене и лутане родителите на Славе решават да направят операцията в България във Варненската университетска болница и да се доверят на доц. д-р Анакиевски.  Малкият пациент е приет на 24 юли в Отделението по детска онкология на варненската университетска болница за предоперативна подготовка. „До момента съм правил множество лапароскопии, но само на възрастни пациенти“, споделя Доц. Анакиевски. „Основното предизвикателство пред нас беше да приложим най-подходящата анестезия за детето.“ Операцията продължава 60 мин.  Следоперативният период протече гладко в Детската реанимация. На третия ден 11-месечният пациент е изписан от болницата. Хистопатологията потвърждава диагнозата - конвенционален мезобластен нефром, който вече е отстранен не с голям 10-12 см. разрез, а чрез няколко малки отвора, а малкият Славе може да расте здрав и да има нормална бъбречна функция. „Тук не е важен отделният човек, важен е екипът. Това е екипна работа“, убеден е доц. Анакиевски. „А нашият екип в университетската болница е пълен. Разполагаме с абсолютно всички условия и специалисти да посрещнем здравните нужди на малките пациенти като се започне от предклиничната подготовка, през оперативното лечение и се стигне до следоперативната реанимация.“ По думите на доц. Анакиевски е напълно възможно и уместно да се правят и други урологични интервенции по този максимално щадящ за малките деца начин, като вродено стеснение на легенчето, вродено стеснение между легенчето и уретера, пластики на пикочния мехур при рефлукс и др. Конгенитален мезобластен нефром е най-честият доброкачествен тумор при новородени, отговарящ  приблизително на около 3% от всички бъбречни тумори при деца.  Най-често се диагностицира в първите три месеца от раждането (90% са диагностицирани до първата си година). По-често се засягат момчетата, за разлика от момичетата (2:1). Познати са три състояния на този вид тумор-  класически(конвенционален), целуларен и смесен вариант. При цялостно оперативно отстраняване на тумора резултатите по литературни данни обичайно са отлични.", "date": "2018.08.13", "title": "Доктори от УМБАЛ \"Св. Марина\" извършиха уникална операция на 11-месечно бебе от Македония"}
{"url": "https://www.faktor.bg/bg/articles/ministar-radev-napira-pozharnikari-s-narochna-oferta-vav-feysbuk", "text": "Липсата на ценни кадри за Пожарната принуди вътрешния министър Валентин Радев да набира с обява във Фейсбук 250 пожарникари - толкова са липсващите бройки. \"Заповядайте при нас! Да сте част от семейството на Главната дирекция \"Пожарна безопасност и защита на населението\" е огромна отговорност, но и привилегия. Да си пожарникар е една от най-престижните и благодатни професии по света. Такава е и у нас. Станете част от нас!\", звучи министерската реклама с покана от поста му в личния профил. А коментатори под съобщението на Радев предлагат за каузата да се направи календар с най-заслужилите пожарникари. Желаещите да станат огнеборци и спасители могат да прочетат подробности в страницата на МВР. Вакантните бройки са за всички регионални дирекции на ГД „Пожарна безопасност и защита на населението\". Обявените конкурси са за пожарникари, водачи на специални автомобили, спасители и водолази. За различните длъжности освен общи има и специфични изисквания.  Желаещите да станат огнеборци и спасители могат да прочетат подробности в страницата на МВР.", "date": "2018.08.13", "title": "Министър Радев набира 250 пожарникари с нарочна оферта във Фейсбук"}
{"url": "https://www.faktor.bg/bg/articles/novini/balgariya/bzns-rumen-radev-vredi-na-mira-na-balkanite-obsluzhva-interesi-na-kremal", "text": "БЗНС намира изказването на Румен Радев от вчера за провокативно, противоречащо на националните ни интереси и дестабилизиращо за Балканите. Това се казва в специална декларация на БЗНС, с лидер Николай Ненчев. Твърдението му относно Заев : ,,А вие чухте ли, че има извинение? Аз не чух извинение. Заев го посочи като грешка, но не коригира думите“, е търсен ефект за разгаряне на конфликт. Припомняме, че същият Румен Радев наскоро прие македонския президент, който открито се противопоставя на Договора за добросъседство и приятелство с България и който се отметна от обещанието си да дойде в София на парада за Деня на храбростта, макар в него да участваше и македонска формация. Същият отказа да се поклони на българското военно гробище в Ново село (Струмишко), където са погребани и немалко български войници от Македония и публично твърди, че днешните македонци са преки потомци на Александър Македонски. Но тогава Румен Радев не защити българската история! Да приемаш Георги Иванов, а да се заяждаш със Зоран Заев, който подписа договора за Добросъсдество и приятелство с България, който се поклони пред паметниците на цар Самуил в София и на Гоце Делчев в Благоевград, е меко казано проява на двоен стандарт. Каква е целта на това ненужно заяждане от страна на българския държавен глава можем да предположим от втората част на неговото изказване: „Недопустимо е за мен и неприемливо евроатлантическата перспектива на Македония да става за сметка на българската история, идентичност и суверенитет“. Радев и съветниците му не могат да не си дават сметка, че със своите смели действия Заев отвори дебат в македонското общество по теми, които досега бяха табу! България не може да очаква рязък обрат. Нужен е дълъг период на а това ще се случи само при наличие на перспектива за бъдещето. Българските държавни институции са длъжни да подкрепят всяка малка стъпка в този процес. Ясно е, че без обективизиране на историята, преподавана в училищата, Македония няма как да затвори глава „Образование“ при преговорите за членство в ЕС. България трябва да съчетае твърдост и решимост, но и гъвкавост и готовност да подава ръка на Македония в решителни моменти като този. Днес Москва не крие стратегията си да предотврати членството на Македония в НАТО. Македонакият президент също прави всичко възможно да осуети членството на страната си в НАТО. Дали това не свързва двамата президенти? Ако Русия успее в анти-атлантическото си начинание, югозападната граница на България ще остане в зона на нестабилност и несигурност. Дори оцеляването на Република Македония – чиято независимост бе голям триумф и на българската дипломация, ще бъде поставено под съмнение. Намираме за крайно злонамерено президентът, издигнат от партията, която дълги години работеше не само за създаването на македонската нация, но и за създаване на македонско малцинство в България, да използва най-първичния национализъм и елементарно заяждане, за да провали в зародиш едва започналото, но така необходимо, помирение между Македония и България. БЗНС заявява, че с подобно поведение Румен Радев вреди на мира на Балканите и на българския национален интерес и подчинено обслужва външнополитическата стратегия на Кремъл за дестабилизация и контрол над региона.", "date": "2018.08.13", "title": "БЗНС: Румен Радев вреди на мира на Балканите, обслужва интереси на Кремъл"}
{"url": "https://www.faktor.bg/bg/articles/predstoi-vazhna-sreshta-mezhdu-merkel-i-putin-v-mezeberg", "text": "Канцлерът на Германия Ангела Меркел ще проведе среща с руския лидер Владимир Путин на 18 август.  Разговорите ще се състоят в резиденцията на германския канцлер Мезеберг. Това съобщи говорителят на правителството на Германия Щефан Зайберт, цитиран от световни медии. Уточнява се, че двамата лидери ще обсъдят актуални въпроси от двустранните отношения, ситуацията в Сирия и Украйна, а също така и сътрудничеството в сферата на енергетиката.", "date": "2018.08.13", "title": "Предстои важна среща между Меркел и Путин в Мезеберг, обсъждат ситуацията в Украйна и Сирия"}
{"url": "https://www.faktor.bg/bg/articles/prof-mihail-konstantinov-1", "text": "Свързаността между политиката и престъпността, особено по Черноморието, където е най-видна, трябва да бъде прекратена. Това каза пред Радио „Фокус“ политическият анализатор проф. Михаил Константинов. Той допълни, че освен политиците са замесени органите на държавната администрация. Проф.Михаил Константинов коментира още, че президентът трябва да запази обективност и равноотдалеченост в заформилия се задочен спор между него и управляващите. „Господин Димитър Желязков е консултант в една фирма, в която изпълнителен директор е бившият шеф на полицията в Бургас, на който брат му е шеф на затворите. Отново същата обвързаност. Една от основните функции на българския президент е да бъде обединител на нацията. Това не значи, че той няма право да критикува отделни порочни практики, напротив, има пълното право, и даже бих казал и моралното задължение. Но президентът не трябва да оставя чувството, че е на страната на една от двете политически сили“, коментира още той.  Политическият анализатор проф. Михаил Константинов каза още, че е комично да се търси вината в определена партия за създалата се ситуация по отношение на Димитър Желязков, и уточни, че това е порочна практика, която трябва да бъде постепенно изоставена. Моментална реакция след антибългарската постъпка на македонския премиер Зоран Заев липсваше както от страна на премиера Бойко Борисов, така и на президента Румен Радев, коментира още проф. Михаил Константинов. Той уточни, че основните политически сили се обвиняват за неща, за които самите те могат да бъдат обвинени, в случая бавната реакция по такъв важен външнополитически въпрос. По-бързи действия от страна на президента са необходими и по въпроса за българската армия, коментира политическият анализатор.  „Аз не виждам през последните 25 години някой да е направил нещо особено полезно за българската армия. Всички правителства през тези години могат да бъдат обвинени в неглижиране на проблемите в армията ни. А която държава няма армия, ще се наложи да храни чужда армия – това е една стара мисъл на Наполеон. Прав е президентът Румен Радев, че трябва да се действа по-интензивно, но това трябваше да се направи още от предишните правителства. Каквото било – било, дано сега с общи усилия институциите в България обърнат нужното внимание на армията, за да я подготвят за съответните заплахи. Цялата политическа класа трябва да е обединена в лицето на тези опасности: няма управляващи и опозиция, няма ГЕРБ и БСП – трябва да има само национален интерес“, коментира проф. Михаил Константинов.  Той обясни, че ако Гърция и Турция се „сбият“, както често е било в миналото, България ще стане основен фактор на южния фланг на НАТО и отговорностите й многократно ще нараснат. Възможно е Турция да замрази членството си в Алианса, прогнозира анализаторът. Проф. Константинов допълни, че тези опасности са съвсем близо и е време българската армия да бъде подготвена за тях.", "date": "2018.08.13", "title": "Проф. Михаил Константинов: Президентът не трябва да оставя чувството, че е на страната на една политическа сила"}
{"url": "https://www.faktor.bg/bg/articles/novini/svyat/ruski-ekspert-horata-veche-prodavat-rublite-si-na-beztsenitsa", "text": "\"Ако руският президент Владимир Путин продолжи сегашната си политика, ще продължи и падането на рублата\", прогнозира руският опозиционер и политически експерт Константин Боровой в страницата си във Facebook. \"Ако Путин продължи да е в това състояние на ступор и не предприема нищо, или пък предприеме поредната провокация, всичко това ще продължи. Ако руските банки няма да могат да оперират с долари, мисля, че пазарът ще се срине\", зояви Боровой. Експертът твърди, че руснаците имат близо $40 млрд. спестявания и са започнали да ги изтеглят от пазара.   \"Спестените рубли се продават за \"колкото дадат\". Още не на килограм, като във Венецуела, но хората вече са готови да продават на безценица, само да продадат. Централната банка вече въведе някакви ограничителни мерки, защото сриването започна и ЦБ се опитва да регулира и задържа процеса. Но пък ще трябва да плаща с валутните си запаси\", коментира той. \"Пропадането ще бъде страшно, някои вече говорят за 100 рубли за долар, но се страхувам, че това е оптимистично. 100-200 рубли...Всичко е значително по-зле\", смята Боровой.", "date": "2018.08.13", "title": "Руски експерт: Хората вече продават рублите си на безценица"}
{"url": "https://www.faktor.bg/bg/articles/zapochva-diplomaticheska-ofanziva-vuchich-se-sreshta-s-tramp-putin-i-makron", "text": "Сръбски официални представители стартират дипломатическа офанзива през септември, предава сръбското радио B92, като се позова на информация от електронното издание Blic. Изданието съобщава за предстоящо посещение на вицепрезидента на Индия Венкая Найду в Белград, позовавайки се на сведения от източници от висшите правителствени кръгове, съобщи \"Фокус\".  Blic пише и за планирана среща между сръбския президент Александър Вучич и руския му колега Владимир Путин. „Тази среща вече беше договорена, все още не е ясно дали двамата президенти ще се срещнат в Москва или във Владивосток\", подчерта източник на изданието.  Очаква се Вучич да пътува до Русия за консултации с Путин преди Общото събрание на ООН, насрочено за 24-28 септември, където сръбският президент ще се изкаже на една от сесиите. Държавният глава на западната ни съседка ще се срещне и с американския президент Доналд Тръмп по време на официалната част от сесията на Общото събрание на ООН и ще разговаря с представители от американската администрация, докато е в Ню Йорк. Преди тези срещи сръбският президент ще посети отново Косово и ще говори с представители на сръбската общност в страната. Също така беше потвърдено, че той ще пътува до Китай, за да присъства на икономически форум, пише още Blic. До края на годината френският президент Еманюел Макрон трябва да посети Сърбия, като за най-вероятната дата на визитата му се посочва периодът между 3 и 5 декември.", "date": "2018.08.13", "title": "Дипломатическа офанзива: Вучич пътува до Русия за консултации с Путин преди Общото събрание на ООН"}
{"url": "https://www.faktor.bg/bg/articles/novini/svyat/po-nepotvardena-informatsiya-gladuvashtiyat-90-dni-ukrainski-rezhisyor-oleg-sentsov-e-osvoboden", "text": "Гладуващият в руската трудово-изправителната колония в Лабитнанги украински режисьор Олег Сенцов е осбоводен и се намира на борда на самолет, който ще го отведе в Киев. Това съобщи на страницата си във Facebook руската журналистка Виктория Ивлева.  \"Олег, изглежда е спасен! В 23.00 часа самолеттъ е излетял от Салехарда. Надявам се следващата спирка да е Киев. Това е всичко\", написа Ивлева без да посочи източника си на информация. Припомняме, че Сенцов, който е от Крим против волята си получи руско гражданство, е осъден на 20 години за тероризъм. Той не признава вината си, както и не признава насилствената промяна на гражданството си. На 14 май 2018 година Сенцов обяви гладна стачка с искането да бъдат освободени 64 украински политически затворници, като не включва себе си в списъка.  На 7 август адвокатът му съобщи, че състоянието му се е влошило, той е развил анемия и има проблеми със сърцето.  На следващия ден братовчедката на Сенцов съобщи, че състоянието му е тежко, той почти не става от леглото, докато Федералната служба за изпълняване на наказанията твърди, че затворникът е добре и дори публикува на сайта си колко пари се харчат дневно за него. Редица известни личности, политици, международни организации и държавни глави настояват Владимир Путин да помилва Сенцов и да го освободи, но той всеки път обяснява, че това е невъзможно, тъй като руският съд е независим.", "date": "2018.08.13", "title": "По непотвърдена информация гладуващият 90 дни украински режисьор Олег Сенцов е освободен"}
{"url": "https://www.faktor.bg/bg/articles/iran-predstavi-novo-pokolenie-balistichna-raketa", "text": "Министерството на отбраната на Иран представи ново поколение балистична ракета, базирана на модела „Фатех“, предава информационната агенция Tasnim, цитирана от \"Фокус\", като пояснява, че снарядът е неуловим за радарите и може да порази цели с прецизна точност.  В рамките на церемония в Техеран министърът на отбраната на Иран Амир Хатами представи новото поколение ракети „Фатех\", уверявайки, че ведомството е в състояние да задоволи практическите нужди на Въоръжените сили, като превърне идеите в продукти – при това в кратък период от време. Министърът поясни, че новото поколение ракета е изцяло проектирана от местни експерти и вече е преминала през успешни изпитания. Масовото й производство ще помогне на Иран да направи важни стъпки за повишаване на отбранителните си способности, допълни още Хатами. Той увери, че Въоръжени сили на Иран никога няма да се откажат от плановете си за насърчаване на ракетната индустрия и за подобряване на възможностите за производство на ракети ракети в страната. Отхвърляйки чуждата намеса в иранската отбранителна сфера и опитите за ограничаване на ракетните сили на Иран, Хатами бе категоричен, че Техеран никога няма да позволи на външните фактори да се намесват във вътрешните проблеми на страната.  През октомври 2017 г. върховният лидер на Иран – аятолах Али Хаменей, също отхвърли идеята за преговори за иранската отбранителна мощ, подчертавайки, че страната ще продължи да изпълнява плановете си за увеличаване на силата си и надграждане на отбранителните й способности. „Както вече няколко пъти уверихме и уверяваме отново, способностите и мощта на отбраната на страната не са обект на преговори и договаряне\", бяха думите, изречени тогава от Хаменей.", "date": "2018.08.13", "title": "Иран представи ново поколение балистична ракета, неуловима за радарите"}
{"url": "https://www.faktor.bg/bg/articles/rusiya-tvardeniyata-za-sleda-na-moskva-v-protestite-na-rasova-osnova-v-sharlatsvil-sa-neosnovatelni-insinuatsii", "text": "Посолството на Руската федерация в САЩ определи като „неоснователни инсинуации“ твърденията за следата на Москва в протестите на расова основа в Шарлътсвил, щата Вирджиния, от преди година, предава ТАСС. Твърденията на някои американски политици, че в сблъсъците на расовата и социална основа в Шарлътсвил от преди една година има руската следа, представляват неоснователни инсинуации. Това се посочва в позиция на посолството, цитирана от агенцията. „Въпросът е има ли поне един факт в подкрепа на тези инсинуации. Такъв няма, така като няма доказателства за други, по-малко абсурдни обвинения срещу Москва за намеса във вътрешните работи на САЩ\", се казва в разпространения текст. Изявлението на руското посолство е в отговор на думите на конгресмена от Републиканската партия Томас Гарет, който зави в събота, че според ФБР в протестите в Шарлътсвил има влияние на Москва. „Като се има предвид безотговорното поведение на американските политици, няма да се учудим, ако за организираните във Вашингтон протести на 12 август 2018 г., по повод годишнината от (сблъсъците) в Шарлътсвил, също обвинят Русия. Тъй като прехвърлянето на отговорност върху други е много по-лесно, отколкото решаването на собствените вътрешни проблеми“, се казва още в позицията руското посолство в САЩ. В неделя пред Белия дом се проведе разрешена от властите акция на неонацисти. Предвиждаше се в нея да вземат участие 400 души, но тя събра едва 25 човека. Пристигането им във Вашингтон предизвика обществено недоволство. Едновременно с протеста на неонацистите имаше и демонстрации на техни противници, броят на участниците в тях достигна няколко хиляди души.", "date": "2018.08.13", "title": "Русия: Твърденията за следа на Москва в протестите на расова основа в Шарлътсвил са неоснователни инсинуации"}
{"url": "https://www.faktor.bg/bg/articles/novini/balgariya/samo-za-nyakolko-chasa-proverki-na-nap-zatvaryat-dva-hotela-izdadeni-sa-23-akta", "text": "Само за няколко часа екипите на \"Фискален контрол\", които извършват проверки по Южното Черноморие, установиха редица нарушения на данъчното и осигурителното законодателство при два хотела, които са собственост на един и същи човек, съобщиха от пресцентъра на НАП. Инспекторите ще наложат общо 23 акта за установяване на административни нарушения, а двата обекта ще бъдат запечатани. За неиздаване на касова бележка предстои да бъде затворен и хотел в Бургас. Поради укриване на обороти, същата мярка ще бъде наложена и на две от най-големите дискотеки в областния център. Те са били проверени на принципа на тайния клиент, като при контролните покупки инспекторите не са получили касови бележки. И за други фрапиращи случаи при проверките на „Фискален контрол“ съобщават от Национална агенция за приходите. При един от големите аквапаркове по Южното Черноморие данъчните служители установили, че нито едно от 19-те фискални устройства на обекта не е подавало информация за оборотите си към НАП от края на юни тази година. И тази година стотици данъчни инспектори от звеното за фискален контрол, съвместно с органите на МВР и Агенция „Митници“, извършват лятна контролна кампания по Черноморието. От началото на кампанията досега се осъществени общо над 7000 проверки, като запечатаните до този момент обекти са 151. От НАП припомнят, че и през тази година неиздаването на касова бележка се санкционира незабавно със запечатване на търговския обект, освен обичайната глоба, но основната цел на проверяващите е да насърчат доброволното спазване на данъчните изисквания. От приходното ведомство използват също и дистанционната връзка на всеки касов апарат със сървърите си, за да откриват рискови търговци, чиито продажби значително се различават от обичайните. Освен хотели, ресторанти, барове, магазини, паркинги и други търговски обекти, на мониторинг са подложени борси и тържища, които снабдяват хотелите с храни и напитки, допълват от НАП. Сигнали за неиздаване на касови бележки и данъчни нарушения могат да се подават на телефона на НАП 0700 18 700 или по електронна поща на infocenter@nra.bg.", "date": "2018.08.13", "title": "Само за няколко часа проверки на НАП - затварят два хотела, издадени са 23 акта"}
{"url": "https://www.faktor.bg/bg/articles/zoran-zaev-tryabva-da-vlezem-v-es-i-v-nato-s-visoko-vdignati-glavi", "text": "Трябва да влезем в Европейския съюз НАТО с високо вдигнати глави, заяви македонският премиер Зоран Заев, написа сръбският в. Блиц. Министър-председателят на югозападната ни съседка започна кампания за референдума във Facebook. Гражданите на балканската държава на 30 септември ще решават дали дали да приемат  тяхната родина на носи името Република Северна Македония. \"Ние трябва да решим съдбата на нашата страна  и да влезем в евроатлантическите структури с гордо вдигнати глава\", допълни Заев в социалната мрежа. Най-голямата опозиционна сила ВМРО-ДПМНЕ все още не е обявила своята позиция за допитването. В Скопие се страхуват, че тази партия може да призове своите членове и симпатизанти да обявят бойкот на референдума.", "date": "2018.08.13", "title": "Зоран Заев: Трябва да влезем в ЕС и в НАТО с високо вдигнати глави"}
{"url": "https://www.faktor.bg/bg/articles/novini/svyat/ayatolah-ali-hameney-nyama-da-ima-nito-voyna-nito-pregovori-sas-sasht", "text": ". Върховният лидер на Иран аятолах Али Хаменей увери, че няма да има война със САЩ, но подчерта, че няма да бъдат водени и преговори, предава AFP. „Очевидно, американските представили говорят по наш адрес. Освен санкциите, те говорят за война и преговори. Позволете ми да кажа няколко думи на народа в това отношение. Няма да има нито война, нито преговори със САЩ“, подчерта Хаменей в реч в Техеран. Съответното изявление е публикувано на официалната му страница в социалната мрежа „Туитър“.  В същата реч върховният лидер на Иран отбеляза, че икономическите проблеми на страната са резултат от лошото управление, а не от американския натиск.„Икономическите експерти и много длъжностни лица смятат, че причината за този проблем не е чужд, а вътрешен. Не че санкциите нямат въздействие, но основният фактор е как ще се справим с тях\", подчерта Хаменей в реч в Техеран, според съобщения, публикувани на официалната му страница в социалната мрежа „Туитър“.", "date": "2018.08.13", "title": "Аятолах Али Хаменей: Няма да има нито война, нито преговори със САЩ"}
{"url": "https://www.faktor.bg/bg/articles/novini/svyat/antirekordite-prodalzhavat-1-dolar-veche-struva-69-rubli", "text": "Американският долар и европо уверено продължават да поскъпват на \"Московската борса\", докато рублата продължава да пада спрямо двете основни валути-американската и еврото.  В понеделник сутрин борсите отвориха на 67,71 рубли за долар, през първата минута на търговете падна до 68,47 рубли за долар и към обяд вече премина психологическата граница от 69 рубли за долар. Това е най-ниската стойност на руската валута от 18 април 2016 година.  Еврото се търгува днес при цена от 78,03 рубли. Експертите отбелязват няколко фактора за поредната криза с рублата: въвеждането на нови американски санкции, спад на интереса на инвеститорите към валути на развиващите се пазари във връзка с валутната криза в Турция, както и спад на цените на нефта с 33%.", "date": "2018.08.13", "title": "Антирекордите продължават - 1 долар вече струва 69 рубли"}
{"url": "https://www.faktor.bg/bg/articles/mazutno-petno-se-poyavi-na-broeni-kilometri-ot-sozopolskiya-zaliv", "text": "Огромно мазутно петно приближава Созопол, алармират граждани. То се появи на броени километри от созополския залив. Мазутътът изтича от потъналия през 1921 г. кораб  \"Мопанг\", намиращ се на 10 км от Созопол. Компетентните институции са предприели всички необходими мерки. В района, където се е появило петното, са поставени бонови заграждения, за да се спре разпространението му, съобщават от пресслужбата на Областна управа - Бургас. Взети са проби за анализ. Няма установена опасност за живота и здравето на гражданите. Институциите са на терен от първия подаден сигнал и следят стриктно ситуацията. Предприети са всички необходими първоначални действия,твърди Канал 3.  Днес в Областната администрация в Бургас ще се проведе щаб с всички компетентни по казуса институции. \"Мопанг\" е американски товарен кораб, който на път от Бургас за Истанбул, се натъква на стара немска мина от Първата световна война и потъва на 30 юни 1921 година. Лежи на десния си борд на дълбочина между 24-32 метра, на около 10 километра от Созопол.", "date": "2018.08.13", "title": "Огромно мазутно петно приближава Созопол"}
{"url": "https://www.faktor.bg/bg/articles/razrushitelyat-karni-ot-voennomorskite-sili-na-sasht-vleze-vav-vodite-na-cherno-more", "text": "Разрушителят от военноморските сили на Съединените американски щати „Карни“, който е снабден със система за противоракетна отбрана “Иджис”, в неделя влезе във водите на Черно море, съобщават от пресслужбата на Шести американски флот. Корабът влиза в Черно море с „цел да проведе операция по осигуряване на морската сигурност и повишаване на съвместимостта между флотите на съюзниците и партньорите в региона“, се казва още в съобщението до медиите. Капитан на „Карни“ е Тайсън Янг.  Разрушителят, който влиза в състава на Шести американски флот, е 14-тият кораб от клас Arleigh Burke. Неговата дължина е 154 метра, а водоизместимостта 9 хил. тона. Въведен е в експлоатация през 1996 година и е снабден с противоракетна система „Иджис“, ракети „Томахоук“ и „Харпун“, както и системи за ПВО, подводно наблюдение и атака. На борда му могат да бъдат базирани два бойни вертолета „Сикорски MH-60R“. Съгласно Конвенцията за черноморските проливи, подписана в Монтрьо през 1936 година, военните кораби на нечерноморски държави могат да прекарат в Черно море най-много 21 дни, пише БГНЕС.", "date": "2018.08.13", "title": "Разрушителят „Карни“ от ВМС  на САЩ влезе във водите на Черно море"}
{"url": "https://www.faktor.bg/bg/articles/novini/svyat/amerikanski-kongresmen-fbr-podozira-rusiya-v-namesa-v-bezreditsite-v-sharlotsvil", "text": "Конгресменът Том Гаррет съобщи в интервю за CNN, че ФБР подозира Русия в намеса в безредиците в Шарлотсвил през 2017 година. По думите на конгресмена, преди два месеца той е присъствал на закрито заседание във ФБР, където задал въпрос за възможна ли е намеса на Русия в случилото се в Шарлотсвил и получил утвърдителен отговор. По информация на вестник The Wall Street Journal, по време на събитията в Шарлотсвил чрез свързани с Русия фалшиви профили във Facebook е разпространявана расистка пропаганда. Припомняме, че преди година, на 12 август 2017 година в Шарлотсвил се проведе масова акция на бели националисти. Причина за размириците стана решение на градските власти да демонтират паметника на генерал Робърт Лий, командвал силите на Юга в Гражданската война в САЩ през  1861-1865 година. Протестът прерастна в сблъсъци между противниците и защитниците на събарянето на паметника. Малко след началото на сблъсъците 20-годишният неонацист Алекс Филдс се заби с колата си с висока скорост в тълпата активисти и уби 32-годишната Хедър Хайер, над 30 бяха ранени.", "date": "2018.08.13", "title": "Американски конгресмен: ФБР подозира Русия в намеса в безредиците в Шарлотсвил"}
{"url": "https://www.faktor.bg/bg/articles/novini/svyat/tramp-obyavi-imalo-e-zagovor-na-fbr-i-ministerstvoto-na-pravosadieto-da-mi-poprechat-da-stana-prezident", "text": "Президентът Доналд Тръмп заяви, че медиите \"укриват най-голямата история на съвременността\": според него, е имало заговор на ФБР и Министерството на правосъдието на САЩ, за да му попречат да спечели президентските избори. \"Изглежда, Министерството на правосъдието и ФБР са имали програма, която да не позволи на Доналд Тръмп да стане президент... Ако това беше станало, от друга страна, вчики причастни биха били в затвора. Това е укриване от медиите на най-голямата история на съвременността\", написа в профила си Тръмп. През октомври 2016 година властите на САЩ официално обвиниха Русия в намеса в американските президентски избори с цел да помогне на Тръмп да спечели и стане президент. В доклада на американското разузнаване се прави извод, че лично президентът Владимир Путин е заповядал да бъде проведена кампанията по намеса в американските избори. На 24 юли пък Тръмп заяви, че Русия ще се намеси активно в изборите за Конгрес през ноември, за да засили позициите на Демократическата партия.", "date": "2018.08.13", "title": "Тръмп обяви: Имало е заговор на ФБР и Министерството на правосъдието да ми попречат да стана президент"}
{"url": "https://www.faktor.bg/bg/articles/novini/balgariya/v-efir-maykite-na-detsa-s-uvrezhdaniya-poiskaha-ostavkata-na-mincho-koralski", "text": "„Вие не желаете да подкрепите реформата, затова следва да отстъпите мястото си на човек, който иска. Ако хората усещаха, че има някаква воля за реформа, дали майките на деца с увреждания щяха да са на улицата?“, заявиха в ефира на бТВ майки на деца с увреждания. „В момента действа Закон за хората с увреждания. Ако ми посочат точно коя функция не е изпълнена, ще се съглася с Вас, но не знам за какво ми искат оставката. За реформата се работи от началото на годината. Една изпълнителна агенция не прави закони“, коментира Коралски. „Конвенцията за хората с увреждания е ратифицирана 2012 г. От 2013 г. има план за действия. Оттогава до сега не виждаме активни действия на Агенцията в посока подобряване на живота на хората“, добавиха майките. Коралски не се съгласи с това твърдение и припомни, че България е една от първите държави, които е въвела електронен регистър в помощ на хората с увреждания и трябва да се гордеем с това. Според майките обаче регистърът работи само на думи.  „Не е осигурена достъпна среда за хората с увреждания“, категорични бяха те. По думите на Коралски, майките са били поканени да се запознаят с регистъра, но те са отказали. Що се отнася до достъпната среда, според Коралски, задълженията там са разпределени между различни министерства и трябва да се търси тяхното съдействие и отговорност.", "date": "2018.08.13", "title": "В ефир: Майките на деца с увреждания поискаха оставката на Минчо Коралски"}
{"url": "https://www.faktor.bg/bg/articles/borisov-e-dal-srok-do-sledvashtata-sryada-ban-i-nimh-da-nameryat-reshenie-na-problema", "text": "Премиерът Бойко Борисов даде срок до следващата сряда БАН и НИМХ да намерят решение на проблема. Това каза министърът на образованието и науката Красимир Вълчев по време на брифинг след среща с представители на НИМХ и БАН в Министерския съвет. „Това, което имаме като ситуация, е категорично искане на НИМХ да излезе извън БАН, което БАН не подкрепя. Причините за искането са както финансови, така и лично отношение. Премиерът Бойко Борисов помоли до следващата сряда ръководствата на БАН и НИМХ да намерят общо решение, което да бъде взето в дух на съгласие. Ние сме готови да подкрепим всяко решение. Това е въпрос, който трябва да бъде обсъден от БАН, но ние не можем да останем безучастни, защото НИМХ обслужва седем или осем сектора“, обясни Вълчев. Министърът посочи, че вариантите, които ще се търсят от двете страни, ще бъдат в посока да се даде по-голяма самостоятелност на НИМХ. „Ние като правителство в никакъв случай не искаме да бъдем обвинени, че по този начин ще се направи крачка към разделянето на БАН, макар и само с един институт. Премиерът Борисов категорично призова двете страни да намерят единодушно решение до следващата сряда. Ако такова не бъде намерено, тогава ще търсим вариант как да подпомогнем дейността на НИМХ, така че да не спре дейността му“, коментира Вълчев. Одитът, който в момента е заложен в НИМХ, ще бъде извършен от страна на Министерството на образованието и науката, за да няма усещане, че действията на БАН имат наказателно отношение, каза още Вълчев. Вълчев уточни, че се търси вариант за разширена самостоятелност и по-добра обвързаност с държавните институции. „Или говорим за извеждането извън структурата на БАН. През следващите 9 дни е много важно двете страни в режим на добро взаимодействие и в режим на диалог да намерят общо решение. Ние искаме да намерим общо решение – министър-председателят Бойко Борисов призова за това. Много важно е да няма усещане, че действията на ръководството на БАН имат наказателно отношение. В тази връзка взехме решение одитът, който в момента е заложен от БАН на НИМХ да бъде извършен от страна на МОН. Така че това беше едно от решенията, които взехме на днешната среща“, коментира министърът.", "date": "2018.08.13", "title": "Борисов е дал срок до следващата сряда БАН и НИМХ да се разберат"}
{"url": "https://www.faktor.bg/bg/articles/novini/balgariya/kam-radev-i-polititsite-ostavete-zaev-komandvayte-putin-tramp-pone-yunker-ama-ne-vi-stiska", "text": "Искам да се обърна към българските политици и към тези - като Радев - които отчаяно се опитват да станат такива: Престанете да упражнявате красноречието си срещу македонския премиер Заев. Така, както вие приказвате всякакви неща, за да се харесате на потенциалните си избиратели, така и Заев не може да говори публично като игнорира почти един век пропаганда и социализация на своя народ в определени доктрини и вярвания. Заев прави достатъчно за да подобри максимално отношенията между България и Македония. Престанете да се държите като обидени деца - \"падна ви\" някой, който е по-уязвим от вас и сега капризничите и се опитвате да го командвате. Командвайте Путин, Тръмп, поне Юнкер. Ама не ви стиска. Хайде по-кротко! Македония, управлявана от  Дори и да разтурите това ново приятелство, нито ще станете по-умни, нито по-успешни. И още нещо - за никого не е тайна, че пружината на българските политически марионетки се навива от Москва. Затова най-вече ругаете Заев - за да провалите договора ни с Македония, за да осуетите членството й в ЕС и НАТО. Няма да ги провалите. Колкото от по-високо викате, толкова повече червените ви подгърбия блестят на слънцето. Спрете, защото ще започнем поименно. Радев, ти си първия, нали знаеш? По ранг, имам предвид... Ало, Позитано, спри да слугуваш на Москва - догодина ще станат сто години. Сто години срамота!", "date": "2018.08.13", "title": "Към Радев и политиците: Оставете Заев, командвайте Путин, Тръмп, поне Юнкер, ама не ви стиска"}
{"url": "https://www.faktor.bg/bg/articles/ninova-sezira-evroparlamenta-za-izkazvane-na-angel-dzhambazki", "text": "Антонио Таяни да се разграничи от изявлението на Ангел Джамбазки и да предприеме мерки в европарламента, върху който се поставя кафяво петно. Това се посочва в писмо на лидера на БСП Корнелия Нинова до председателя на Европейския парламент Антонио Таяни с копие до председателя на Групата на социалистите и демократите в европарламента Удо Булман, съобщиха от пресцентъра на Националния съвет на БСП. Писмото е по повод изказването на евродепутата Ангел Джамбазки, че БСП са отговорни, че има македонска нация и че всички от Българската социалистическа партия са за разстрел\". Ето пълния текст на писмото на Корнелия Нинова без редакторска намеса:  Уважаеми г-н Таяни, Обръщам се към Вас във връзка с недопустими изявления на член на Европейския парламент в българските медии. Ангел Джамбазки, в интервю за електронно издание, отрича правото на най-голямата опозиционна партия в България да коментира важни национални въпроси и заявява: \"Всички от Българската социалистическа партия са за разстрел\". Това не е изолиран случай. За съжаление е налице явна тенденция на засилване на езика на омразата, провокирана от националисти и крайнодесни политически лидери. Трябва да отбележа, че в годините на прехода след 1989 г., в условия на най-тежка политическа конфронтация, никога народни представители и политически фигури не са си позволявали подобни крайности, призовавайки към физическо унищожение на политически опоненти. Още по-недопустимо в случая е, че се вменява колективна вина и посоченият за унищожение враг са всички български социалисти - това не просто напомня, а трасира пътя към връщането на най-мрачните времена на доминираната от нацистите на Хитлер Европа. Когато подобни закани излизат от устата на член на Европейския парламент, аз вярвам, г-н Председател, че е Ваше задължение да се разграничите и да предприемете възможните мерки в институцията, която е символ на обединена, мирна и демократична Европа и върху която с поведението си един неин член поставя кафяво петно. Трябва да подчертая също, че Г-н Джамбазки не е просто член на Европейския парламент. Той е заместник-председател на една от съуправляващите партии в България - ВМРО, чийто председател Красимир Каракачанов е вицепремиер и министър на отбраната. В този контекст заплахите трябва да бъдат разглеждани с още по-голяма загриженост. Особено тревожно е, че от думите на Ангел Джамбазки не се разграничи публично нито ръководството на неговата партия, нито премиера и председател на водещата в управлението партия ГЕРБ Бойко Борисов. Знаем, че политическият дебат понякога е остър и агресивен между различни по своята идеология партии, но когато езикът на омразата завладява този дебат, когато последователно се създават предпоставки омразата да премине от говорене към действие, наша обща отговорност е да използваме всички възможности да го пресичаме и да показваме ясно, че спазването на човешките права и толерантността са ценности, които Европейският съюз и неговите институции ще отстояват без колебание.", "date": "2018.08.13", "title": "Нинова нареди на Антонио Таяни: Ваше задължение е да се разграничите от Ангел Джамбазки!"}
{"url": "https://www.faktor.bg/bg/articles/novini/svyat/sponsorat-na-ruskata-agentka-blizak-do-kremal-oligarh-posrednikat-pr-na-partiyata-na-putin", "text": "\"Дейността на руската агентка Мария Бутина е била хфинансирана от московския милиардер Константин Николаев\", пише The Daily Beast като се позовава на източник от американската прокуратура. За да получи пари, тя не се е обръщала директно към олигарха, а към свързания с Кремъл \"крал на ПР\" Игор Писарски. Именно Писарски бил лицето за контакт на Бутина, чрез когото тя получавала пари от Николаев, като по този начин е служил за прикритие на финансирането. Константин Николаев е определян като \"олигарх, дълбоко свързан с Кремъл, негови бизнес партньори са близките приятели на Путин Аркадий Ротенберг и Генадий Тимченко, а личното му богатство се оценява на над 1 милиард. Тази информация още веднъж потвърждава, че Бутина е имала \"приятели\" на високи държавни позиции, както и в бизнеса. Писарски пък е работил и продължава да работи за редица кремълски организации, както и за политическата партия на Владимир Путин \"Единна Русия\", а също така за Министерството на транспорта, Министерството на финансите, Министерството на извънредните ситуации, руските пощи и Роспотребнадзор. The Daily Beast отбелязва, че клиенти на Писарски са \"Ростех\", \"Газпром\" и \"Банк Москва\", които са в санкционния списък на САЩ.", "date": "2018.08.13", "title": "Спонсорът на руската агентка - близък до Кремъл олигарх, посредникът - ПР на партията на Путин"}
{"url": "https://www.faktor.bg/bg/articles/novini/svyat/protestat-v-rumaniya-e-sreshtu-politicheskata-sistema", "text": "\"Протестът в Румъния е по-скоро срещу политическата система, отколкото срещу корупцията и за съдебна реформа\", коментира Тончо Краевски, анализатор от Институт за дясна политика пред бТВ. По думите ме от 2008 г. в Румъния управляват едни и същи партии, които са били в коалиции помежду си.  \"Надежда носи нова партия с центристка и демократична насоченост, трета на последните избори, която досега не била във властта\", смята анализаторът. \"До ескалация и сблъсъци в първия ден на протестите се стигна, защото този път жандармерията не отдели провокаторите – остави ги на предна линия и ги използва като извинение да използва сълзотворен газ\", коментира Краевски.", "date": "2018.08.13", "title": "Протестът в Румъния е срещу политическата система"}
{"url": "https://www.faktor.bg/bg/articles/novini/svyat/komisar-po-pravosadieto-bukuresht-da-prerazgleda-novite-zakonodatelni-merki-koito-dovedoha-do-masovi-protesti", "text": "Европейският комисар по правосъдието Вера Йоурова призова румънското правителство да преразгледа приетите неотдавна законодателни мерки, които доведоха до масови протести, предаде ДПА, цитирана от БТА. Организаторите на протестите казват, че спорните съдебни реформи се провеждат в полза на корумпирани политици. Приет неотдавна закон, например, декриминализира някои корупционни действия на политици. Той заплашва независимостта на съдиите, ограничава властта на прокуратурата и подкопава общественото доверие в съдебната система, каза Йоурова в интервю за днешния брой на германския в. \"Велт\". Ще бъде от полза правителството в Букурещ да преразгледа плановете, каза тя. Румънското коалиционно правителство прие закони, ограничаващи правомощията на Националната дирекция за борба с корупцията и уволни директорката й Лаура Кодруца Кьовеши. Над 6000 протестиращи се събраха вчера на антиправителствена демонстрация на площад \"Виктория\" в Букурещ за трети пореден ден, съобщи Аджерпрес, цитирана от ТАСС. Участниците в протеста поискаха оставката на лявоцентристкото правителство и произвеждането на предсрочни избори. Антиправителствени демонстрации имаше и в други големи градове на Румъния.", "date": "2018.08.13", "title": "Комисарят по правосъдието: Букурещ да преразгледа новите законодателни мерки, които доведоха до масови протести"}
{"url": "https://www.faktor.bg/bg/articles/novini/svyat/ochakva-se-pozharite-v-kaliforniya-da-se-razgoryat-s-nova-sila", "text": "Жегата и сухото време в Калифорния разгарят пламналите огромни пожари в региона. Огнището в окръг Мендосино, което държи рекорда за най-унищожителен пожар в щата, е овладяно на близо 70 процента. Пожарникарите напредват, но се очаква огънят да се разгори с нова сила, заради сухото време и температурите, които достигнаха 35 градуса. Този пожар, бушуващ на около 200 км северозападно от столицата Сакраменто, опустоши близо 133 хил. хектара гори от избухването си на 27 юли. Има още няколко по-малки огнища, които също не могат да бъдат овладени.", "date": "2018.08.13", "title": "Очаква се пожарите в Калифорния да се разгорят с нова сила"}
{"url": "https://www.faktor.bg/bg/articles/protestirat-v-podkrepa-na-desislava-ivancheva-pred-ministerski-savet", "text": "Протест в подкрепа на кметицата на район \"Младост\" ще се проведе пред Министерския съвет. Това става ясно от Facebook страницата на Десислава Иванчева. Тя беше арестувана показно през април пред Спортната палата в София заедно със заместничката й Биляна Петрова. Двете са обвинение в получаване на подкуп от крупен бизнесмен с цел да му придвижат по-бързо преписката. Организаторите на протеста смятат, че обвиненията срещу Иванчева са скалъпени, искат отвод на съдебния състав и незабавното й освобождаване. Преди две седмици Иванчева влезе в болница заради тежка диагноза. Бившата кметица беше окована в пранги, което възмути обществеността и доведе до промяна в правилата за конвоиране.", "date": "2018.08.13", "title": "Протестират в подкрепа на Десислава Иванчева пред Министерски съвет"}
{"url": "https://www.faktor.bg/bg/articles/novini/svyat/proteusti-i-kontraprotesti-vav-vashington", "text": "Началникът на полицията във Вашингтон Питър Нюшам съобщи, че само един човек е бил арестуван при протестите и контрапротестите, в центъра на които бе шествие на бели националисти пред Белия дом, съобщава Асошиейтед прес. Кметицата на столицата Мюриъл Баузър поздрави полицията за начина, по който се е справила с предизвикателството. Тя каза, че нейните служители успешно са защитили правото на хората свободно да изразяват мненията си и същевременно са опазили реда. Имаше няколко напрегнати моменти, в които полицията влезе в схватка с около 150 маскирани лица от лявата групировка \"Антифа\" и на практика се наложи да брани излезлите на протест двайсетина бели националисти от няколко хиляди гневни контрапротестиращи, отбелязва БТА. Припомняме, че във Вашингтон се проведе демонстрация на бели националисти, съпроводен от два контрапротеста. Организаторите на белия митинг в парка Лафайет пред Белия дом са същите като на проявата на 12 август миналата година в Шарлотсвил. Тогава неонацисти, скинхедс и членове на Ку Клукс Клан се събраха на протест срещу премахване на паметник на генерал от Конфедерацията. В сблъсъците след това загина една жена, а президентът Тръмп беше критикуван, че не е взел ясна позиция. При отбелязването на годишнината сега той написа, че осъжда всички видове расизъм. В Шарлотсвил от снощи с бдения и мирни демонстрации припомнят събитията.", "date": "2018.08.13", "title": "Протести и контрапротести във Вашингтон"}
{"url": "https://www.faktor.bg/bg/articles/lavrov-besnee-absurdni-sa-obvineniyata-na-sasht-po-adres-na-rusiya-zaradi-sluchaya-skripal", "text": "Министърът на външните работи на Русия Сергей Лавров нарече абсурдни обвиненията на държавния департамент на САЩ по адрес на Русия заради случая „Скрипал“, предава РИА Новости. „Що се отнася до отхвърлянето на последния акт, публикуван от Държавния департамент, мисля че всеки, който е дори малко запознат с така наречения случай Скрипал, разбира абсурдността на изявлението, което се съдържа в официалния документ на департамента, че САЩ са установили, че именно Русия е виновна за инцидента в Солсбъри“, заяви Лавров, отговаряйки на въпроси на журналисти. На 8 август администрацията на САЩ обяви налагането на нови санкции против Русия, заради използването, по техни думи, на химически оръжия в британския град Солзбъри срещу бившия руски шпионин Сергей Скрипал и дъщеря му Юлия.", "date": "2018.08.13", "title": "Сергей Лавров беснее: Абсурдни са обвиненията на САЩ по адрес на Русия заради случая „Скрипал“"}
{"url": "https://www.faktor.bg/bg/articles/novini/svyat/turskata-lira-padna-tazi-sutrin-do-rekordno-nisko-nivo", "text": "Турската национална валута тази сутрин падна до ново рекордно ниско ниво от 7,24 лири за един долар на азиатските борси. Държавата е изготвила план за успокояване на финансовите, заяви финансовият министър на страната. Мерките засега не се съобщават, но от финансовото министерство обещаха, че подробности ще бъдат съобщени скоро. От началото на годината лирата е загубила 40% на сто от стойността си. Причината за това до голяма степен са притесненията от влиянието на президента Реджеп Ердоган върху икономиката и непрестанните му призиви за по-ниски лихвени проценти на фона на високата инфлация и търговския спор със САЩ.", "date": "2018.08.13", "title": "Турската лира падна тази сутрин до рекордно ниско ниво"}
{"url": "https://www.faktor.bg/bg/articles/novini/svyat/silni-pozhari-na-gratskiya-ostrov-evbeya-evakshtuirat-naselenieto", "text": "Около 500 души на гръцкия остров Евбея, където вчера избухнаха силни пожари, бяха евакуирани, съобщи Франс прес. Около 250 пожарникари и 62 пожарни автомобила бяха изпратени към засегнатата зона на 90 км северно от столицата Атина. Движението по основното шосе, преминаващо през дългия 180 километра остров, бе частично спряно, съобщи полицията. Хората, опитващи се да стигнат с коли до Атина от северната част на Евбея, бяха призовани да използват фериботи, които работиха цяла нощ, предаде Асошиейтед прес. Евакуацията на селата Кондодеспоти и Ставрос е превантивна мярка, посочи правителството, което бе силно критикувано от опозицията за начина, по който действа в края на юли по време на най-тежките пожари в историята на Гърция. Деветдесет и четири души загинаха в огнената стихия, която опустоши на 23 юли район, намиращ се на изток от Атина, в това число курортното селище Мати. Над 30 души са все още в болница след бедствието. Гръцкото правителство смени шефовете на полицията и на службата за пожарна безопасност след оставката на министъра, отговарящ за полицията и за вътрешната сигурност. Опозиционни партии обвиниха правителството, че не е предупредило населението за опасността, че не е взело достатъчни мерки за евентуална евакуация и че е опитало да скрие в продължение на часове мащаба на бедствието.", "date": "2018.08.13", "title": "Силни пожари на гръцкия остров Евбея, евакуират населението"}
{"url": "https://www.faktor.bg/bg/articles/novini/balgariya/predsedatelyat-na-ban-gotovi-sme-za-dialog-otnosno-badeshteto-na-nimh", "text": "\"Дейността на НИМХ е много важна за БАН. Приложните изследвания не бива да се подценяват. Готови сме за диалог относно бъдещето на института\", заяви пред бТВ председателят на БАН акад. Юлиан Ревалски в ефира на БТВ. Той обяви, че на днешната среща с премиера, няма да иска повече пари за БАН.  \"15 милиона лв. бяха дадени допълнително към бюджета на академията. Те бяха отпуснати по допълнителни критерии и са съобразени с оценката на научните изследвания\", каза той. Директорът на НИМХ проф. Христомир Брънзов коментира, че исканията на синоптиците са ясни.  \"Средства не се осигуряват, както би трябвало да бъде от страна на БАН. Не ни се заплаща нощен труд. Приложните изследвания не бива да се подценяват. МОН изпълнява всички обещания и полага усилия институтът да не спре работа. Предполагам, че и МС ще направи същото. БАН обаче не го направи\", обясни той. Той попита, защо сега когато служителите на НИМХ решиха да излязат от структурата на БАН, се сетиха, че има метеоролози? Ревалски подчерта, че тази прогнозата за времето трябва да се извади в \"отделен ред\", тъй като тя не е научна дейност. \"Първо се отделят средства за научна дейност и след това за трудови възнаграждения. Стигнахме до споразумение, че от следващата година рзпределянето на средствата ще става по нов ред, което ще удовлетвори техните искания. Възразяваме да се взима един институт от БАН заедно с хората и да се пришива към някое министерство. Съгласни сме да седнем заедно с правителството и да обсъдим този въпрос. Може да се намери път, ако правителството иска тази служба да бъде на тяхно подчинение. Решението не трябва да се взима емоционално\", категоричен бе председателят на БАН.", "date": "2018.08.13", "title": "Председателят на БАН: Готови сме за диалог относно бъдещето на НИМХ"}
{"url": "https://www.faktor.bg/bg/articles/chinovnik-ne-e-izdavano-razreshenie-za-postavyane-na-rekordi-na-gines-na-sedemte-rilski-ezera", "text": "Снимка на хоро в едно от Седемте рилски езера предизвика вълна от недоволство в социалните мрежи. През уикенда повече от 400 танцьори играха хора в Рила, за да поставят рекорд за Гинес. Някои от тях обаче избраха да танцуват в едно от езерата, въпреки че влизането във водите е забранено. Последваха и много негативни коментари в социалните мрежи. От Министерството на околната среда съобщиха, че ще има санкции за танцуващите. „Дирекция на Национален парк „Рила” е издала разрешение за заснемане на филм на езерото Бъбрека на фондация „Нашият дом е България”. Не е издавано разрешение за поставяне на рекорди на Гинес”, уточни в „Здравей, България” директорът на Национален парк „Рила” Красимир Андонов. Което е доста странно изказване, де не кажем абсурдно. Възнамерявано е да се заснемат хора в народни носии, изгрева и три топловъздушни балона. „Описали сме условията, при които трябва да се проведе събитието и съответно забраните, които трябва да се спазват. Една от тях е да не се влиза в езерата. За съжаление обаче група хора са играли хоро в езерото Близнака. За това нарушение ще бъде съставена имуществена санкция за юридическо лице. Санкцията ще е за организаторите, тъй като отговорността е изцяло тяхна. Глобата е до 10 000 лева”, поясни още Красимир Андонов. По думите му има единични случаи, при които хора нарушават правилата и влизат в езерата. Той обясни, че няма да има сериозни последствия за езерото, тъй като това се е случило в рамките на няколко минути. „Това обаче не бива да се случва, тъй като при самото влизане водата се размътва. Стараем се да поддържаме езерата във вида, в който са възникнали. Всяка година ги почистваме от водна растителност, възнамеряваме да ги чистим и от насложената тиня”, обясни директорът на Национален парк „Рила”. Организаторът на събитието Пламен Мирянов от своя страна коментира, че в програмата не е ставало въпрос да се влиза във водата. „Това е емоция. Това са млади хора, които заради прилива на адреналин са го направили. От името на всички ансамбли бих искал да се извиня, защото не смятам, че това е правилно. Осъзнаваме грешката си и не подстрекаваме никой да я повтаря”, заяви Мирянов.", "date": "2018.08.13", "title": "Чиновник: Не е издавано разрешение за поставяне на рекорди на Гинес на Седемте рилски езера"}
{"url": "https://www.faktor.bg/bg/articles/novini/svyat/poredna-vecher-s-protesti-v-rumaniya", "text": "Поредна неспокойно вечер в Румъния – около 10 хиляди души се събраха за трети ден на протест срещу корупцията и правителството. Многохилядните антиправителствени протести в Румъния продължават Демонстрантите излязоха по улиците на Букурещ и няколко други големи румънски градове с призив управляващите да подадат оставка. Недоволството е заради неотдавна приетите закони и други мерки, които според протестиращите са прокарани в интерес на корумпирани политици. Протестът отново премина спокойно, няма данни за сблъсъци. Междувременно европейският комисар по правосъдието Вера Юрова призова румънското правителство да преразгледа приетите неотдавна законодателни мерки, които доведоха до масовите протести.", "date": "2018.08.13", "title": "Поредна вечер с протести в Румъния"}
{"url": "https://www.faktor.bg/bg/articles/novini/svyat/moskva-absolyutno-ne-e-vyarno-che-sanktsiite-sa-zaradi-krim", "text": "Ситуацията около Крим е само повод за антируските санкции, заяви говорителят на руското външно министерство, цитирана от TACC. „Що се отнася до новия пакет от антируски санкции, ние заявихме, че ще бъдат разработени ответни санкции. Това не е нашият избор, не сме започнали ние санкционната война, ние винаги изхождаме от това, че едностранните санкции са незаконни, но ще бъдат изработени ответни мерки.  Тази теза, която е много повтаряна на Запад, че се налагат санкции заради Крим - виждаме, че това абсолютно не е вярно. Вижте колко агресивна политика, включително и с елементи на санкционен натиск, водят САЩ по отношение на Турция, Китай, Иран, и по отношения и на Европейския съюз, тази търговска война, следователно всички изказвания, че всичко започна от Крим не са верни. Беше необходим претекст, и той беше намерен, \" каза Захарова в Белград.", "date": "2018.08.13", "title": "Москва: Абсолютно не е вярно, че санкциите са заради Крим"}
{"url": "https://www.faktor.bg/bg/articles/novini/balgariya/slanchevo-v-tsyalata-strana", "text": "Днес ще е слънчево. Ще духа слаб, в Дунавската равнина и източните райони - до умерен вятър. Максималните температури ще са предимно между 29 и 34 градуса. По Черноморието ще бъде слънчево и топло. Максималните температури ще са 27 - 28 градуса, колкото е и температурата на морската вода. Вълнението на морето ще е 2-3 бала. В планините ще е слънчево и топло, подходящо време за туризъм, съобщават от НИМХ-БАН", "date": "2018.08.13", "title": "Слънчево в цялата страна"}
