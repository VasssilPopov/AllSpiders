{"url": "https://www.faktor.bg/bg/articles/ispanski-sad-pozvoli-na-izgnanika-puchdemon-da-uchastva-v-evropeyskite-izbori", "text": "Върховният съд на Испания взе днес решение, че бившият ръководител на регионалното каталунско правителство Карлес Пучдемон има право да се яви на изборите за Европейски парламент, съобщи Франс прес. Пучдемон, който избяга в Белгия след опита за отцепване на Каталуния през 2017 г., обжалва решението на избирателната комисия от 29 април да не го впише като водач на листата \"Свободни за Европа\" за евровота през май, предаде БТА. Върховният съд взе единодушно решение, че нищо не ограничава него и още двама живеещи в изгнание кандидати, Тони Комин и Клара Понсати, да се явят. Според него не трябва да им попречи и фактът, че бягат от закона. Те обаче трябва да изчакат окончателното решение на административните съдилища в Мадрид, към които Върховният съд препрати делото, тъй като се обяви за некомпетентен да вземе окончателно решение по такива жалби.", "date": "2019.05.05", "title": "Испански съд позволи на изгнаника Пучдемон да участва в европейските избори"}
{"url": "https://www.faktor.bg/bg/articles/papa-frantsisk-bog-prizovava-bog-iznenadva-bog-obicha", "text": "\"Бог призовава, Бог изненадва, Бог обича\", каза папа Франциск, който отслужи неделна света литургия на площад \"Княз Александър Първи\" в София.  \"Господ знае какво силно изкушение е да се върнем към начина, по който нещата са били преди. В Библията мрежите на Петър са символ на изкушаваща носталгия към миналото, на желанието да се върнем към нещата от миналото. Пред опита на провала, на болката или факта, че понякога нещата не са така, както сме се надявали, винаги се появява едно опасно изкушение да се обезсърчим и да се предадем. Господ не чака перфектната ситуация или вътрешни разположения - той ги създава, той не чака да срещне хора без проблеми, разочарования, грехове или ограничения. Братя и сестри, Господ никога не се уморява да ни призовава. Силата на любовта преобръща всяка прогноза и знае как да се започне отново\".  Над 7000 души присъстваха на литургията, която е много тържествена и се организира от папския церемониал-майстор монсеньор Гуидо Марини, и представлява традиционна католическа меса, на която освен католици от цялата страна, са поканени и представители на властите, както и на другите вероизповедания. За литургията на площад \"Княз Александър Първи\" папа Франциск пристигна с папамобила, като заедно с него беше и монсеньор Христо Пройков - апостолически екзарх и председател на Епископската конференция на Католическата църква в България.", "date": "2019.05.05", "title": "Папа Франциск: Бог призовава, Бог изненадва, Бог обича!"}
{"url": "https://www.faktor.bg/bg/articles/novini/svyat/germanskite-sotsialdemokrati-vse-po-negodni-da-upravlyavat", "text": "Германските социалдемократи стават вече негодни да се гласува за тях, след като лидерът на младежката им организация призова компании като БМВ да бъдат колективизирани, предупреди председателят на съвета на работническите съвети в компанията. Изказването на 29-годишния Кевин Кюнерт предизвика през седмицата буря от протести и критики. Лидерът на JUSOS заяви, че \"без колективизация преодоляването на капитализма е немислимо\", и даде пример с това, че баварският произвдител на автомобили би трябвало стане собственост на колектива си. В същото време има и коментари, че макар думите му да са крайни, те напомнят, че социалната държава в Германия не работи и има нещо сбъркано в икономиката. Вълната от критики достигна кулминацията си в събота в публикацията в сп. \"Вертшафтсвохе\" на интервю с Манфред Шох. В него председателят на генералния съвет на работниците в БМВ казва, че \"за работниците в германските компании тази ГСДП вече не заслужава да се гласува за нея\". \"Ройтерс\" припомня, че в страната работническите съвети традиционно са сред най-големите поддръжници на управляващите социалдемократи. Сега те изпращат сигнал, че партията продължава да се отчуждава от тях. Съветите се избират от служители, често имат представител в борда на компанията и се занимават с въпроси на управлението като условията на труд. Но думите на младия социалист събудиха у някои германци спомените за ГДР, допълва агенцията. Многотиражният в. \"Билд\" постави критиките срещу Кюнерт на първа страница в събота и цитира Михаел Брехт, лидера на работническия съюз в \"Даймлер\", да казва: \"Споделям мнението, че за служителите е все по-трудно да гласуват за ГСДП\". Той призова партията бързо да изясни позициите си. \"Дали държи на сигурните работни места и устойчивата индустриална политика или на фантазии, откъснати от реалността, които в крайна сметка само ще ни струват работни места и ще увеличат социалното неравенство.\" \"Билд\" цитира и Уве Хьок, бивш лидер на работническия съвет в \"Порше\" и член на ГСДП от 1982 г. Той казва, че партията все още заслужава гласовете на работниците, но допълни, че изказванията на Кюнерт са абсолютна безсмислица, която вероятно може да се оправдае с възрастта му. \"Ако сам беше видял какво е в ГДР, нямаше да говори такива неща. \"Работниците могат да бъдат спокойни\", реагира лидерът на ГСДП Андреа Налес. \"Партията не иска национализация. Всеки ден прилагаме политики за добра работа високи заплати според колективните договори и сигурни пенсии и всичко това е в синхрон с работническите съмети\", поясни тя. Социалдемократите продължават да губят популярност, а призиви на младия Кюнерт са отправени към хората с леви разбирания, докато партията се нуждае от подкрепа на тези с центристки възгледи и колебаещите се. Последни данни сочат, че ГСДП би получила на федерално ниво подкрепа от 16-18%. Това е доста под резултатите от вота през 2017 г., неотдавна паритята изгуби властта в Бремен, където управлява 73 години, а до края на годината ѝ предстоят евроизбори и гласуване за управлението в четири провинции. Думите на лидера на JUSOS са от негово интервю за \"Ди Цайт\" от 2 май, в което той пояснява: \"За мен не е важно дали на табелата пред БМВ ще пише \"държавна автомобилна компания\" или \"кооперативна автомобилна компания\", ако коективът ѝ реши, че повече не се нуждае от БМВ в тази ѝ форма\". \"Каква глупост! С какво се е напушил? Не ще да е нещо законно\", написа в \"Туитър\" Йоханес Карс, един от високопоставените депутати на партията. От позицията се дистанцира и зам.-лидерът на ГСДП Ралф Щегер, който изтъкна, че членовете на партията не винаги са на едно и също мнение. Особено остри бяха критиките от депутата от баварския ХСС Андрейс Шауер. Според него идеите на младежкия социалистически лидер демонстрирали \"назадничаво мислене и сбъркани ретровъзгледи на един откачил фантазьор\".", "date": "2019.05.05", "title": "Германските социалдемократи - все по-негодни да управляват"}
{"url": "https://www.faktor.bg/bg/articles/ruski-samolet-plamna-v-nebeto-katsna-avariyno-na-sheremetievo", "text": "Пътнически самолет \"Сухой Суперджет 100\" се запали и кацна аварийно на летище \"Шереметиево\", съобщи агенция \"Интерфакс\". Около 20 минути по-късно ТАСС съобщи, че пожарът е бил потушен, посочва \"Дневник\". Машината на \"Аерофлот\", извършваща полет от Москва до Мурманск, се наложи да да се върне на летището, от което тръгна, казва неназован източник за \"Интерфакс\". В интернет се появиха кадри със запаления самолет, разпространени и от телевизия \"Россия 24\". В първите минути след инцидента не бе известно колко души има на борда. \"Интерфакс\" цитира \"Канал 360\", според който на борда е имало 78 души, но според събеседник на РИА \"Новости\" броят им е 72-ма. Няма потвърдена информация за това колко са били евакуирани непосредствено след инцидента, нито дали има пострадали, но според няколко руски издания са ранени петима или шестима души. Към 19:13 ч. българско време обаче всички са изведени от самолета.", "date": "2019.05.05", "title": "Руски самолет пламна в небето, кацна аварийно на \"Шереметиево\""}
{"url": "https://www.faktor.bg/bg/articles/arestuvaha-mazh-s-pistolet-predi-svetata-liturgiya-na-papata", "text": "Полицията арестува мъж със съмнение, че носи пистолет на кръста. Това стана в непосредствена близост до КПП-то на ул. „Г.С.Раковски” по време на Светата литургия на Папа Франциск в София, съобщи Нова ТВ. Заради посещението на Папа Франциск мерките за сигурност в София са изключително сериозни. Визитата на Папата започна при драконовски мерки за сигурност. Не бяха допуснати никакви сериозни инциденти около публичните прояви на Папа Франциск. Целият център на столицата беше блокиран, а желаещите да видят Светия Отец минаваха през щателни проверки. Само един човек събуди подозренията на службите за сигурност. 12 000 души са наблюдавали молитвата на площад „Княз Александър I Батенберг”, съобщиха от МВР. От полицията са организирали мобилен полеви щаб. 10 души са припаднали по време на молитвата, но те веднага са били откарани в болница и им е оказана лекарска помощ, съобщиха по Спешна помощ.", "date": "2019.05.05", "title": "Арестуваха мъж с пистолет преди Светата литургия на папата в София"}
{"url": "https://www.faktor.bg/bg/articles/pompeo-i-lavrov-v-nov-sblasak-zaradi-venetsuela", "text": "Руският министър на външните работи Сергей Лавров призова днес САЩ \"да се откажат от безотговорните си планове\" за Венецуела в момент, когато Вашингтон засили тази седмица натиска върху привържениците на Каракас и посочи, че вече не може да изключи военно решение, предаде Франс прес. На среща с венецуелския първи дипломат Хорхе Ареаса в Москва Лавров призова Вашингтон да действа изключително само в рамките на международното право. Ареаса от своя страна предаде благодарностите на венецуелския президент Николас Мадуро към руския държавен глава Владимир Путин за подкрепата на суверенитета на латиноамериканската страна, предаде ТАСС. Русия и другите съюзници на венецуелския президент Николас Мадуро трябва да си тръгнат от Венецуела, каза днес държавният секретар на САЩ Майк Помпейо, цитиран от Франс прес. \"Руснаците трябва да си ходят\" и \"всички други страни, които пречат на венецуелците да възстановят демокрацията, трябва да си ходят\", заяви той в ефира на телевизия Ей Би Си. Той каза, че ще разговаря по-подробно за руското присъствие в Каракас с колегата си Сергей Лавров, с когото ще се срещне след няколко дни в кулоарите на форум във Финландия. \"Целта е ясна\", каза той - \"искаме иранците, руснаците и кубинците да си тръгнат\".", "date": "2019.05.05", "title": "Помпео и Лавров в нов сблъсък заради Венецуела"}
{"url": "https://www.faktor.bg/bg/articles/13-sa-zaginalite-v-plamatsite-na-goryashtiya-ruski-samolet", "text": "Поне 13 са загинали, след като пътнически самолет „Сухой Суперджет 100\" на компанията „Аерофлот“ извърши аварийно кацане на московското летище Шереметиево и се подпали, предаде ТАСС. Шест души са пострадали. В самолета \"Сухой Суперджет 100\", произведен през 2018 година, са пътували от Москва за Мурманск 73-ма пътници и шест души екипаж. Пожарът вече е потушен, но напълно е унищожил опашната част на машината, предаде БТА. Източник от службите за извънредни ситуации посочи, че самолетът се е подпалил още във въздуха, а не при кацането, както беше съобщено по-рано. Преди това беше съобщено, че е възможно самолетът да е бил ударен от мълния. Самолетът излетял в 17.50 ч. московско време от Шереметиево за Мурманск, направил няколко кръга над Московска област и рязко започнал да намалява височина. Пилотът поискал аварийно кацане и около 18.40 ч. се приземил.", "date": "2019.05.05", "title": "Поне 13 са загиналите в пламъците на горящия руски самолет (Видео)"}
{"url": "https://www.faktor.bg/bg/articles/novini/svyat/severna-makedoniya-izbra-noviya-si-prezident", "text": "Кандидатът за президент на управляващата коалиция в Северна Македония Стево Пендаровски води с 57,64 процента от гласовете след обработка на бюлетините от 32,72 процента от избирателните секции, а кандидатката на опозицията Гордана Силянсковска-Давкова получава 38,95 от гласовете, предаде МИА. Избирателната активност на втория кръг на президентските избори до 18.30 часа е била 44,5 процента, което означава, че резултатите ще бъдат признати за валидни. Генералният секретар на управляващия СДСМ Александър Кирацовски заяви, че днешният вот е бил честен, свободен и демократичен, предаде БТА.", "date": "2019.05.05", "title": "Северна Македония избра новия си президент"}
{"url": "https://www.faktor.bg/bg/articles/ep-sarbiya-e-nay-gotova-za-evropeyskata-integratsiya-no-ima-opasnost-ot-avtoritarizam", "text": "Сред страните от Западните Балкани, които се стремят към членство в ЕС, Сърбия е водеща по отношение на демократичните институции, икономическото развитие и общата готовност за членство, но там има опасност от завой към авторитаризъм, се казва в анализ на центъра за проучвания на Европейския парламент, цитиран от Танюг и БТА. В документа е посочено, че той е подготвен като информация за евродепутатите, която да им помогне в работата, и в никакъв случай не представлява официална позиция на Европейския парламент. Авторът Мартин Ръсел оценява, че в Сърбия изборите не са напълно свободни и честни, реформата в правосъдието изостава, неправителственият сектор е подложен на нападения, а свободата на медиите е застрашена. Ръсел оценява, че протестите на опозицията, които започнаха неотдавна, ще продължат дълго. Макар че президентският пост в Сърбия има главно церемониален характер, президентът Александър Вучич, избран през 2017 г., остава доминираща фигура в страната, посочва още Ръсел. \"Завоят на Сърбия към авторитаризъм продължава и може да бъде главна пречка за интеграцията в ЕС\", се казва в анализа.", "date": "2019.05.05", "title": "ЕП: Сърбия е най-готова за европейска интеграция, но има опасност от авторитаризъм"}
{"url": "https://www.faktor.bg/bg/articles/kipar-zaplashi-turski-korab-s-mezhdunarodna-zapoved-za-arest", "text": "Кипър заплаши турския сондажен кораб „Фатих”, който се намира край острова в готовност да започне сондажи за газ, с издаването на международна заповед за арест. Никозия има пълната подкрепа на Европейския съюз, Гърция, Русия, Египет в предизвиканата от Турция нова ескалация на напрежение, предаде БНР. В радиопредупреждение Кипър призовава корабът „Фатих” (”Завоевателя”) и придружаващите го кораби незабавно да прекратят незаконните си действия в изключителната икономическа зона и континенталния шелф на страната. Техните операции са в нарушение на международното право и процедурите за морска безопасност. Посланието е отправено и към всички лица и компании, които подпомагат незаконните действия на „Фатих”. Кипър заявява, че в съответствие с европейското и международното право срещу тях ще бъде издадена международна заповед за арест. Турският сондажен кораб „Фатих” от събота се намира на около 60 км западно от острова, където Турция обяви, че ще започне сондаж за газ и издаде незаконен навигационен телекс за тази територия от 3 май до 3 септември. Кипър има изключителни икономически права върху този район. Правителството в Никозия осъди незаконните действия на Турция и предприема срещу нея всички действия на правно, политическо и дипломатическо равнище.", "date": "2019.05.05", "title": "Кипър заплаши турски кораб с международна заповед за арест"}
{"url": "https://www.faktor.bg/bg/articles/obshtestvo/zakon-i-red/ostaviha-v-aresta-vetko-arabadzhiev", "text": "Специализираният наказателен съд остави в ареста бизнесмена Ветко Арабаджиев. Пред магистратите той заяви, че не разбира в какво е обвинен, предаде БНР. Съдебното заседание е по искането на прокуратурата. Обвинението настоява той да остане за постоянно в ареста. Според актуализираното обвинение от 2013 година до края на август миналата година Арабаджиев е ръководил организирана престъпна група за данъчни престъпления и пране на пари. Част от групата е и била съпругата му Маринела. По искането за нейната екстрадиция все още няма решение на испанския съд. В 208 тома са събрани доказателства, с които спецобвинението ще иска да убеди съда, че Ветко Арабаджиев трябва да остане за постоянно в ареста. От Специализирания съд уточниха, че Арабаджиев е заявил изрично, че не желае да бъде сниман и записван. Ветко Арабаджиев беше екстрадиран в България от Испания и около полунощ пристигна с полет от Мадрид. След като самолетът кацна на летище София, Арабаджиев беше конвоиран до ареста. Екстрадирането става 9 месеца, след като хотелиерът беше обвинен задочно за данъчни престъпления и пране на пари. На 31 август миналата година два от знаковите хотели на фамилията Арабаджиеви в София и Пловдив осъмнаха под полицейска обсада. Няколко часа по-късно стана ясно, че доскоро влиятелната бизнес двойка се разследва като организирана престъпна група, част от която е и Вълчо Арабаджиев - младши и още няколко души. Ден след акцията настоящият заместник главен прокурор, а тогава само шеф на спецпрокуратурата, Иван Гешев описа образно откритото само за 24 часа от разследващите: \"Излизат пари от куфари, кутии, сейфове, касетки в банки. Наложи се през нощта спешна среща с БНБ, за да осигуряваме броячни машини, защото сумите са потресаващи\". След това започна голямото издирване на Ветко и Маринела Арабаджиеви. Преди два месеца те бяха открити в курортно градче край Барселона, а преди дни испанският съд каза \"да\" за главата на семейството и поиска още документи за съпругата му. \"Това е официалната причина, а неофициалната - ангажирали са сериозна адвокатска защита. Правят всичко възможно явно да се забави екстрадицията. Шансът да се случи е минимален\", каза Иван Гешев.", "date": "2019.05.05", "title": "Оставиха в ареста Ветко Арабаджиев"}
{"url": "https://www.faktor.bg/bg/articles/vetko-arabadzhiev-pristigna-u-nas-zakaraha-go-v-aresta", "text": "Испания екстрадира хотелиерския бос Ветко Арабаджиев по искане на българските власти и в изпълнение на издадена от прокуратурата Европейска заповед за арест. Арабаджиев трябва да отговаря пред българското правосъдие за участие в организирана престъпна група, данъчни престъпления и пране на пари. След като самолетът от Мадрид кацна на летище София с час закъснение, Арабаджиев беше конвоиран до ареста на Националното следствие, където в присъствие на адвокат тази сутрин ще му бъдат повдигнати обвинения. Очаква се по-късно днес прокуратурата да поиска от Специализирания наказателен съд Арабаджиев да бъде оставен за постоянно в ареста. България поиска и екстрадицията на съпругата му Маринела Арабаджиев, но националният съд на Испания все още не взел окончателно решение.", "date": "2019.05.05", "title": "Ветко Арабаджиев пристигна у нас, закараха го в ареста"}
{"url": "https://www.faktor.bg/bg/articles/ikonomika/biznes/zam-ministar-zapryanov-ochakvame-v-sredata-na-yuni-da-imame-proekt-na-dogovor-za-f-16-ot-amerikanska-strana", "text": "„Съвпадането на посещението на папа Франциск с Гергьовденския парад е един добър знак за това, че България стои стабилно на картата на света, излъчва сигурност и мир“. Това заяви пред БНР зам.-министърът на отбраната Атанас Запрянов.        Веднага след Гергьовден делегация, водена от Запрянов, заминава за САЩ за преговори за придобиването на нов многоцелеви изтребител за бойната авиация Ф-16. „Намираме се по средата на подготовката на договора. Американската страна работи много активно по своето предложение и неговата ценова оценка. Двете страни ще имат възможност да разгледат всяко едно предложение от бъдещия договор, неговата стойност, да дискутираме пакета, който ще получим. Намираме се в един много интензивен и важен етап. Екипът, който заминава, има ясен мандат. Той е разписан и утвърден от министъра на отбраната, съгласуван е с другите министерства. Онези основни параметри,  към които ние ще се стремим да получим като проект на договор и пакет, за нас е ясен. Въпросът е доколко двете страни ще можем в рамките на това наше искане да удовлетворим и ценовата оферта, която ние смятаме, че би следвало да бъде понижена“, обясни Атанас Запрянов в интервю за БНР. По думите му мандатът от българския парламент е с рамка от 1,5-1,8 млрд. лв. с ДДС. Имаме разрешение да се отклоним от този параметър, но това не може да е безгранично, подчерта зам.-министърът и добави: „Цената на този проект, начинът на нейното заплащане може да повлияе на другите два проекта. Ние затова се стремим към решение, което да не окаже негативно влияние върху проекта за корабите и проекта за военната машина“. Запрянов заяви, че има сериозна декларация от американска страна за преглед на пакета и цената. Надявам се да се договорим, каза той. \"Тази инвестиция ще ни помогне да започнем създаването, не възстановяването, на едно много по-модерно военновъздушно училище от това, което беше закритото през 2003 г. Това е един шанс - чрез инвестиции от фирмата-изпълнител на основната част на проекта за самолета да създадем такива модерни способности във военновъздушното училище\". По думите на заместник военния министър има червени линии, които няма да бъдат прекрачени: \"Първо по отношение на срока за доставка - не може да бъде удължаван. Второ - пакетът не бива да бъде орязван, за да постигнем понижение на цената, че да загубим способности. Ще се стремим към разумен пакет на Ф-16. Има други направления, в които ще търсим съгласие на американската страна за намаляване на разходите\". \"Ние се стремим не да постигнем договор за Ф-16 на всяка цена и на каквато и да е цена, а договор, който да бъде взаимно приемлив и да създава реални способности\", категоричен бе Атанас Запрянов и посочи, че очаква в средата на юни да имаме представен от американската страна проект на договор.", "date": "2019.05.05", "title": "Зам.-министър Запрянов: Очакваме в средата на юни да имаме проект на договор за Ф-16 от американска страна"}
{"url": "https://www.faktor.bg/bg/articles/arestuvaha-tartora-na-bandata-za-pogroma-v-karnare", "text": "Над 50 жители на Кърнаре протестираха на площада, след като тумба роми снощи около 23 часа изпочупиха стъклата на заведение, въоръжени с ножове и брадви. Причината за екшъна - не ги пуснали да си купят бира, защото собственикът празнувал абитуриентския бал на дъщеря си.  Арестуван е 30-годишният Илиян Янков - тартор на групата нападатели. Той е безработен, както и повечето от живеещите в ромската махала. Само трима от циганите в Кърнаре работят, останалите живеят от социални помощи, уточнява Марица.бг. \"Възмутен съм от това, което се случва. Подобна проява ни е за първи път, въпреки че половината село е ромско. Не вярвам ситуацията да достигне мащабите на Войводиново\", коментира кметът на Кърнаре Боньо Бонев, цитиран от сайта. В момента Георги Алексиев, собственик на потрошеното заведение, дава показания в полицията.", "date": "2019.05.05", "title": "Арестуваха тартора на банда, извършила погром над заведение в Кърнаре"}
{"url": "https://www.faktor.bg/bg/articles/prokuraturata-razkri-podrobnosti-okolo-shemite-za-danachni-prestapleniya-na-semeystvo-arabadzhieva", "text": "Семейство Арабаджиеви пазили схемите за данъчни престъпления в мобилните си телефони. Това разкриха по време на съдебното заседание от прокуратурата, съобщава Канал3.  Според държавното обвинение бизнесмените са разпореждали на близки до тях да убеждават социално слаби лица да стават фиктивни собственици на кухи фирми. Дружествата извършвали симулативни операции, а оборотите им били връщани обратно на бизнесмените. От прокуратурата посочиха още, че злоупотреби е имало и в дружествата захарен комбинат и \"Виктория груп\", собственост на фамилията. В периода от 2013-а до 2018 година Арабаджиеви не са внасяли ДДС. В резултат на това щетите за държавата били за милиони левове. \"Разбирам обвиненията, но не разбирам какво общо имам с тях\",заяви пред съда Ветко Арабаджиев. Късно снощи бизнесменът Ветко Арабаджиев беше екстрадиран от Испания в България. Това стана след решение на втори съд в Испания, който е уважил искането на Специализираната прокуратура за връщане на Арабаджиев. Срещу него вече има повдигнато обвинение за ръководене на организиране престъпна група и пране на пари. Същото е и обвинението срещу съпругата му – Маринела. Засега няма решение от испанските власти за екстрадицията на Маринела Арабаджиева. Причината - производството за нея все още не е приключило. По делото е обвинен и синът на Арабаджиеви Вълчо. Наскоро той беше пуснат от ареста под гаранция от половин милион лева. Вижте още новини от България! Семейство Арабаджиеви бяха обявени за издирване с европейска заповед за арест през август 2018 г. Те бяха открити от испанските власти на 7 март 2019 г. в жилище в Кабрера де Мар в близост до Барселона, собственост на Георги Семерджиев.", "date": "2019.05.05", "title": "Прокуратурата разкри подробности около схемите за данъчни измами на семейство Арабаджиеви"}
{"url": "https://www.faktor.bg/bg/articles/tri-zhertvite-sled-brutalna-katastrofa-v-asenovgrad", "text": "Тежката катастрофа на пътя Пловдив - Асеновград взе три жертви, съобщиха от ОД на МВР-Пловдив. В болницата е починала още една от пътничките в лекия автомобил, участвал в инцидента. Катастрофата стана около 11.30 часа. При челен удар на лекия автомобил с джип на място починаха жена на 43 и мъж на 67 години. В колата са пътували още две жени на по 64 години и шофьорът, на 43 години. Джипът е бил управляван от 70-годишен мъж. Всички останали са откарани в болница. Причините за катастрофата се разследват. Движението по пътя след приключване на огледа е било възстановено.", "date": "2019.05.05", "title": "Три жертвите след брутална катастрофа в Асеновград"}
{"url": "https://www.faktor.bg/bg/articles/pochina-zhurnalistat-radoslav-yankulov", "text": "На 66 години почина Радослав Янкулов - един от емблематичните спортни журналисти, бивш директор на Българското национално радио, запален фен на футболния \"Славия\". Радослав Янкулов е роден на 11 февруари 1953 година в София. Учи в 7-а гимназия, но в края на 10-и клас се премества в спортното училище \"Олимпийски надежди\". Завършва ВИФ и журналистика в СУ \"Св. Климент Охридски\". През 1976 г. постъпва в БНР. В края на 80-те напуска \"Хоризонт\" и за кратко е зам. главен редактор на спортната редакция в БНТ.", "date": "2019.05.05", "title": "Почина журналистът Радослав Янкулов"}
{"url": "https://www.faktor.bg/bg/articles/papa-frantsisk-dade-nachaloto-na-svetata-liturgiya", "text": "Хиляди граждани се стекоха в столицата, за да видят главата на Римо-католическата църква и чуят Светата литургия, която папа Франциск ще изнесе на площад \"Александър I Батенберг\", съобщава \"Фокус\". Папа Франциск премина по бул. „Цар Освободител“ с папамобила си, като поздравяваше насъбралото се множество.  „В името на Отца и Сина, и Светия Дух. Мирът да бъде с вас“. С тези думи папа Франциск даде начало на Светата литургия на пл. „Княз Александър I Батенберг“ в София, предаде репортер на Агенция „Фокус“.  На площада са се събрали хора от цялата страна и гости от чужбина, които са дошли да видят папа Франциск. Преди началото на литургията Светият отец обиколи и поздрави събралото се множество. Част от хората се здрависаха с главата на Римокатолическата църква, други успяха и да се снимат за спомен със Него. Сред присъстващите има много деца, като папата дори благослови едно от тях.  Цялата церемония ще бъде предавана на големи видео екрани, разположени в района на на пл. „Княз Александър I Батенберг, за да могат всички да проследят богослужението отблизо. Мерките за сигурност в района са засилени, гражданите, които присъстват на литургията, преминаха през специално изградени контролно-пропускателни пунктове, където бяха щателно проверени.  Католицизмът е четвъртото по численост вероизповедание в България след православното християнство, исляма и протестантството. Светата литургия е основното тайнство в Католическата християнска църква. То представлява пресъздаване на жертвоприношението от Новия завет, в което Иисус Христос се принася в жертва за хората чрез хляба и виното, олицетворяващи тялото и кръвта на Божия син.  Римо-католическата литургия се състои от Литургия на словото и Евхаристийна литургия. Литургията на словото съдържа четенията от Светото писание – Деянията на апостолите. Второто четиво от литургията на словото предвижда четене от Книгата Откровение на Свети Иван Апостол и четене от Светото Евангелие според Иван. Евхаристичната част съдържа приемането на даровете и преломяването на хляба и виното – точно пресъздаване на последните моменти от живота на Исус Христос. В рамките на литургията ще бъдат изчетени и молитви за верните. Хората носят знамена на България и Ватикана. Крайната точка, до която трябва да достигне, е пл. „Александър I Батенберг“, където ще отслужи Света литургия - кулминацията на първия ден от визитата на папа Франциск в София.  В района е засилено полицейското присъствие.", "date": "2019.05.05", "title": "Папа Франциск даде началото на Светата литургия"}
{"url": "https://www.faktor.bg/bg/articles/novini/balgariya/papata-se-pomoli-pred-oltarya-na-svetite-bratya-kiril-i-metodi", "text": "Папа Франциск проведе тиха молитва пред олтара на Светите братя Кирил и Методий в катедралния храм „Свети Александър Невски“. Ритуалът беше изпълнен веднага след срещата, която главата на Римо-католическата служба проведе в Синодалната палата. По канон всички придружаващи светия отец останаха прави зад папа Франциск по време на тихата му молитва. На срещата му с патриарх Неофит светият отец  подарил \"Кодекс паули\" - препис на свещено древно евангелие. В разговора главата на Римо-католическата църква е акцентирал върху разединеното християнството. Той е заявил желанието си да търси път за единството на християнството, като е изтъкна тъгата си за разединените християни, които имат един общ Баща.", "date": "2019.05.05", "title": "Папата се помоли пред олтаря на светите братя Кирил и Методи"}
{"url": "https://www.faktor.bg/bg/articles/papa-frantsisk-kam-patriarh-neofit-izpitvam-v-sartseto-si-taga-po-edinstvoto-sred-sinovete-na-edin-i-sasht-bashta", "text": "Тази среща, която толкова много исках, идва след тази на свети Йоан Павел II с Патриарх Максим по време на първото посещение на Епископ на Рим в България и следва стъпките на свети Йоан XXIII, който през годините, прекарани тук, толкова се привърза към този „простодушен и добър\" (Giornale dell'anima, Bologna 1987, 325) народ, оценявайки неговата честност, трудолюбие и достойнство в изпитанията. Това каза Папа Франциск в словото си към Българския патриарх Неофит, съобщиха от Св. Синод. „Намирам се и аз тук - гост, посрещнат с обич - и изпитвам в сърцето си тъгата по брата - онази здравословна тъга по единството сред синовете на един и същ Баща, която Папа Йоан със сигурност имаше възможност да култивира у себе си в този град. Именно по време на Втория ватикански събор, свикан от него, Българската Православна Църква изпрати свои наблюдатели“, посочи папата. „Оттогава контактите са се умножили. Мисля си за визитите на български делегации, които от петдесет години посещават Ватикана и които всяка година имам радостта да посрещам; както и за присъствието в Рим на българска православна общност, която се моли в църква от моята епархия. Радват ме топлият прием, запазен тук за моите пратеници, чието присъствие се усили през последните години, и сътрудничеството с местната католическа общност, най-вече в културната сфера“, заяви Светият отец. „Уверен съм, че с Божията помощ и във време, в което Провидението реши, тези контакти ще могат да въздействат положително върху много други аспекти на нашия диалог. Междувременно сме призвани да вървим и да действаме заедно, за да дадем свидетелство на Господ, по-специално служейки на най-бедните и забравени братя, в които Той присъства. Икуменизмът на бедния“, изтъкна Папа Франциск. „Тези, които ни ориентират по пътя, са най-вече свети свети Кирил и Методий, които са ни свързвали още от първото хилядолетие и чиято жива памет в нашите Църкви остава като източник на вдъхновение, защото, въпреки несгодите, те поставиха на първо място благовестието на Господ, призива към мисия“, обяви папата. „Както е казал свети Кирил: „С радост аз тръгвам за християнската вяра; колкото и уморен и физически изпитан да съм, аз ще ида с радост\" (Vita Constantini VI,7; XIV,9). И докато се предусещали предупредителните знаци за болезнените разделения, които щели да настъпят през следващите векове, избрали перспективата на общението. Мисия и общение: две думи, винаги скланяни в житието на двамата светци и които могат да осветяват нашия път, за да растем в братството. Икуменизмът на мисията“, допълни той. „Кирил и Методий, византийци по култура, имаха смелостта да преведат Библията на език, достъпен за славянските народи, така че божественото Слово да предшества човешките думи. Тяхното смело апостолско дело остава за всички образец за евангелизация. Една област, която ни изпитва в благовестието, е тази на младите поколения. Колко е важно, като уважаваме съответните традиции и особености, да си помагаме и да намираме начини да предаваме вярата на език и във форми, които да позволяват на младите да изпитат радостта от един Бог, Който ги обича и ги зове! В противен случай ще бъдат изкушавани да се доверяват на многото измамни сирени на консуматорското общество“, обяви Светият отец. „Общение и мисия, близост и благовестие: свети свети Кирил и Методий имат много да ни казват и що се отнася до бъдещето на европейското общество. Наистина, те „бяха в известен смисъл радетелите на една обединена Европа и на един дълбок мир сред всички жители на континента, показвайки основите на ново изкуство на съжителство, като се уважават различията, които въобще не са пречка за единството\" (S. GIOVANNI PAOLO II, Saluto alia Delegazione ufficiale della Bulgaria, 24 maggio 1999: Insegnamenti XXII, 1 [1999], 1080). И ние, наследници на вярата на светците, сме призвани да бъдем ковачи на общение, инструменти на мир в името на Иисус. В България, „духовен кръстопът, земя на срещи и взаимно разбирателство\" (Същият АВТОР, Discorso durante la Cerimonia di benvenuto, Sofia, 23 maggio 2002: Insegnamenti XXV, 1 [2002], 864), са намерили прием различни деноминации - от арменската до евангелската, и различни вероизповедания - от еврейското до мюсюлманското. Среща прием и уважение Католическата църква - и от латински, и от източен обред“, посочи Папа Франциск. „Благодарен съм на Ваше Светейшество и на Светия Синод за това благоволение. Също в нашите отношения свети свети Кирил и Методий ни напомнят, че „известно различие на обичаи и нрави не противоречи ни най-малко на единството на Църквата\" и че между Изтока и Запада „различни богословски формулировки нерядко се допълват, вместо да си противоречат\" (ВТОРИ ВАТИКАНСКИ СЪБОР, Deer. Unitatis redintegratio, 16-17). „Колко неща можем да научим един от друг!\" (Апостолическо насърчение Evangelii gaudium, 246)“, каза още той.", "date": "2019.05.05", "title": "Папа Франциск към патриарх Неофит: Изпитвам в сърцето си тъга по единството сред синовете на един и същ Баща"}
{"url": "https://www.faktor.bg/bg/articles/papa-frantsisk-poiznese-nedelnata-molitva-tsaritsa-nebesna", "text": "Папа Франциск произнася на пл. „Свети Александър Невски“ неделната молитва „Царице небесна“ (Regina coeli). На площада в столицата се събраха над 2000 човека, издигнати са български знамена, знамена на Ватикана, транспаранти. Хората очакват неделната молитва с голямо нетърпение и с желание да видят по-добре случващото се. Приветстваха възторжено Светия отец при излизането му от храма \"Св. Александър Невски\", което стана под звуците на хор. Молитвата е с послание към целия свят и се очаква да бъде проследена от милиони телевизионни зрители. Тя носи името „Царица небесна“ в периода след Великден, докато в останалото време се нарича „Ангел Господен“. На сцената на пл. „Св. Александър Невски“ бе изложена икона на Месемврийската Богородица, любима на папа Йоан XXIII или т. нар. Български папа – Анджело Ронкали, пред която Папа Франциск се помоли. Преди самата молитва Светия отец направи кратко обръщение към света, свързано с със силата на вярата и нейното обновление. „Скъпи братя и сестри, Христос Воскресе! С тези думи от древни имена по тези български земи християни, православни и католици си разменят пожелания. Те изразяват победата на Исус Христос над смъртта. Те са свидетелство за нашата вяра“, заяви Папа Франциск. „Това, което искам да ви кажа, е, че Христос живее, той е нашата надежда и най-прекрасната жизненост на този свят. Всичко, което Той докосва, става ново и се изпълва с жизненост. Той живее и те иска жив, Той е в теб, Той е с теб и не те изоставя никога, колкото и да се отдалечиш, Той върви с теб. До теб е Възкръсналият, който непрекъснато те зове и те очаква, за да започнеш отначало. Него никога не Го е страх да започне отначало. Той винаги ти дава ръка, за да започнеш отново. Когато се чувстваш стар и преуморен от тъга, имаш страхове, съмнения и провали, Той ще бъде там, за да ти даде отново надежда. Той живее, Той те иска жив и върви редом с теб“, каза още Светият отец. „В историята на църквата и в България е имало пастири, които са се отдалечили от светостта на живота. И тук искам да припомня светия пастир – св. Йоан XXIII, той е живял тук. Тук той се е научил да цени традицията на източната църква, установявайки отношения на приятелство с другите вероизповедания. Трябва да благодарим на тази земя за мъдрата и вдъхновяваща интуиция на добрия папа“, посочи Папа Франциск. По думите му България е кръстопът, на който се срещат и водят диалог различни вероизповедания. „Това показва желанието на всички да изминат пътя, все по-необходим, да възприемат културата на диалога като път, общото сътрудничество като поведение, земното познаване като метод и критерий. Намираме се близо до църквата „Св. София“ и катедралния храм „Св. Ал. Невски“, където се помолих в спомена на св. св. Кирил и Методий. В желанието да демонстрирам отношение и обич към тази църква, имах радостта да прегърна преди малко моя брат – Негово Светейшество българския патриарх Неофит, както и митрополитите от Св. Синод“, заяви Папа Франциск. „Сега се обръщаме към блажената Дева Мария, за да помогне тя да продължим да се разпознаваме взаимно като деца на един и същ баща“, каза той. Неделната молитва е първото основно събитие със Светия отец, на което присъстват граждани и гости на столицата. „Царице небесна“ всяка седмица се проследява в ефир от над 100 милиона вярващи от цял свят.", "date": "2019.05.05", "title": "Светият отец отправи неделната молитва \"Царица небесна\""}
{"url": "https://www.faktor.bg/bg/articles/novini/balgariya/mo-sas-signal-do-tsik-za-nepravomerno-izpolzvan-znak-na-voennovazdushnite-sili", "text": "Очаква се днес, 5 май, Централната избирателна комисия (ЦИК) да вземе решение по повод официален сигнал, изпратен от Министерството на отбраната за неправомерно използване от политическа партия на знак за национална принадлежност на Военновъздушните сили (ВВС). Това съобщиха от пресцентъра на министерството.  Министерството на отбраната е изпратило вчера, 4 май, официален сигнал до Централната избирателна комисия за неправомерно използване от политическа партия „Воля-българските родолюбци“ на знака за национална принадлежност на самолетите и вертолетите от българските Военновъздушните сили. Политическа партия „Воля-българските родолюбци“ е регистрирана за участие в изборите за членове на Европейския парламент на Република България на 26 май 2019 г. Знакът представлява три концентрични кръга в цветовете на българското национално знаме и е вписан в регистъра на военните въздухоплавателни средства на Република България. Той се поставя върху тялото, опашката и крилата на въздухоплавателните машини, с цел разпознаването им от въздуха и от земята. Използването на този национален знак за политически цели е грубо нарушение на Изборния кодекс, Закона за отбраната и Въоръжените сили, както и на Наредба № 20 от 14.06.2010 г., която определя реда за регистрация на въздухоплавателните средства на Република България. В сигнала се настоява за премахването на този национален знак от всички агитационни материали на политическата партия, с цел недопускане на политически внушения, които уронват авторитета на военнослужещите и на Българската армия.", "date": "2019.05.05", "title": "МО със сигнал до ЦИК за неправомерно използван знак на военновъздушните сили"}
{"url": "https://www.faktor.bg/bg/articles/novini/svyat/tusk-svikva-izvanredno-es-na-28-may", "text": "Извъндерна среща на върха на ЕС вероятно ще бъде свикана на 28 май, веднага след изборите за Европарламента. Новината съобщиха специално за Клуб Z дипломатически източници в Брюксел. Според тях е възможно срещата да бъде свързана както с \"Брекзит\", така и с предстоящия избор на председател на Еврокомисията. \"Мога само да потвърдя, че се очаква идната седмица председателят на Европейския съвет Доналд Туск да обяви процедура, свързана с избора на бъдещ председател на Еврокомисията\", заяви неговият говорител Пребен Ааман, който бе потърсен за коментар. Той обаче не уточнява, дали тази среща е свързана с \"Брекзит\". Все още не е ясно дали великобритания ще проведе избори за Европарламент. Тя трябваше да напусне ЕС на 29 март. \"Брекзит\" обаче бе отложен за 31 октомври. Но е възможно той да се осъществи по-рано, ако бъде постигнато споразумение. Редовният Европейски съвет - последният по време на румънското председателство на ЕС, ще се състои на 20-21 юни.", "date": "2019.05.05", "title": "Туск свиква извънредно Европейския съвет на 28 май"}
{"url": "https://www.faktor.bg/bg/articles/novini/svyat/izstrelyaha-nad-400-raketi-ot-gaza-kam-izrael", "text": "Израелската армия отрече, че бременна палестинка и нейното бебе са били убити при израелски въздушен удар по ивицата Газа, твърдейки, че двата смъртни случая са дело на радикалното палестинско движение Хамас, което е на власт в анклава, предаде AFP. Говорителят на израелската армия Ронен Манелис определи твърденията на властите на Газа като \"пропаганда на терористични организации в пълния си блясък\". \"Майката и дъщеричката ѝ, за които те твърдят, че са загинали в израелска атака, бяха убити в действителност от оръжия, използвани от Хамас\", допълва говорителят. Двама бойци на палестинското движение \"Ислямски джихад\" бяха убити при израелски въздушен удар по ивицата Газа, съобщи палестинската групировка, която пое отговорност за ракетния обстрел в последните дни по еврейската държава. Убитите са Махмуд Иса и Фаузи Бауди. Те са загинали при бомбардировка в централната част на Газа. Шестима палестинци и един израелец бяха убити при новата ескалация на насилие между Израел и въоръжените палестински движения в Газа. От вчера сутринта от Газа по израелска територия са били изстреляни 430 ракети, допълва ТАСС. Само през нощта те са били 180. Същевременно израелските военни са атакували през нощта 60 обекта в ивицата Газа и така общото число на целите там е достигнало 180.", "date": "2019.05.05", "title": "Изстреляха над 400 ракети от Газа към Израел"}
{"url": "https://www.faktor.bg/bg/articles/siderov-predizborno-poiska-ostavkata-na-karakachanov", "text": "В пост на официалната фейсбук страница на партия \"Атака\" се казва, че искат министърът на отбраната Красимир Каракачанов да излезе в отпуск.  Според атакистите това е в интерес на политика, докато стане ясно откъде идва разминаването в данъчната му декларация между декларирано и притежавано имущество. Ето пълния текст на поста в интернет: Каракачанов да отстъпи правителствения си пост, докато тече проверка срещу него за корупционни практики Повече от десет дни вицепремиерът Красимир Каракачанов не е дал обяснение пред българското общество за начина, по който е придобил луксозния си мезонет и прилежащите към него тераси. Партия АТАКА настоява за прилагане цялата строгост на закона и за еднакъв подход към представителите на висшата власт, уличени в разминаване на декларираното и притежаваното имущество. Коректният и чист начин за това е оттегляне от заеманите високи постове, гарантиращо провеждане на безпристрастно разследване.", "date": "2019.05.05", "title": "Предизборно \"Атака\" поиска Каракачанов да се оттегли като министър"}
{"url": "https://www.faktor.bg/bg/articles/milioni-po-sveta-gledaha-nedelnata-propoved-tsaritsa-nebesna-na-papa-frantsisk-ot-sofiya", "text": "Над 100 милиона вярващи в целия свят проследиха традиционната неделна проповед „Царица небесна“ на папа Франциск, която той произнесе на площад „Свети Александър Невски“ в София, предаде БНР.  България е кръстопът, на който се срещат и водят диалог различни вероизповедания, заяви папа Франциск преди молитвата.  „И тук, в България, е имало пастири, които са се отличили чрез святост в живота. Моят предшественик, когото вие наричате Българският светец - Свети Йоан XXIII, чиято памет е особено жива на тази земя. Тук той се научи да цени традицията на Източната църква. Неговият дипломатически и пастирски опит в България остави толкова силна следа в сърцето му на пастир, че го отведе до там да насочи в църквата перспективата на икуменическия диалог, който получи забележителен импулс във Втория Ватикански събор, пожелан именно от папа Ронкали. В известен смисъл трябва да благодарим на тази земя за мъдрата и вдъхновяваща интуиция на добрият папа“, каза Франциск.  Светият отец поздрави представители на различни вероизповедания, които бяха в близост до трибуната, от която той произнесе молитвата. Преди това папа Франциск се помоли и пред иконата на Месамврийската Богородица, която бе на сцената пред храм-паметник „Свети Александър Невски“. Тя е любима на папа Йоан XXIII, т.нар. Български папа Анджело Ронкали, който почти 10 години - от 1924-а до 1935 г. е в България като апостолически легат.  Папата поздрави и ръководителя на хора, който огласява със своите песнопения и с православни мотиви неговата Неделна молитва от България - молитва за мир, посланието, с което папа Франциск е в България.  След молитвата главата на Римокатолическата църква се качи в автомобил и обиколи площада на храм-паметник „Свети Александър Невски“.  Той наруши протокола и слезе сред множеството, за да си поговори с хората.  „Трябва да благодарим на тази земя - земя на православни, в която вероизповеданията водят своя диалог. Имах радостта да поздравя и прегърна Негово Светейшество българския патриарх Неофит и митрополитите“, каза още той.", "date": "2019.05.05", "title": "Милиони по света гледаха неделната проповед  \"Царица небесна\" на папа Франциск от София"}
{"url": "https://www.faktor.bg/bg/articles/samoletat-na-gratskiya-prezident-katsna-avariyno-na-o-krit", "text": "Самолетът на гръцкия президент Прокопис Павлопулос направи аварийно кацане на летището в Ираклион на остров Крит заради буря, съобщава РИА Новости, предаде БГНЕС. Машината се насочи към град Ханя в Крит, но климатичните условия не й позволиха да се приземи. В резултат беше решено да се извърши аварийно кацане в Ираклион, откъдето Павлопулос се отправи с кола към Ханя. Заради силните ветрове в региона в неделя, бяха анулирани полети на две гръцки авиокомпании от Ханя до Атина и обратно.", "date": "2019.05.05", "title": "Самолетът на гръцкия президент кацна аварийно на о.Крит"}
{"url": "https://www.faktor.bg/bg/articles/novini/svyat/kim-chen-un-naredil-izpitaniyata-s-takticheski-oradiya-ogan", "text": "Северна Корея е провела изпитания на далекобойни реактивни оръдия и на тактически управляеми оръдия по време на учения, наблюдавани от лидера на КНДР Ким Чен-Ун, съобщи държавната телеграфна агенция КЦТА, цитирана от Ройтерс. Агенцията уточни, че тестовете са проведени вчера, когато Северна Корея е изстреляла и снаряди с малък обсег по посока на Японско море. \"Целта на ученията е да се проверят оперативните способности и точността на изстрелване на далекобойни реактивни оръдия с голям калибър и тактическо управляемо оръжие, точността на изпълнение на огневите задачи\", посочва КЦТА. Ким е бил на наблюдателен пункт и е дал заповедта \"Огън\". Лидерът на КНДР останал доволен от стрелбите, определил ученията като успешни и похвалил военнослужещите. КЦТА не уточнява мястото на провеждане на ученията, типа на използваното оръжие и броя на изстреляните снаряди.", "date": "2019.05.05", "title": "Ким Чен-ун наредил изпитанията с тактически оръдия: Огън!"}
{"url": "https://www.faktor.bg/bg/articles/novini/balgariya/ognyan-minchev-krastosa-slovesni-shpagi-sas-stefan-tofrov-da-si-podlagame-dineni-kori-e-vav-vreda-na-balgariya", "text": "Политологът Огнян Минчев отново кръстоса словесни шпаги във фейсбук със Стефан Тафров, един от водачите на „Демократична България” за Европейски парламент. Реакцията му бе предизвикана от коментар на бившия ни представител в ООН.   „В Берлин се състоя важна среща за Западните Балкани по инициатива на президента Макрон и канцлера Меркел. Бойко Борисов не беше поканен на нея въпреки усилията на България по време на председателството си да ускори интеграцията на региона в Европейския съюз. Другата лоша новина е, че началото на преговорите за членство на Северна Македония с ЕС се отлага за декември, вместо да започне през юли. България не беше около масата в Берлин, ще е успех, ако не сме били в менюто. Големите дипломатически \"успехи\" на Борисов са мираж, когато дойде до сериозните неща. Влияние в Европа той няма, а с него и България, уви”, написа във фейсбук Тафров. Ето и контра позицията на Огнян Минчев: „Подобна оценка може да дойде само от български политик - особено ако е изкушен от предизборна кампания. На срещата в Берлин не бе поканен нито гръцкия премиер, нито румънския или турския премиер - както нямаше и членове на техните правителства. Но никой от вътрешнополитическите им съперници не изразиха предположение, че въпросните лидери са били в \"менюто\", след като не са били на масата в Берлин. Просто срещата в Берлин бе във формат \"бивша Югославия + Албания\". Нейната цел по всяка вероятност бе преди всичко да обезкуражи задълбочаването на сръбско-косовския конфликт чрез спекулациите за размяна на държавни територии между Белград и Прищина. Сигурно са били обсъждани и други проблеми - като предстоящите преговори на Северна Македония за членство в ЕС. Но форматът беше този - Западните Балкани. Дори румънски представители нямаше, въпреки, че Букурещ председателства ЕС. Всъщност, в Берлин България бе спомената от сръбския президент Вучич в съвършено различен контекст от този, който се опитва да внуши Тафров - Вучич: \"Нямам нищо против (премиера на Словения Милан) Шарец, но защо Шарец, а не (министър-председателката на Румъния Виорика) Дънчила, защо (премиерът на Хърватия Андрей) Пленкович, а не (унгарският министър-председател Виктор) Орбан, защо не (премиерът на България Бойко) Борисов?\" На практика Вучич оспорва формата \"Западни Балкани\", наложен от домакините Меркел и Макрон и изразява предпочитанието си към един по-широк балкански формат. Външните отношения на България, мястото на страната в Европа и света могат да бъдат обект само на принципен вътрешнополитически дебат. Да си подлагаме динени кори със спекулации колко съперникът ни във вътрешно българската политика се е изложил във външната - това е във вреда на България, не на премиери, президенти или дипломати от \"другия лагер\". Време е да осъзнаем това”. Преди няколко месеца Огнян Минчев критикува друга позиция на Тафров, който обяви, че ако стане евродепутат няма да бъде част от групата на ЕНП, защото там членували и ГЕРБ. Тази реакция на Тафров му донесе много критики от десните среди.", "date": "2019.05.05", "title": "Огнян Минчев кръстоса словесни шпаги със Стефан Тофров: Да си подлагаме динени кори е във вреда на България"}
{"url": "https://www.faktor.bg/bg/articles/novini/balgariya/rosen-plevneliev-papa-frantsisk-e-nay-madriyat-lider-na-planetata-v-sartseto-mu-e-obiknoveniyat-chovek", "text": "Посещението на папа Франциск е едно историческо посещение, той е наместник на Бога, неговият глас се чува във всяка държава и всеки лидер. Много ми се ще и ние така да го възприемем - послание за мир на най-големия духовен водач от София. Това коментира в студиото на Нова ТВ президентът Росен Плевнелиев. Папа Франциск поставя в сърцето си обикновения човек. Това е най-мъдрият лидер на планетата е папа Франциск.  Той разказа, че днес той ще осъществи своята четвърта среща с папа Франциск, освен че той е първият българин, в качеството си на президент,  е стиснал неговата ръка в деня на инаугурацията му. Но паметна за него е официалната среща му  през 2016. Тогава папа Франциск ми каза в един дълъг разговор: обикновеният човек е важен, той трябва да види с очите си държавата, икономиката трябва да работи за обикновения човек. Успехът на един държавен глава не се мери с големината на територията и военната сила, а с успеха на обикновения човек. Това е един папа, който иска да променя света. Той е и един голям противник и борец срещу корупцията. Но папа Франциск ще дойде и със специална мисия от гледна точка на православната и католическата църква, белязана от раздори и напрежения, посочи Плевнелиев. Според него Българската православна църква (БПЦ) е много крайна в своето поведение.  Много ми се иска нашата църква да погледне на тази визита на папата не толкова протоколно. Православната ни църква отказва да наруши протокола и да бъдат православни и католици заедно. БПЦ остава настрани от процесите по отношение на общуването - отказа да участва във Вселенския събор през 2016, свикан с идеята да се  задълбочават връзките между православната и католическа църква. За разлика от Вселенския патриарх Вартоломей, който е много близък с папа Франциск и открито го демонстрира, аргументира позицията си Росен Плевнелиев и припомни една мисъл на Майка Тереза - омразата и ревността е обратното на любовта и началото на края.", "date": "2019.05.05", "title": "Росен Плевнелиев: Папа Франциск е най-мъдрият лидер на планетата, в сърцето му е обикновеният човек"}
{"url": "https://www.faktor.bg/bg/articles/novini/balgariya/samoletat-na-papa-frantsisk-katsna-v-sofiya", "text": "Самолетът на папа Франциск кацна в София малко преди 10 часа.  Папа Франциск потегли от римското летище Фиумичино за София за първия етап от 29-ата му апостолическа задгранична обиколка. Oчаква се вратите на самолета да се отворят точно в 10.  Премиерът Бойко Борисов очаква папа Франциск, за да го посрещне.", "date": "2019.05.05", "title": "Самолетът на папа Франциск кацна в София"}
{"url": "https://www.faktor.bg/bg/articles/novini/balgariya/borisov-privetstva-papa-frantsinsk-na-letishte-sofiya-video", "text": "Министър-председателят Бойко Борисов посрещна Негово Светейшество папа Франциск на летище София. Светият отец е у нас на апостолическо пътуване, което ще продължи до 7 май като ще посети градовете София и Раковски.  Папа Франциск пристигна на летище София със самолет на \"Алиталия\". Българският премиер приветства с добре дошъл Негово светейшество. Двамата ще проведат среща на четири очи като във фокуса й ще бъдат установените отношения и диалог между България и Светия престол и желанието те да продължат да се развиват, за да може с общи усилия да се допринася за изграждането на по-хуманен свят, в защита на слабите и уязвимите, както и за отстояването на християнските ценности и норми. Борисов благодари на главата на Римокатолическата църква, че е приел да посети нашата страна. \"Наистина аз се моля за мир\", бяха думите на Светия отец в началото на срещата. Борисов ще подари златовезана икона, омофор и българско кисело мляко на Негово Светейшество папа Франциск.", "date": "2019.05.05", "title": "Борисов приветства папа Францинск на летище София (Видео)"}
{"url": "https://www.faktor.bg/bg/articles/novini/balgariya/premierat-svetiyat-otets-ni-pozdravi-za-magistralite-i-mostovete-zashtoto-te-sa-vazhni-za-mira-na-balkanite", "text": "Благодарих му, че си удържа на думата. Молитвите на папа Франциск за мир са известни и изключително важни за нашия регион. Това каза веднага след като посрещна светия отец на летището в София.  Поощри ни за това, което правим с магистралите и мостовете и подчерта метафорично, че те са определящи и за мира на Западните Балкани, и в света. Посланието му бе, че мирът и разбирателство са най-важните за региона, посочи премиерът.  Борисов сподели, че отецът е оценил подаръците ми, особено иконата на светите братя Кирил и Методи, които със своята мисия са познати във Ватикана и в целия свят.  Бойко Борисов изтъкна, че папа Франциск идва у нас с цялото си правителство. На въпрос дали тази визита има връзка конкретно с външната ни политика, премиерът отбеляза, че България стои добре на фона на конфликтите в региона и това се оценява.  Затова успяхме за 6 месеца да организираме и визитата. Освен това направихме много и за Северна Македония, която ще посети след България. Показали сме в своята добронамереност във всяко едно отношение, изтъкна Бойко Борисов.", "date": "2019.05.05", "title": "Премиерът: Светият отец ни поздрави за магистралите и мостовете, защото те са важни за мира на Балканите"}
{"url": "https://www.faktor.bg/bg/articles/katolicheskiyat-rezhim-zhestoko-izmachval-katolitsite-v-balgariya", "text": "Комунистическият режим и неговата Държавна сигурност са били изключително жестоки при разправата с католическите свещеници в началото на 50-те години. За това говорят архивни документи на ДС, някои от които   публикува. Те представляват строго секретни предложения от следствието на ДС до зам.-министъра на вътрешните работи Георги Кумбелиев за неколкократното поставяне в карцер на отец д-р Дамян Дюлов. Той е първият арестуван католически представител през 1950 г., с което тоталитарното управление на БКП начело с Вълко Червенков поставя началото на разправата с католическата църква в НРБ. Отец Гюлов е роден през 1886 г. в с. Секирово, Пловдивско в семейство на католици. Той дълго време ръководи католическия комитет „Добър печат” и е основател и редактор на вестник „Истина”. Архивните документи на ДС разкриват, че репресивният апарат на комунистическия режим не е успял да пречупи свещенослужителя и заради дръзкото му поведение пред следствието, където той опонира на следователя, е поставен няколко пъти в карцера. ДС е приела за „нахално и провокативно” неговото твърдение, че е в ареста не защото е престъпник, а защото е католически свещеник. Също така д-р Гюлов не се е страхувал да заяви на следователя, че твърденията му са „клевета, въображение и измислици”. При второто му вкарване в карцера за 10 дни следователят е поискал да бъде поставен там с белезници. Това очевидно не е пречупило свещеникът, защото след това следователят е предложил за трети път е поставен в карцера за срок от 5 дни, но това предложение, не е утвърдено. Дамян Гюлов е осъден на 12 години затвор през 1952 г. Документите са включени в разширения електронен вариант на сборника „Държавна сигурност и вероизповеданията – част 2. Мюсюлманско изповедание и Католическа църква в България 1944-1991”, издание на Комисията по досиетата, 2017 г.", "date": "2019.05.05", "title": "Комунистическият режим жестоко измъчвал католиците в България"}
{"url": "https://www.faktor.bg/bg/articles/radev-posreshtna-papata-zapochna-razgovorat-na-chetiri-ochi-mezhdu-tyah", "text": "Президентът Румен Радев посрещна Негово светейшество папа Франциск в рамките на апостолическото пътуване на Светия отец у нас. Оригинално, ръчно изработено разпятие с резбовани флорални мотиви, които се вплитат като детайли в централна част на българския възрожденски иконостас ще подари Радев на папа Франциск. Материалите, върху които е резбовано разпятието, са стогодишен орех, както и кестеново дърво. Изработката е характерна за художествената школа от района на град Банско в началото на 19 век. След официалната церемония по посрещането на светия отец, Радев и папа Франциск влязоха в сградата на президенството. Там двамата държавни мъже ще проведат на четири очи разговор по предварително уточнени теми.", "date": "2019.05.05", "title": "Българският президент посрещна папата, започна разговорът на четири очи между тях"}
{"url": "https://www.faktor.bg/bg/articles/novini/balgariya/radev-kam-papa-frantsisk-vashata-vizita-e-svidetelstvo-za-obichta-kam-balgarite-i-vyarata-v-balgariya", "text": "Днес, с най-топли чувства ви посреща един открит и добросърдечен народ, приел християнската вяра още преди 12 века. Един народ на църквата и кирилицата, на вярата и знанието. С тези думи се обърна към главата на Римо-католическата църква, който е на официална визита у нас по покана на българските президент и премиер. Мотото на вашата визита \"Мир на земята\" - този призив ще отекне в целия свят и то от българската столица, която носи името на божията Премърдост. Ние знаем, че този мир е траен само, когато съществуват толерантността, защото българското общество не търпи расизъм и ксенофобия. Само на метри от тук съжителствуват православен храм, джамия и синагога. Вие още казвате да изграждаме мостове, а не стени - това е посланието на нашето време, защото стени се издигат лесно, но мостове са градят трудно. Днес, когато омразата и ксенофобията се завръща в Европа, си спомняме думите на светите братя Кирил и Методи - да отстояваме правото на всеки народ да има своя език и култура. Защото днес езикът и културата не са пречка народите да изповядват общите ценности. Ваше Светейшество, посещението Ви в Република България е едно от най-значимите събития в нашата нова история. То е още по-силно, защото ние споделяме общи грижи и общи тревоги - грижата за опазването на мира и тревогите за съдбата на милиони човешки същества, хвърлени на произвола и обречени на преследване, унижение, бедност, робство, сегрегация и терор, заяви държавният глава.  Той добави, че искреността и дълбокият емоционален заряд в нашите отношения му дават увереност, че нашата обща загриженост е основата, върху която хуманно мислещите хора могат заедно да постигнат своите общи, благородни стремежи за доброто на всички. Вашето посещение е свидетелство за обичта Ви към българския народ и вярата Ви в България за изграждането на един по-мирен, по-справедлив и по-човечен свят. Добре дошли в България, ваше Светейшество!, завърши обръщението си президентът Румен Радев.", "date": "2019.05.05", "title": "Радев към папа Франциск: Вашата визита е свидетелство за обичта към българите и вярата в България"}
{"url": "https://www.faktor.bg/bg/articles/papa-frantsisk", "text": "Христос Воскресе! Радвам се, че се намирам в България. С тези думи се обърна папа Франциск след срещата си президента Румен Радев към официалните гости и множеството граждани от цялата страна, дошли специално да видят светия отец.  Това е място за срещи на множество култури и цивилизации, мост между Източна и Южна Европа, отворена врата към Близкия Изток. Това е земя с древни християнски корени, които подхранват призванието, благоприятстващо срещата, както в региона, така и в международната общност. Тук на многообразието, уважавайки специфичните особености, се гледа като на възможност и богатство, а не като причина за конфликт, отбеляза папа Франциск. Сърдечно поздравявам властите на Републиката и им благодаря за поканата, отправена към мен, да посетя България, благодаря на г-н Президента за любезните слова, които ми отправи, приветствайки ме на този исторически площад, който носи името на държавника Атанас Буров, който понесе жестокостта на един режим, който не можеше да приеме свободата на мисълта, заяви папа Франциск. Отправям с уважение моя поздрав към Негово светейшество патриарх Неофит, с когото ще се срещна след малко, както и към митрополитите и епископите от Светия Синод и към всички верни на Българската православна църква, каза още той. Изпращам сърдечен поздрав на епископите, свещениците, монасите и монахините и на всички членове на Католическата църква, за които идвам, за да ги утвърдя във вярата и да ги насърча в всекидневния им път на живота и християнското свидетелство, посочи папа Франциск. Изпращам сърдечните си поздрави и на християните от другите църковни общности, на членовете на еврейската общност и на вярващите мюсюлмани и потвърждавам с вас Дълбокото убеждение, че истинските учения на религиите ни призовават да останем вкоренени в ценностите на мира; да поддържаме ценностите на взаимното опознание, човешкото братство и общото съжителство, отбеляза той. Да се възползваме от гостоприемството, което ни оказва българският народ, така че всяка религия, призована да насърчава хармония и съгласие, да подпомогне растежа на една култура и среда, проникнати от пълното уважение към човешката личност и нейното достойнство, установявайки жизнени връзки между различните цивилизации, разбирания и традиции, и отхвърляйки насилието и принудата, апелира папа Франциск. По думите му по този начин ще победим онези, които с всички средства се опитват да я манипулират и експлоатират. \"Моето днешно посещение възнамерява идейно да се свърже с това, направено от Св. Йоан Павел II през май 2002 г., и се случва в благодарното възпоменание за присъствието в София за около едно десетилетие на тогавашния апостолически делегат монс. Анджело Джузепе Ронкали. Той винаги носеше в сърцето си чувство на благодарност и дълбоко уважение към вашия народ и то до такава степен, че е казал, че където и да би отишъл, къщата му винаги ще бъде отворена за вас, без нуждата да казвате дали сте католици или православни, но само: брат от България\", каза Негово светейшество. Св. Йоан XXIII работеше неуморно, за да насърчава братското сътрудничество между всички християни и с Втория ватикански събор, който той свика и ръководи в първата му фаза, даде голям импулс и тласък за развитието на икуменическите отношения, припомни той. Вследствие на тези събития на Провидението, започвайки от 1968 г., т.е. от вече над 50 г., една официална българска делегация, съставена от най-висшите граждански и църковни власти, всяка година посещава Ватикана по повод празника на Св. Св. Кирил и Методий. Те са евангелизирали славянските народи и са в основата на развитието на техния език и култура, и преди всичко на изобилни и трайни плодове на християнско и свято свидетелство, заяви още той. Да бъдат благословени Св. Св. Кирил и Методий, съпатрони на Европа, които със своите молитви, находчивост и обща апостолическа дейност са станали примери за нас, и остават, след повече от хилядолетие, вдъхновители на плодотворен диалог, хармония и на братска среща между Църквите, държавите и народите, каза папа Франциск. Нека техният блестящ пример да породи много последователи дори и в наши дни, и да се появят нови пътища на мир и хармония, допълни той. Папа Франциск каза, че сега, тридесет години след края на тоталитарния режим, България е изправена пред последствията от емиграцията през последните десетилетия на повече от два милиона нейни съграждани, търсещи нови възможности за работа. В същото време България, подобно на много други страни от Стария континент, трябва да се справи с това, което може да се разглежда като нова зима - демографската, която е паднала като ледена завеса в голяма част от Европа, като последствие от намаляването на доверието в бъдещето, посочи той. По думите му спадът в раждаемостта, съчетан с интензивния миграционен поток, доведе до обезлюдяване и изоставяне на много села и градове. Освен това, България се сблъсква и с явлението на онези, които се опитват да влязат в нейните граници, за да избягат от войни и конфликти или от бедност, и се опитват да достигнат във всеки случай до най-богатите райони на европейския континент, за да намерят нови възможности за съществуване или просто едно безопасно убежище, отбеляза Негово светейшество. Познавам ангажимента, с който управниците на тази държава от години се стремят да създадат условия, така че особено младите да не са принудени да емигрират. Бих искал да ви насърча да продължите по този път, да положите всички усилия за насърчаване на благоприятни условия, така че младите хора да могат да вложат техните свежи сили и да планират своето лично и семейно бъдеще, намирайки в Родината условията, които позволяват един достоен живот, пожела той. И на вас, които познавате драмата на емиграцията, бих си позволил да ви предложа да не затваряте очите, сърцето и ръката си - както е и във вашата традиция - към тези, които чукат на вашите порти, каза още папа Франциск. Вашата държава винаги се е отличавала като мост между Изтока и Запада, способна да благоприятства срещата между различни култури, етнически групи, цивилизации и религии, които тук от векове живеят мирно заедно. Развитието, също икономическото и гражданското, на България задължително преминава през признаването и оценяването на тази специфична характеристика, коментира Негово светейшество. Нека тази земя, обградена от великата река Дунав и от бреговете на Черно море, станала плодородна от скромния труд на много поколения и отворена за културен и търговски обмен, интегрирана в Европейския съюз и със солидни връзки с Русия и Турция, да може да предложи на децата си бъдеще на надеждата, пожела той. Папа Франциск завърши обръщението си с благословия.  Бог да благослови България и да я направи мирна и просперираща!", "date": "2019.05.05", "title": "Папа Франциск: Бог да благослови България и да я направи мирна и просперираща!"}
{"url": "https://www.faktor.bg/bg/articles/novini/svyat/mey-kam-korbin-da-zagarbim-razlichiyata-v-imeto-na-britantsite", "text": "Британската министър-председателка Тереза Мей днес призова в авторски текст във в. \"Мейл он съндей\" лидера на лейбъристите Джереми Корбин да загърбят различията си и да се договорят за Брекзит, предаде БТА, цитирайки Ройтерс. \"На лидера на опозицията казвам: Нека се вслушаме в това, което избирателите ни казаха на местните избори и да оставим за момент различията си настрана. Нека се договорим\", написа Мей в неделното печатно издание. В. \"Съндей таймс\" съобщи, че консерваторите ще предложат нови отстъпки на лейбъристите, когато преговорите бъдат възобновени във вторник. Те ще включват временен митнически съюз с Европейския съюз, който може да продължи до парламентарните избори през юни 2022 г. \"На този етап лейбъристите могат да използват манифеста си, за да настояват за по-мек Брлекзит, ако желаят, а нов консервативен министър-председател може да настоява за по-твърд Брекзит\", заявява източник, цитиран от вестника. Лейбристите изтъкват, че постоянен митнически съюз с ЕС е условие за подкрепа на плановете на Мей за Брекзит, докато консерваторите се противопоставят на такъв съюз, защото би попречил на Великобрлитания да сключва търговскси договори с други държави. Какъвто и да е митнически съюз със сигурност ще разтревожи повечето подкрепящи Брекзит членове на Консервативната партия, посочва Ройтерс. Вестник \"Обзървър\" съобщи, че десетки депутати лейбъристи са писали до Корбин с настояване за втори референдум за Брекзит. Ревностният застъпник за Брекзит Найджъл Фараж написа в \"Съндей телеграф\", че сделка между консерватори и лейбъристи за Брекзит, включваща митнически съюз, ще бъде \"коалиция...срещу народа\".", "date": "2019.05.05", "title": "Мей към Корбин: Да загърбим различията в името на британците"}
{"url": "https://www.faktor.bg/bg/articles/valezhi-i-gramotevichni-buri-zhalt-kod-v-17-oblasti-v-stranata", "text": "Жълт код за силен вятър е обявен в 17 области на страната за 5 май, сочи справка на сайта на НИМХ. Предупреждението за силен вятър е в сила за областите Пазарджик, Пловдив, Кърджали, Хасково, Стара Загора, Габрово, Велико Търново, Сливен, Ямбол, Бургас, Търговище, Русе, Разград, Шумен, Варна, Добрич и Силистра. В тези райони ще духа умерен и силен вятър с пориви достигащи 20-25 м/с (70-90 км/ч.). В областите Благоевград и Добрич има обявен жълт код за дъжд и гръмотевици. Там се очаква през втората полива на денонощието да има интензивни валежи, като на места количествата ще достигнат 20-25 л/кв.м. Въпреки това остава топло за сезона, с максимални температури предимно между 20 и 25 градуса, а минималните температури ще са между 8 и 13 градуса.  Над Черноморието след обяд на отделни места ще превали и се очаква валежът да е цветен, защото ще съдържа прах от Сахара.", "date": "2019.05.05", "title": "Валежи и гръмотевични бури, жълт код в 17 области в страната"}
{"url": "https://www.faktor.bg/bg/articles/novini/balgariya/papata-pristiga-v-balgariya-den-parvi-ot-vizitata-mu", "text": "Папа Франциск пристига на тридневно апостолическо пътуване в България. Днес той ще бъде в София, в понеделник ще посети католическата общност в Раковски, след това отново ще се върне в столицата, откъдето ще отлети във вторник. В първия си ден от визитата папа Франциск ще се срещне с премиера Бойко Борисов, с президента Румен Радев и с патриарх Неофит. Две от събитията ще бъдат достъпни за гражданите - молитвата пред храм-паметника \"Александър Невски\" от 13 ч. и светата литургия на пл. \"Княз Александър I Батемберг\" от 16:45 ч. Призивът към гражданите е да пристигнат възможно най-рано преди събитието, което искат да посетят. Контролно-пропускателните пунктове ще са отворени 3 часа по-рано. Всички желаещи да присъстват ще бъдат допускани след проверка на изградените контролно-пропускателни пунктове. Няма да бъдат допускани посетители във видимо нетрезво състояние, както и такива, които носят обемисти багажи и забранени предмети - огнестрелно оръжие, пиротехнически изделия, ножове, палки, боксове, бутилки, парфюми. Може да бъдат носени чадъри. По време на провеждането на събитията от посещението на папа Франциск е възможно да възникне временно затруднение в движението. Забранено е паркирането и движението на автомобили на площад \"Княз Александър I\", както и около северозападната дъга на храм паметника \"Св. Александър Невски\". Ще бъде отцепен районът около храм-паметника \"Св. Александър Невски\" по улиците \"Московски\", \"Раковски\", \"Шипка\" и бул. \"Васил Левски\". Затворен за движение до понеделник включително е и бул. \"Цар Освободител\" в участъка между ул. \"Раковски\" и \"Ларгото\", както и ул. \"Оборище\" в отсечката между ул. \"11 Август\" и \"Раковски\". Променя се и графикът на градския транспорт през нощта в центъра, а освен ограничението на движението, засилени мерки за сигурност са взети и от МВР.", "date": "2019.05.05", "title": "Папата пристига в България: Ден първи от визитата му"}
{"url": "https://www.faktor.bg/bg/articles/novini/svyat/vtori-tur-na-prezidentskite-izbori-v-makedoniya", "text": "Започна гласуването на втория тур на президентските избори в Северна Македония. Изборните секции бяха отворени в 7 ч. местно време, предаде БТА, цитирайки ТАСС. Гласува се в 3480 избирателни участъка. Право на глас имат 1,8 милиона души. Гласуването приключва в 19 ч. местно време. Очаква се предварителите резултати от вота да станат известни около полунощ, а официалните ще бъдат обявени на следващия ден. На първия кръг на изборите кандидатът на управляващата коалиция Стево Пендаровски и кандидатката на ВМРО-ДПМНЕ Гордана Силяновска-Давкова - първата жена, която се бори за президентския пост - получиха по около 41 процента от гласовете. Така че много неща зависят от това как и дали етническите албанци, които съставляват около една четвърт от 2,1 милионното население на страната, ще гласуват.", "date": "2019.05.05", "title": "Втори тур на президентските избори в Македония"}
