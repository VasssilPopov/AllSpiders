{"url": "https://www.faktor.bg/bg/articles/ognyan-daskarev-osnovnoto-poslanie-na-tramp-beshe-che-amerika-nikoga-nyama-da-bade-sotsialisticheska-darzhava", "text": "Имаше ли скрити послания в отчета на Тръмп? Американският държавен глава отбеляза в профила си в Twitter постигнатото през първата година в Белия дом. И не пропусна да подчертае, че е постигнат невероятен успех за страната в много посоки.   \"Основното послание на Тръмп беше, че Америка никога няма да бъде социалистическа държава. И то не беше случайно. Никой не очакваше, че той ще каже това. Настъплението на крайната американска левица в момента е много мощно\", коментира в студиото на \"Денят ON AIR\" журналистът Огнян Дъскарев. Според президента на САЩ, започвайки от престъпността и Ислямска държава и се мине през фондовите пазари и икономиката, се забелязват успехите от работата на администрацията в Белия дом. Оценката на Тръмп от своя страна става на фона на блокиралата работа на държавната администрация заради спряното финансиране от конгреса. \"Безспорен факт е, че Доналд Тръмп успя да върне голяма част от производството в страната. Икономическият растеж за тези две години, откакто той е начело на САЩ, е около 3,9 - 4%. За всичките 8 години на Обама бе под 2%\", каза Дъскарев. Пред Bulgaria ON AIR журналистът допълни още, че икономиката очевидно е в подем, тя е на първо място.", "date": "2019.02.08", "title": "Огнян Дъскарев: Посланието на Тръмп е, че Америка никога няма да бъде социалистическа държава"}
{"url": "https://www.faktor.bg/bg/articles/novini/balgariya/eksperti-zloupotrebite-spirat-samo-ako-telk-bade-zakrit", "text": "ТЕЛК трябва да бъде закрит. Това е мнението на Стойчо Кацаров, председател на Центъра за защита на правата в здравеопазването, и на здравния журналист Мария Чернева. „Единственият отговор на това как да се спрат злоупотребите е просто ТЕЛК да бъде закрит. Това не означава, че някой ще вземе помощите на хората. Би могло да означава само нещо друго – че те биха могли да получават много по-адекватна помощ спрямо състоянието си”, заяви Чернева. „ТЕЛК сам по себе си е абсурдна система, не почива на никаква логика и само създава пороци и не ги решава. Сега с приемането на Закона за личната помощ и Закона за хората с увреждания този порок още повече се задълбочава”, допълни журналистът. Стойчо Кацаров отбеляза, че пенсията за инвалидност е обезщетение за осигурителен риск. „Ние сме задължени всеки месец върху нашите доходи осигуровка, която покрива и риска да изпаднем в състояние на трайна неработоспособност. И когато изпаднем в такова състояние, НОИ изплаща пенсия за инвалидност. Аз казвам, че първо, това може да не е задължително, и второ, не е задължително да бъде в НОИ”, допълни той. „Други осигурители или застрахователи вероятно също биха могли да предложат подобен пакет от услуги всеки гражданин сам да прецени дали да се осигурява за този риск, дали това да е за всички състояние или само за някои от тях – например за зрението или за слуха”, подчерта Кацаров. По думите му по-либерален подход ще даде много повече възможности и ще има по-малко основание за търкания и конфликти между хората и институциите.  Според Мария Чернева корупционният натиск ще се увеличи още повече. „Първо, ТЕЛК вече е бетониран и двата закона – и за личната помощ, и за хората с увреждания. Там хапката, която идва с едно решение на ТЕЛК, става много по-голяма. Ако досега някакви месечни обезщетения бяха обвързани с гарантиран доход, то сега се обвързват с линията на бедност, която е в пъти по-голяма. Плащанията вече стават много повече, тоест сега много повече хората ще имат интерес да си платят, за да получат по-висок процент и да получават повече пари”, аргументира се тя.", "date": "2019.02.08", "title": "Експерти: Злоупотребите спират, ако ТЕЛК  бъде закрит"}
{"url": "https://www.faktor.bg/bg/articles/novini/svyat/erodgan-pomognal-na-maduro-da-iznese-zlato-za-900-miliona-dolara", "text": "Турската компания „Sardes“ е изнесла злато на стойност 900 милиона долара от Венецуела за Турция, съобщава агенция \"Блумбърг\", цитирана от Нова телевизия.  Компанията е създадена през декември 2017 г., два месеца след като венецуелския лидер Николас Мадуро посети турския си колега Реджеп Тайип Ердоган в Анкара. Още през януари 2018 г. тя е пренесла злато за 41 млн. долара, а през следващия - за 100 млн. долара.  В отношенията между двете страни това е безпрецедентен случай на сътрудничество, съобават от агенцията. В края на януари парламентът на Венецуела, контролиран от опозицията, съобщи за опит да бъдат изнесени 20 тона злато от страната. Според противниците на сегашния президент Николас Мадуро, има вероятност то да е било предназначено за Русия.  В Москва тази версия беше опровергана, но на 31 януари в руската столица кацна самолет, пристигайки от Венецуела с неизвестен товар на борда.", "date": "2019.02.08", "title": "Еродган помогнал на Мадуро да изнесе злато за 900 милиона долара"}
{"url": "https://www.faktor.bg/bg/articles/bat-sali", "text": "Аз съм тука представител на циганската общност, не на ДПС, дадени са ми тези права. Това заяви бившият депутат от ДПС Александър Методиев, по известен като Бат Сали в \"Още от деня\" на БНТ.  В предаването той се сбъска с редовния си събеседник по студиата Юлиан Ангелов, депутат от ВМРО. Гвоздеят на разправията беше концепцията на вицепремиера Красимир Каракачанов, представена под името Концепция за промени в политиката за интеграция на ромския етнос в Република България и мерките за реализацията им, оповестена вчера. Според Методиев, концепцията на Каракачанов категорично нарушава Конституцията на България.  Недопустимо е, това е популистка концепция, плод на предстоящите избори и противоконституционна. Конституцията не позволява такава концепция да бъде приложена за един цял етнос, който от хиляди години съществува, обясни Бат Сали. Не нарушаваме никакви закони, 30 години в България голяма част от политиците и хората си мълчат и не назовават какъв е проблема, и държавата трябва да вземе мерки - да изработи конкретна концепция и да назове проблема с името му. Сред ромския етнос има огромни несоциализирани групи, живеещи в гета, паразитиращи на гърба на обществото, заяви представителят на ВМРО. Според Методиев обаче, с концепцията се насажда езикова омраза, основно от страна на вицепремиера Каракачанов. Защо чак сега се повдига въпроса, те са управляващи от две години, попита Методиев. Относно мерките за семейното планиране и ограничаване на раждаемостта, Константинов обясни, че концепцията цели да помогне на многодетните ромски семейства, които са социално затруднени. Тези семейства, които имат повече от две деца и нямат възможност да отглеждат... Няма възможност жената да направи аборт, защото той е 150 лв, а мъжът й няма да ги даде, а ще отиде да ги изпие в кръчмата, обясни Юлиан Ангелов. В студиото беше коментирана и акцията на полицията в пловдивския ромски квартал \"Столипиново\" С един замах направи наказателна акция срещу беззащитните роми, има си процедури, които трябва да се спазват за бутатнето на незаконните постройки и те са дълги - ние това искаме, да се спазват, обясни Бат Сали.", "date": "2019.02.08", "title": "Бат Сали: Концепцията на Каракачанов категорично нарушава Конституцията"}
{"url": "https://www.faktor.bg/bg/articles/novini/svyat/mediite-krizata-mezhdu-frantsiya-i-italiya-e-bezpretsedentna", "text": "Кризата между Франция и Италия е безпрецедентна, пише италианската преса. Френският вестник \"Монд\" констатира, че отношенията са влошени, откакто в Италия е на власт правителството на крайнодясната партия \"Лига\" и антисистемното Движение \"Пет звезди\". На фона на връзките им с френската крайна десница, наблюдатели приемат контакта с \"жълтите жилетки\" като опит за извличане на политически дивиденти. Италианският премиер Джузепе Конте посочи, че отношенията между Италия и Франция имат дълбоки корени. И изказа увереност, че ситуацията може да се изясни. \"В изявлението на вицепремиера Ди Майо се казва, че някои инициативи засягат партии и движения. В случая с \"жълтите жилетки\" той е действал като лидер на Движение \"Пет звезди\", заяви премиерът Джузепе Конте. Според Париж това не отменя ролята му на вицепремиер, а тя изисква да уведоми френските власти за намеренията си.  \"Но това не е всичко. От много месеци Франция е обект на безпочвени атаки от двама членове на италианското правителство - г-н Ди Майо и г-н Салвини. Имаше призиви да се гласува против президента, да се подкрепят \"жълтите жилетки\", оспорваха се френските инициативи в Африка\", каза в радиоинтервю говорителят на френското правителство Бенжамен Гриво. Преди време Луиджи ди Майо обвини Франция за обедняването на Африка и оттам - за притока на мигранти в Европа. Рим критикува и френските инициативи в Либия. Засега диалогът между Париж и Рим се води в медиите.", "date": "2019.02.08", "title": "Медиите: Кризата между Франция и Италия е безпрецедентна"}
{"url": "https://www.faktor.bg/bg/articles/novini/balgariya/ot-utre-tarsete-dvoen-barkod-na-lekarstvata", "text": "От 9 февруари лекарствата, изписвани с рецепта ще носят двуизмерен баркод срещу фалшификати. Той ще направи невъзможно принтирането на опаковки на медикаменти и се очаква рязко да намали броя на лекарствата менте. Мярката е предвидена в Директивата за фалшифицираните лекарства регламент и ще обхване всички медикаменти, издавани срещу рецепта, които са регистрирани на територията на ЕС. Всяка кутия с лекарство ще има индивидуален баркод, а капачето й ще бъде запечатано със специална алуминиева лепенка, която ще удостоверява, че тя не не е отваряна. Производителите вече ще бъдат задължени да качат информацията, съдържаща се в уникалния идентификатор на всеки отделен лекарствен продукт, в централния регистър на ЕС. Той е управляван от Европейската организация за проверка на лекарствени продукти. В зависимост от произхода на лекарствата търговците на едро също ще трябва да сканират лекарствените продукти в различни точки от веригата на доставка, за да проверят тяхната автентичност. Накрая, аптеките и болниците, ще сканират баркода на всеки лекарствен продукт при продажбата или преди използването му, за да проверят неговата автентичност. Така те ще го „отпишат“ от регистъра, преди да го отпуснат на пациента. Правилата важат както за аптеките и за болниците, така и за сайтовете, които продават лекарства чрез интернет. Онлайн аптеките, които продават лекарства с рецепта ще трябва да поставят европейското лого на страницата си. При кликването му потребителите ще могат да видят дали аптеката е лицензирана да продава лекарства в съответната държава. Въпреки промените върху опаковките не се очаква дефицити на лекарства, тъй вече произведените медикаменти ще продължат да се продават в аптечната мрежа и в болниците до изтичане на срока им на годност. Фармацевтите обаче ще трябва да сверят партидите, за да се уверят, че те са редовни преди да ги предлагат на пациентите. Единствените държави, в които правилата няма да се прилагат от утре са Гърция и Италия. Двете членки са поискали отлагане с 6 години, тъй като вече имат подобни национални схеми за гарантиране автентичността на лекарствата. ЕС се надява двуизмерните кодове да позволят по-добра проследимост на лекарствата и да направят по-трудно пласирането на фалшифицирани медикаменти. Европейската комисия съобщи, че ще следи отблизо как държавите членки прилагат новата контролна система \"от край до край\" и ще наблюдава използването на двуизмерните баркодове. По данни на следствените служби за 5 г. в ЕС са издадени 400 предупреждения за фалшиви лекарства. Обикновено те се продават в опаковки, които следват оригиналните, но съставките им са с по-ниско качество или с грешна дозировка.", "date": "2019.02.08", "title": "От утре търсете двоен баркод на лекарствата"}
{"url": "https://www.faktor.bg/bg/articles/novini/balgariya/stanishev-ne-figuriral-v-proektolistata-na-bsp-za-evroizborite", "text": "Автомобилен състезател и юрист от Европейския съд фигурират в неофициалната листа за евроизборите на соцлидера Корнелия Нинова, която обаче никой не е виждал, твърди Канал 3. Рали шампионът Крум Дончев и съдията от Европейския съд в Люксембург, син на червения гуру в правото и бивш парламентарист Любен Корнезов. Това са две от имената, които държи да вкара в листата \"Позитано\" 20. Дончев вече е бил в листите за парламентарния вот и от две години стана член на партията. Александър Корнезов обаче е отскоро съдия и надали би рискувал да се откаже заради несигурно място в Европарламента. За това, че двамата фигурират в такъв препоръчителен списък, спуснат от \"Позитано\"20, се чу сред червените редици. Макар списъкът да го няма черно на бяло, става въпрос за 17 имена, които е препоръчително организациите да номинират наред с другите социалисти, които издигат. Освен Дончев и Корнезов, евросписъкът на ръководството се води от Елена Йончева, следвана от бившата вицепремиерка, сега зам.-шеф на БСП, Деница Златева. Твърди се, че в тази проектолиста не фигурира Сергей Станишев, но пък намира място бившият му външен министър Кристиан Вигенин. Отново се намърдва сегашният евродепутат Петър Курумбашев. Промушил се е и един соцдепутат, който е особено активен напоследък покрай изявите на Йончева в разкритията за \"Ало, Банов съм\" - Димитър Данчев.  Сондажът сред соцорганизациите сочи, че до момента със сериозен брой номинации са трима червени депутати, които не са от списъка на Нинова - Румен Гечев, проф. Иво Христов и Александър Симов. Юристът, който изпадна от парламента заради уставните промени, Янаки Стоилов, също има много номинации от соцорганизации. Станишев пък не бил от предпочитаните за номиниране, твърдят приближени до ръководството. Няма как обаче президентът на ПЕС да изпадне от листата, защото вътрешната опозиция играе за него и държи той да е водачът, твърдят социалисти. Официално рамо му дадоха двама от номинираните - Елена Йончева и Румен Гечев, които бяха категорични, че трябва да е в листата. Социалистите в страната номинират още Крум Зарков, евродепутата Момчил Неков и дори самата Корнелия Нинова, въпреки че тя изрично обясни, че няма да е водач. Така, отсега е ясно, че членовете на пленума ще трябва да гласуват 17 имена за червената евролиста при оспорвана битка за челните места, поне 4, колкото са сегашните евродепутати на левицата. Нищо, че на предстоящите евроизбори БСП ще гони бройката от 6 депутатски места. В листата ще намерят място фаворитите на Нинова, вероятно в графата \"гражданска квота\", но от вътрешната опозиция се готвят да атакуват за подредбата на местата. За целта опонентите на Нинова ще настояват за тайно гласуване и подредба на листата според броя получени гласове от всеки номиниран. Ако последното стане, твърде е възможно Националният съвет да обърка пасианса на ръководството и листата да не съвпадне с желания списък. Водачът пък ще бъде посочен от ръководството през март, но той също може да бъде оспорен от членовете на Националния съвет при окончателното гласуване на листата, което се очаква през април.", "date": "2019.02.08", "title": "Станишев не фигурирал в проектолистата на БСП за евроизборите?"}
{"url": "https://www.faktor.bg/bg/articles/novini/svyat/predsedatelyat-na-myunhenskata-konferentsiya-po-sigurnostta-svetovniyat-red-se-razpada", "text": "\"Световният ред се разпада\", заяви председателят на Мюнхенската конференция по сигурността Волфганг Ишингер, цитиран от ДПА. \"Представата за световен ред, основан на общи правила и подредена глобална структура, едва ли може да бъде запазена\", каза германският дипломат ветеран в Мюнхен. Той прогнозира, че съперничеството между свръхсилите ще придобие по-ясно очертание в бъдеще. В частност Ишингер изрази съжаление за прекратяването на действието на Договора за ликвидиране на ракетите със среден и малък обсег между САЩ и Русия. Това е \"трагедия за европейската структура за сигурност\" и събитие със сериозни последици, каза той. Съществува също опасност други споразумения между САЩ и Русия в областта на разоръжаването да бъдат блокирани. Съединените щати първи се оттеглиха от датиращия от 1987 г. договор миналата седмица, а Русия отговори с аналогична мярка. И двете страни се обвиняват взаимно в нарушаване на споразумението. Решението на френския президент Еманюел Макрон да не участва в Мюнхенската конференция, според Ишингер, очевидно се дължи на вътрешнополитически причини. Отказът на Макрон, получен в Мюнхен преди седмица, няма нищо общо със спорните въпроси между Германия и Франция като газопровода \"Северен поток - 2\", отбеляза той. \"Разбирам, че е трябвало да подреди отново приоритетите си\", каза Ишингер, имайки предвид политическата криза с протестното движение на \"жълтите жилетки\". Мюнхенската конференция по сигурността, насрочена за 15-17 февруари, е най-големият експертен форум по политиката за сигурност в света. Тази година в нея се очаква да участват близо 100 министри и 40 държавни глави. Сред ораторите ще бъдат германският канцлер Ангела Меркел и американският вицепрезидент Майк Пенс. Председателката на Камарата на представителите в Конгреса на САЩ Нанси Пелоси, която е политически съперник на президента Доналд Тръмп, също се очаква да вземе участие във форума.", "date": "2019.02.08", "title": "Председателят на Мюнхенската конференция по сигурността: Световният ред се разпада"}
{"url": "https://www.faktor.bg/bg/articles/georg-georgiev-tvardenieto-na-prezidenta-za-prepisana-pozitsiya-zvuchi-kato-nabarzo-izmislena-shega", "text": "Преписана ли е позицията на България за Венецуела? По-рано днес външният ни министър Екатерина Захариева отрече това, отговаряйки на критиките на президента Румен Радев, че кабинетът не го търси за важни въпроси като договора с Македония, а за \"преписаната позиция“ на правителството за Венецуела. \"От кого трябва да е преписана тази позиция? Президентът Радев би имал основания да твърди подобно нещо, ако не е бил информиран от своите представители по Съвета за сигурността. От неговата администрация обаче имаше представители, които съвсем ясно могат да заявят, че подобно нещо няма. Това звучи като набързо измислена шега\", коментира в студиото на \"Денят ON AIR\" зам.-министърът на външните работи Георг Георгиев. Той подчерта, че не би характеризирал конфронтацията между президент и премиер като персонален сблъсък. \"Държавата излезе с официална позиция, подкрепена от отговорните и компетентни за това институции, както в лицето на Министерския съвет и Министерството на външните работи, така и на специализираните служби. И да се опитваш да бъдеш в опозиция на това говори по-скоро за институционална неколегиалност. Която за съжаление се случва не за първи път\", отбеляза Георгиев. Припомняме, че правителството подкрепи Хуан Гуайдо за президент на южноамериканската страна, а президентът Радев се обяви за ненамеса. \"Една единствена институция влиза в разрез с всички останали. Конституцията обаче ясно посочва кой има правомощия във външната политика на България\", допълни още зам.-министърът на външните работи.", "date": "2019.02.08", "title": "Георг Георгиев: Твърдението на президента за \"преписана позиция\" звучи като набързо измислена шега"}
{"url": "https://www.faktor.bg/bg/articles/merkel-nyama-vloshavane-na-otnosheniyata-mezhdu-germaniya-i-frantsiya", "text": "Канцлерът на ФРГ Ангела Меркел опроверга информацията за влошаване на отношенията между Германия и Франция на фона на отказа на президента Еманюел Макрон да участва в тазгодишното издание на Мюнхенската конференция по сигурността, която ще се проведе в периода 15-17 февруари, предава TACC. „Сътрудничим ежедневно по всички важни европейски теми“, увери пред журналисти в Берлин германският канцлер, като подчерта, че „ще има още много съвместни срещи, които ще убедят, че Аахенското споразумение в живо“.", "date": "2019.02.08", "title": "Меркел: Няма влошаване на отношенията между Германия и Франция"}
{"url": "https://www.faktor.bg/bg/articles/obshtestvo/zakon-i-red/4-g-zatvor-za-mazha-ranil-s-bombichka-politsai-na-futbolen-mach", "text": "4 години затвор получи мъжът, ранил с бомбичка полицаи на футболен мач. Присъдата беше постановена от Софийския градски съд. В съдебната зала Йордан Исаев заяви, че съжалява. Прокуратурата поиска за него 6 години затвор, но той призна вината си и затова получи присъда, намалена с една трета. Инцидентът стана по време на мач между \"Левски\" и ЦСКА през април миналата година. Пострадаха двама униформени – мъж и жена, като тя едва не загуби зрението си.", "date": "2019.02.08", "title": "4 г. затвор за мъжа, ранил с бомбичка полицаи на футболен мач"}
{"url": "https://www.faktor.bg/bg/articles/rumen-radev-da-gradim-po-spravedliva-balgariya-s-kt-podkrepa", "text": "Всички права се извоюват с борба. Останете на висотата на очакванията на гражданите, за да градим заедно една по-справедлива България, в която остават да живеят нашите деца и внуци. Това заяви президентът Румен Радев на 30-годишнината на КТ \"Подкрепа\" в зала \"България\", където на същата дата, навръх рождения си ден през 1989 г. д-р Константин Тренчев основава синдиката, който 2 пъти свали комунистите - тогава и през 1997 г. \"Да бъде все така енергичен и унищожително истински, какъвто е и днес\" - това пожела президентът на рожденика, който сега е почетен председател на профсъюза. Глобализмът и либералният модел отстъпват място на икономическия патриотизъм, подчерта президентът Радев.", "date": "2019.02.08", "title": "Румен Радев заговори за \"икономически патриотизъм\""}
{"url": "https://www.faktor.bg/bg/articles/nova-sistema-shte-sledi-patya-na-gorivata", "text": "Системата за видеонаблюдение на търговията с горива ще бъде демонстрирана в петък. Чрез камери държавата иска да следи пътя на дизела и бензина от танкерите буквално до резервоарите ни.  В момента всички сигнали за злоупотреби се събират на едно място - специален контрабанден център. Информацията идва от \"Морската администрация\", \"Граничната полиция\", ДАНС, данъчните и митниците. Идеята е борбата с контрабандата при горивата да постигне резултати като при цигарите, където, според премиера, незаконната търговия е намаляла от 34 до под 5%.", "date": "2019.02.08", "title": "Нова система ще следи пътя на горивата"}
{"url": "https://www.faktor.bg/bg/articles/v-ns-predstavyat-originalite-na-tarnovskata-konstitutsiya-i-srebarnata-konstitutsiya", "text": "Оригиналите на Търновската конституция и Сребърната конституция и лични вещи на Петко Славейков ще бъдат представени днес на изложба в Народното събрание по повод 140-ата годишнина от Учредителното събрание и приемането на първата българска конституция. В парламента ще бъде валидиран и юбилеен пощенски блок с марка, първодневен плик и печат, посветени на годишнината, съобщиха от пресцентъра на Народното събрание. Експозицията ще бъде открита от председателя на Народното събрание Цвета Караянчева на 8 февруари 2019 г. в 10.30 часа в Клуба на народния представител. Гражданите ще могат да я разгледат на 10 февруари 2019 г. в Деня на отворени врати на парламента. Тя е организирана със съдействието на Държавна агенция „Архиви“, Националния литературен музей и музей „Петко и Пенчо Славейкови“. Сред личните вещи на Петко Славейков, включени в изложбата, са първата библия на говорим български език от 1871 г., издадена в Цариград, джобен часовник, калъф за пера, мастилница, перо, с което е писал, сребърна кутия и броеница. Масата, на която депутатите от първия български парламент са положили подписите си под текста на Конституцията, също е част от експозицията. В Народното събрание е представена и пътуващата изложба „140 години от Учредителното събрание и подписването на Търновската конституция“. На 40 пана тя проследява събитията от свикването на Учредителното събрание, неговата дейност и подписването на Търновската конституция, както и промените в нея, до обявяването на Независимостта на България. В рамките на честванията на 140-ата годишнина от Учредителното събрание експозицията ще гостува на всички областни градове. След откриването на изложбата председателят на Народното събрание Цвета Караянчева ще участва в официалното валидиране на юбилеен пощенски блок с марка, първодневен плик и печат, посветени на годишнината.", "date": "2019.02.08", "title": "В НС представят оригиналите на Търновската конституция и Сребърната конституция"}
{"url": "https://www.faktor.bg/bg/articles/otkriha-bibliya-na-1200-godini-u-trafikanti-v-turtsiya", "text": "Библия на 1200 години беше открита от турската полиция по време на операция срещу контрабандисти, съобщава Нова ТВ. Древният ръкопис е намерен в югоизточната провинция Диарбекир, след като властите получи информация, че трафиканти се опитват да продадат стара книга с религиозен текст. Книгата има 34 страници и инкрустирани златни букви на корицата си. До момента няма информация за произхода й. През последните години Турция засили борбата срещу контрабандата, след като много артефакти бяха разграбени от разкъсваните от войни Сирия, Либия и Ирак.", "date": "2019.02.08", "title": "Откриха Библия на 1200 години у трафиканти в Турция"}
{"url": "https://www.faktor.bg/bg/articles/obrat-v-levski-bozhkov-se-otkaza-ot-tima-spas-rusev-podari-aktsiite-si-na-hristo-yovov", "text": "Васил Божков няма да поеме управлението на Левски, разбра ТОПСПОРТ! Макар че бизнесменът се считаше за сигурен нов мажоритарен акционер на \"сините\", това няма да се случи. Ситуацията се променя ежедневно. Това е и причината, поради която Николай Михайлов обяви преди дни в интервю, че има напрежение, и \"че нещата трябва да станат ясни час по-скоро\". Името на Васил Божков ще присъства дотолкова, доколкото клубът има спонсорски договор с притежаваната от него фирма за букмейкърски залози \"Ефбет\", с която Левски сключи договор в началото на годината. Според потвърдена информация на медията ни, новите лица, които ще управляват клуба са бивши футболисти. На тях Спас Русев се очаква да прехвърли мажоритарния пакет акции. Даниел Боримиров ще е част от новия УС, което не е новина, тъй като той и в момента е вторият по големина акционер в клуба. Възможно е основният пакет акции да бъде поверен на Бижутера Христо Йовов, макар че информацията на този етап е непотвърдена. Петър Бакърджиев обяви по БТВ, че почти сигурно 51% от акциите Спас Русев е подарил на Бижутера от Своге, а по 20 на сто са получили другите бивши футболисти на \"сините\" Даниел Боримиров и Димитър Иванков.", "date": "2019.02.08", "title": "Обрат в \"Левски\": Божков се отказа да купи тима, Спас Русев подари акциите си на Йовов"}
{"url": "https://www.faktor.bg/bg/articles/lyuboslav-penev-e-noviyat-trenyor-na-tsska", "text": "Любослав Пенев е новият треньор на ЦСКА. Това обявиха \"червените\" на специална пресконференция. Договорът на бившия национал е за година и половина.  \"Решението го взех много бързо. Аз не идвам на гости. Аз съм си вкъщи. Ред, дисциплина и организация. На това ще стъпя. Няма да карам никой на сила да идва в ЦСКА.\", бяха първите думи на Пенев. Това ще е трети период на бившият национален секелкционер като треньор на стадион \"Българска армия\". През 2009 г. ЦСКА игра в групите на Лига Европа, докато Пенев бе на скамейката. През 2015 г. той бе треньор само месец.", "date": "2019.02.08", "title": "Любослав Пенев е новият треньор на ЦСКА"}
{"url": "https://www.faktor.bg/bg/articles/polsha-dava-na-sad-mezhdunarodnata-tenis-federatsiya", "text": "Тенис федерацията на Полша обяви, че ще съди Международната тенис федерация заради новите правила, по които се определят точките в турнира за Купа „Дейвис“. Промяната в системата прати поляците в трета група на турнира, въпреки че записаха победи над Румъния, Словения и Зимбабве миналата година на квалификациите за класиране в Група I. Причината за срива на Полша е, че според новата система, инициирана от Жерар Пике и Kosmos, се гледат точките през последните четири години, а не само за изминалия сезон. От федерацията на Полша искат да бъдат върнати в Група I, а ако това не се случи, да им бъде платена компенсация за това, че състезателите им ще са в по-ниска група. Поляците са обмислили да пуснат резервен състав в турнира, но „Топ играчите“ им искат да участват, за да имат право да се включат в олимпийските игри в Токио през 2020 година.", "date": "2019.02.08", "title": "Полша дава на съд Международната тенис федерация"}
{"url": "https://www.faktor.bg/bg/articles/s-dobrota-sreshtu-smrazyavashtoto-vsekidnevie", "text": "Сякаш специално за откриването на 69-тото Берлинале вчера германската столица посрещна своите гости, окъпана в тъй рядката за тази зима слънчева светлина и по средиземноморски лазурно небе.  В различните секции на фестивала през следващите десет дни ще се завъртят около 400 нови и ретроспективни филма. В конкуренция за Златната и сребърните мечки ще се състезават 17 заглавия. На гала церемонията за откриването на фестивала вчера бе показан със световна премиера първият от тях: The Kindness of Strangers (Добротата на чуждите) на датската режисьорка Лоне Шерфиг – двучасова коопродукция на Дания, Канада, Швеция и Германия. Място на действието е Ню Йорк Сити, където главната героиня Клеър (Зои Казан, внучка на големия Елия Казан, която наскоро видяхме във филма на братя Коен Баладата за Бастър Скръгс) пристига с двата си невръстни сина, побягнала от семейния ад в провинциалното градче Бафъло. Мъжът й полицай, тероризира и нея, и децата и я преследва, за да й ги отнеме. Клеър не вижда изход освен да ги натовари на колата и без багаж и кредитна карта да търси късмет и убежище в мразовития и смразяващ Ню Йорк. До към първите 45 минути на филма преобладаваше потискащото чувство за безизходност в отчаяното лутане на крехката Клеър и децата й от приют до приют и от кухня за бедни до църковни спални за безпризорни. Един от нас дори започна да си прави сметка, как да се измъкне от реда без да скандализира унесените ценители-кинаджии. Добре, че така и не се реши и остана! Но ето че неусетно, без никакви политически обвинения или социални поучения Лоне Шерфинг (сребърна мечка в Берлин за Италиански за начинаещи през 2000 г.) постепенно разтопява физическия и емоционален мраз на екрана благодарение отзивчивостта на случайно срещани непознати, с които се сблъсква Клеър. Най-естествено, несантиментално и далеч от кича тези чужди хора просто й помагат да оцелее. В първоначално несвързани, лъкатушещи сюжетни линии режисьорката (също и сценаристка) въвежда героите – медицинската сестра Алис (Андреа Райсбъро), бившият затворник Марк (Тахар Рахим), собственикът на стар руски ресторант Тимофей (Бил Найи), непохватния и кутсузлия адвокат Джон (Джей Баручел)... Така около Клеър съвсем естествено се изплита една мрежа от емпатия и солидарност, която й помага да оцелее в отчаяното й положение. С \"Добротата на чуждите\" Лоне Шерфиг е създала един истински човечен филм, в който не държавата, не институциите, а хората – чужди и непознати – поемат отговорността да помагат и с цената на собственото неудобство и дори жертви измъкват попадалите в беда.   На пресконференцията след прожекцията режисьорката сподели, че е била впечатлена от отзивчивостта и готовността на хората, които е срещала при снимките в САЩ и Канада. И тя, и екипът от актьори (национално много пъстро съставен) н скриха, че съзнателно са наблегнали в работата си над филма на хуманистичния дух точно сега, когато демагогия, социално насъскване и озлобление сякаш заплашват да надделеят и в Америка, и в Европа.  „За нас бе особено важно да покажем какво ни обединява като хора, а не онова, което ни манипулира и противопоставя“ каза на пресконференцията очарователният Бил Найи (Тимофей). Да припомним, че девизът на тазгодишното Берлинале е „Частното и личното са също политика“...", "date": "2019.02.08", "title": "С доброта срещу смразяващото всекидневие"}
{"url": "https://www.faktor.bg/bg/articles/ekspert-gorivata-mozhe-da-poskapnat-zaradi-nova-biokomponenta", "text": "Рязък скок на цените на горивата засега не се очаква, но от лятото можем да очакваме такъв заради добавянето на нова биокомпонента, която е по-скъпа. Това прогнозира пред bTV Светослав Бенчев, експерт на Българската пертолна и газива асоциация. „През последния месец много нарасна цената на биокомпонента, а ние сме задължени да смесваме както бензина, така и дизела с биогориво. Във всеки един литър трябва да смесваме 6% биодизел и 8% биоетанол. Поне за момента това е записано в Закона за енергията от възобновяеми източници, няма промяна в него, дори напротив – ще добавяме от март тази година още една компонента – ново поколение биодизел, което е доста по-скъпо”, обясни Бенчев. „Поне за момента едва ли ще се усети в цената на горивата, защото става въпрос за много малък процент – това е 1%. Този процент обаче ще продължи да се увеличава, тъй като такива са международните и европейските задължания, може би следващата година вече ще повлияе със сигурност на цените, даже още от средата на тази година”, категоричен беше експертът. В момента няма как да се прогнозира дали ще има лятно поскъпване на горивата, отбеляза той. „Дали ще има по-скъп бензин през лятото, зависи от това колко бензин ще се произведе в Европа и САЩ. Цената на бензина в този период зависи както от пътуванията тук, така и в САЩ. През последните две години нямаше летни поскъпвания”, припомни Светослав Бенчев. „Цените в края на миналата година паднаха заради цените на международните пазари. Сега имаме обратните процеси, и затова цените на бензина са се качили с 2,5% а на дизела с 2,8%”, обясни Светослав Бенчев по повод повишението е с 4-5 стотинки за литър през последната седмица. „Цените зависят изцяло от международните пазари,  в България има засилена конкуренция между веригите, така че няма как да се опитваме да ги задържим. В България по данни на НАП има около 3000 бензиностанции, от тях олоко 1400 членуват в Петролната и газовата асоциация. В този смисъл има около 1600 бензиностанции, които не зависят от никого, това са повече от 50%, така че не виждам проблем с конкуренцията. По отношение на търговията на едро, в България има 121 данъчни склада, 14 от тях са на асоцията. В България картел няма”, категоричен беше експертът. Всичко зависи от цената на петрола на международните пазари, всичко зависи от международните събития, подчерта Свеслав Бенчев. По думите му в момента цените вървят надолу заради Венецуела и проблемите около президента Мадуро. „Факт е и, че квотите, които държавите от ОПЕК са си поставили, вече се спазват. Вчера и инвестиционните банки намалиха предвижданията си за цената на петрола тази година. В този смисъл, ако нещо не се случи на геополитическата сцена, цените да останат в този диапазон”, посочи още той. „До 30 март трябва да пренастроим нашите касови апарати, така че в касовата бележка да се показва подробна разбивка за цената. Това  със сигурност ще струва някаква сума за нас, а на 30 юни ние трябва да въведем изцяло нови касови апарати и фискални системи. За момента мога да каже, че много бензиностанции няма да могат да се справят и със сигурност някой ще трябва да плати тези нормативни изисквания, за съжаление обикновено това е крайният потребител”, отбеляза още експертът от Българската петролна и газова асоциация.", "date": "2019.02.08", "title": "Експерт: До 30 март касовата бележка трябва да показва подробна разбивка за цената на горивото"}
{"url": "https://www.faktor.bg/bg/articles/goranov-pri-defitsit-na-rabotna-raka-vdiganeto-na-zaplatite-e-neizbezhno", "text": "Вдигането на заплатите е неизбежно. При дефицита на работна ръка пазарът го изисква. Това заяви министърът на финансите Владислав Горанов пред 10-ия конгрес на \"Подкрепа\", който се провежда днес, навръх 30-годишнината на синдиката. Щекотливите въпроси той остави за друг път, когато не е празник, а сега пожела на делегатите здраве и да изберат за лидер правилния човек, когото той \"само погледна\" - сегашния президент на профсъюза Димитър Манолов, който преди 3 г. пое щафетата от почетния лидер д-р Тренчев. На конгреса са още президентът Румем Радев, кметът на София Йорданка Фандъкова, омбудсманът Мая Манолова, вицепремиерът Марияна Николова, социалният министър Бисер Петков. Малко над 2 милиона домакинства в България нямат нито едно дете, само 300 хиляди са с две или повече - такава статистика прозвуча от трибуната. За 3 г. да върнем 100 000 българи от Молдова и Украйна, за да променим демографията, ни трябват само 200 милиона лева ще на година, а ние харчим милиарди за глупости, подчерта от трибуната лидерът на КНСБ Пламен Димитров. За 4 г. може да постигнем средните доходи за Европа - такъв разчет направил той. 1.7 млн. сега са под прага на бедност, подчерта той. 8.2 пъти е разликата между най-високата и най-ниската заплата в страната, а в отделни случаи разликата надхвърля 100 пъти.", "date": "2019.02.08", "title": "Горанов: Вдигането на заплатите е неизбежно, изисква го пазарът"}
{"url": "https://www.faktor.bg/bg/articles/ikonomika/petrolnata-i-gazova-asotsiatsiya-prognozira-poskapvane-na-gorivata-ot-lyatoto", "text": "Поскъпване на горивата от лятото прогнозират от Петролната и газова асоциация. След повишението в цените в последната седмица според бранша нов скок след няколко месеца е възможен заради биодобавките, които се влагат. За последните 6 дни плащаме с 4 стотинки повече за литър бензин и дизел.  Най-масовият бензин А 95 вече стигна психологическия праг от 2 лева за литър. Месечният бюджет на Илия Кьосев за гориво е около 150 лева. Казва, че ако продължи да плаща повече в бензиностанцията, ще ограничи почивките, за да компенсира разходите си. От Българската петролна и газова асоциация уточняват, че от март в бензина ще се слага по-голямо количество биодобавка, а при дизела ще се влага ново поколение биодизел, което може да повлияе на цените. „В момента той е тройно по-скъп от нормалния конвенционален дизел. Тъй като този процент ще продължи да се увеличава, защото такива са международните и европейски задължения, предполагам, че в следващата година той ще повлияе със сигурност на цените”, коментира Светослав Бенчев от асоциацията.  Трайно обаче цените на горивата ще продължат да зависят от котировките на петрола на световните пазари.", "date": "2019.02.08", "title": "Петролната и газова асоциация прогнозира поскъпване на горивата от лятото"}
{"url": "https://www.faktor.bg/bg/articles/paradoks-zashtitnikat-na-maduro-konstatira-che-darzhavata-ni-ne-e-inovativna", "text": "Румен Радев, който преди дни подкрепяше президента на Венецуела, заговори за иновации. Президентът на България промени политиката си и стана първи закрилник на ЕС, който преди това не подкрепи за позицията срещу диктатора Николас Мадуро.  \"Иновативността е отражение на националните амбиции за бъдещето, на ефективното взаимодействие между администрацията, бизнеса, науката и образованието във всяка държава, каза президентът Румен Радев на \"Дондуков\" 2, където беше домакин на церемонията по отличаване на победителите в Националния конкурс \"Иновативно предприятие на годината\" за издания 2018,2017 и 2016 година с марката \"Високи постижения в иновациите\". Речта му идва дни, след като защити диктатора Николас Мадуро и сравни режима във Венецуела с България.  Териториалното разпределение на иновациите в една държава е критерий и за хармоничното развитие на регионите, радвам се, че днес има фирми от различни краища на България, каза Радев пред присъстващите. Иновативността е най-ефективният механизъм за постигане на висок и устойчив икономически растеж, а за това една държава трябва да има точно хора като вас - с отворен ум, критично мислене, борбеност да отстояват идеите си, каза президентът. Държавният глава посочи също, че българските иновации имат и своите сериозни предизвикателства. Разходите за научноизследователска и развойна дейност са далече от средноевропейското равнище - 1,5 процента от БВП. И въпреки многото години и програми, в които това число се залага, то все още остава далеч от реализацията. Виждаме резултатите, България все още е в групата на \"плахите иноватори\" на европейската иновационна карта. Делим по тези критерии последно място с Румъния. Затова и съвкупният иновационен продукт е все още далече под нашите възможности и желания. Това разкрива и една институционална недостатъчност като реализация на политиките в тази област, коментира Румен Радев.  Президентът обаче е оптимист, защото все повече млади хора и фирми залагат на иновациите. Радев отбеляза също, че сериозни иновации в една държава няма как да стават без научен обмен и международно сътрудничество и благодари на международните партньори в лицето на присъстващи посланици, че с тяхна подкрепа иновационната дейност в България продължава да се развива. Да, държавата е длъжник - основно имаме инвестиции от самия бизнес, от чужди партньори, но тя трябва да отдаде значимото на българския иноватор, каза президентът Радев. Той е сигурен, че това ще стане, \"защото вече няма как да се развиваме и да се мерим с другите държави, ако не го направим\". Имаме традиции, имаме на какво да заложим в много области, но ще подчертая само едно - нашият най-голям капитал това са нашите млади хора, каза Радев, който поздрави отличените. Националният конкурс \"Иновативно предприятие на годината\" се организира от фондация \"Приложни изследвания и комуникации\" и Enterprise Europe Network - България, и се прави под патронажа на държавния глава. Марката \"Високи постижения в иновациите\" е знак за иновативност, с който се отличават върхови постижения, въздействие и ефективност на авангардни иновации, разработени от български предприятия.", "date": "2019.02.08", "title": "Парадокс: Защитникът на Мадуро заговори за иновации в България"}
{"url": "https://www.faktor.bg/bg/articles/novini/svyat/ekspert-pri-zemetresenie-5-000-sgradi-v-istanbul-sa-pred-risk-ot-palno-srutvane", "text": "\"Не земетресенията, а нехайството руши\", пише турският в. \"Догру хабер\" в публикация на първата си страница днес, посветена на трагичния инцидент в сряда, при който осеметажна сграда се срути в Истанбул, причинявайки смъртта на най-малко десет души. Вестникът, цитиран от БТА, откроява на фона на трагедията потенциалния риск, произхождащ от нестабилното строителство, при евентуално силно земетресение в района на Истанбул, каквото сеизмолозите отдавна прогнозират. \"Рушащите се и без земетресения сгради потвърждават мнението, че постройките се сриват не от трусове, а от небрежност\", пише вестникът. \"Догру хабер\" цитира проф. Окан Тюйсюз от Истанбулския технически университет, който посочва, че при евентуално земетресение пет хиляди сгради в Истанбул са пред риск от пълно срутване. Това сочи японско проучване от 2002 г., поместено на сайта на Истанбулската голяма община. Отделно между 30 и 50 хиляди сгради ще понесат тежки разрушения. Темата е водеща днес и за проправителствения в. \"Тюркие\", който търси вината за трагичния инцидент в опозиционната Народнорепубликанска партия. \"Тюркие\" отбелязва, че община Картал в Истанбул се намира под управлението на НРП, а общината си е затворила очите за незаконната надстройка на няколко етажа, тъй като сградата била собственост на семейството на заместник общинския председател. \"Верига от скандали след срутването на блока, който погреба много хора в Картал\", пише вестникът. Сградата била построена от семейството на Хюсню Йешилюрт, местният заместник окръжен председател. Три етажа са били надстроени незаконно, но вместо да търси сметка на отговорните, общината се направила, че не вижда, твърди \"Тюркие\". Междувременно стана известно, че 11 са потвърдените жертви при срутването на блока в сряда.", "date": "2019.02.08", "title": "Експерт: При земетресение 5 000 сгради в Истанбул са пред риск от пълно срутване"}
{"url": "https://www.faktor.bg/bg/articles/novini/svyat/shveytsariya-predizvikva-hakerite-razbiyte-sistemata-ni-za-elektronno-glasuvane", "text": "Швейцария отправи предизвикателство към хакерите, които успеят да пробият системата й за електронно гласуване от ново поколение, като обяви награди в общ размер 150 000 швейцарски франка (132 000 евро), предаде Франс прес. Федералното канцлерство съобщи, че ще се организира мнимо гласуване от 25 февруари до 24 март и покани желаещите компютърни гении, които искат да изпробват уменията си, да се запишат на адрес https://onlinevote-pit.ch. Участниците ще могат \"да се опитат да манипулират бюлетините, да прочетат подадените бюлетини, да нарушат тайната на вота и да извадят от строя или да заобиколят предпазните механизми, които защитават както бюлетините, така и данните за сигурността\", уточни канцлерството в изявление. Размерът на наградата ще зависи от степента на проникване на всеки хакер. Голямата награда от 50 000 швейцарски франка ще получи този, който успее да манипулира бюлетините, без да бъде засечен. Нарушаването на тайната на вота ще се възнагради с 10 000 швейцарски франка, а унищожаването на електронна урна носи 5000 швейцарски франка.", "date": "2019.02.08", "title": "Швейцария предизвиква хакерите: Разбийте системата ни за електронно гласуване"}
{"url": "https://www.faktor.bg/bg/articles/novini/svyat/nato-vavezhda-upotrebata-na-makedonskiya-ezik", "text": "НАТО ще започне да използва термина \"македонски език\" след пълното завършване по процедурите, изисквани от Преспанския договор, съобщава Македонската информационна агенция. Това отговорили официални лица от Алианса на запитване на македонски журналисти защо по време на излъчването на подписването на протокола по присъединяване на Македония от 29-те страни-членки другите езици са били изписани, а вместо \"македонски\" имало картинка на знамето на страната. От НАТО обяснили, че въпросът е чисто технически и когато завършат всички административни стъпки по влизането в сила на Преспанския договор, на сайта на НАТО ще пише \"македонски език\". Неофициално, обаче, имало натиск от Гърция да не се използва този термин, защото бил \"деликатен\", а в гръцкия парламент все още предстои ратифицирането на протокола по присъединяването. От НАТО не искали остри реакции, които биха могли да застрашат процеса за присъединяване на Македония, твърдят от МИА.", "date": "2019.02.08", "title": "НАТО въвежда употребата на македонския език"}
{"url": "https://www.faktor.bg/bg/articles/nezavisim-deputat-podade-zhalba-sreshtu-kamenos-obvinyava-go-v-zaplahi-i-iznudvane", "text": "Независимият депутат Никос Николопулос подаде жалба срещу председателя на „Независими гърци“ (АНЕЛ) и бившия партньор в коалицията на премира Алексис Ципрас - Панос Каменос, съобщава електронното издание на атинския ежедневник Kathimerini. Според първоначалните доклади депутатът от района на Ахая обвинява Каменос в заплахи и изнудване, макар че от жалбата не става ясно за конкретен инцидент. Жалбата е подадена в полицейско управление в Атина.  Действията на Николопулос се разглежда като знак за прекратяване на евентуални бъдещи отношения с АНЕЛ, която може да се окаже, че се бори за пети депутат за оцеляване на парламентарната група. По-късно през деня Танасис Папахристопулос ще предаде депутатското си място, след като се отдели от партийната линия и подкрепи Преспанското споразумение в гласуването в парламента. Николопулос вече отхвърли възможността да се присъедини към АНЕЛ, като заяви, че планира да участва в местните избори с нова партия, създаването на която ще бъде обявено в столицата на Ахая Патра следващата седмица. Бившите депутати на АНЕЛ Димитрис Каменос и Йоргос Лазаридис също заявиха, че няма да се присъединяват отново към партийните редици на „Независими гърци“.", "date": "2019.02.08", "title": "Независим депутат подаде жалба срещу Каменос, обвинява го в заплахи и изнудване"}
{"url": "https://www.faktor.bg/bg/articles/novini/svyat/mvnr-zemedeltsite-v-gartsiya-prodalzhavat-stachnata-si-gotovnost", "text": "По информация на българското посолство в Гърция земеделските производители в страната продължават стачната си готовност, но към момента в Северна Гърция няма блокирани пътища. В районите на Серес и ГКПП \"Кулата – Промахон\" има засилено полицейско присъствие с цел да не бъдат допускани нежелателни инциденти. Възможно е да се пристъпи към блокада на кръстовище в град Серес, което няма да засегне движението по магистралата към ГКПП \"Кулата\". Възможно е и някои земеделци в Серската област без предупреждение да блокират пътища. За тази неделя, 10.02.2019 г., в Солун е насрочен митинг против Договора от Преспа, към който могат да се включат и фермери от Серес и Килкис.", "date": "2019.02.08", "title": "МВнР: Земеделците в Гърция продължават стачната си готовност"}
{"url": "https://www.faktor.bg/bg/articles/novini/svyat/promeni-v-gazovata-direktiva-na-es-shte-zasegnat-pryako-severen-potok-2", "text": "Посланиците от ЕС дадоха мандат на Европейския съвет да започне преговори с Парламента и Комисията за промени в газовата директива на ЕС.  Промените целят да дават повече гаранции на Брюксел, че европейските правила се спазват, когато става въпрос за газопроводи, част от които са извън територията на Евросъюза.  Промените ще засегнат пряко строителството и експлоатацията на газопровода \"Северен поток\" 2, който се изгражда от руския холдинг \"Газпром\" и ще транспортира газ от Русия към Германия. Франция и Германия предложиха на партньорите си от Европейския съюз компромис за приемането на нови правила за преноса на газ без да блокират проекта за газопровод \"Северен поток 2\", изграждан от руския холдинг \"Газпром\". Това съобщи Франс прес, като се позова на документ, от който е получила копие. Компромисът предвижда отговорността за прилагането на европейските правила за газопроводите с трети страни като Русия да носят страните от ЕС, където е първата връзка с европейската мрежа. В случая със \"Северен поток 2\", който в момента се изгражда, това е Германия. Текстът е бил връчен на посланиците на страните членки в Брюксел. Ако бъде приет, ще бъде избегната криза между Париж и Берлин, и Франция ще може да даде одобрението си за приемането на новите европейски правила за пренос на газ.", "date": "2019.02.08", "title": "Промени в газовата директива на ЕС ще засегнат пряко \"Северен поток-2\""}
{"url": "https://www.faktor.bg/bg/articles/bus-udari-kolata-na-desislava-plevnelieva", "text": "Десислава Банова-Плевнелиева е катастрофирала преди малко на \"Цариградско шосе\" - джипът й е бил ударен отзад от бус. \"Няма драма. Сега правим рутинни прегледи\", каза пред \"24 часа\" съпругът й - президентът (2012-2017) Росен Плевнелиев.", "date": "2019.02.08", "title": "Бус удари колата на Десислава Плевнелиева"}
{"url": "https://www.faktor.bg/bg/articles/novini/balgariya/dopalnitelna-markirovka-na-opasnite-mesta-v-pirin", "text": "Дирекцията на Национален парк \"Пирин\" и Планинска спасителна служба в Банско поставиха допълнителна временна маркировка, обозначаваща опасните участъци в близост до ски пистите в зона Банско, съобщиха от дирекцията на парка. Маркировката се поставя с цел безопасност на посетителите в парка и намаляване на зачестилите инциденти. Тя представлява опънато въже със закрепени флагове. То е поставено непосредствено преди забранения и опасен участък. Маркировката ще бъде отстранена след приключване на зимния сезон, пише БТА.  От Дирекцията на Национален парк \"Пирин\" припомнят, че карането на ски извън маркираните писти и трасета, определени с Плана за управление на Национален парк \"Пирин\", е абсолютно забранено.", "date": "2019.02.08", "title": "Допълнителна маркировка на опасните места в Пирин"}
{"url": "https://www.faktor.bg/bg/articles/novini/svyat/putin-uvolni-9-generali", "text": "Девет руски генерали бяха уволнени от президента на страната Владимир Путин, предаде  РИА Новости. С един указ бяха освободени от длъжност генерал-лейтенант Сергей Диденко - началникът на Сибирския регионален отдел на федералното Министерство на извънредните ситуации, генерал-майор Ирина Зейберт – старшият  помощник на председателя на Следствения комитет в Москва, генерал-майор Александър Кузнецов – заместник-началникът на Главното управление на Министерството на вътрешните работи в източния Красноярски край, генерал-майор Владимир Никитеев - началник на управлението на Федералната служба за изпълнение на наказанията в западната Кировска област и други. Причината за масовото уволнение не се съобщава.", "date": "2019.02.08", "title": "Путин уволни 9 генерали"}
{"url": "https://www.faktor.bg/bg/articles/do-40-uvelichenie-na-zaplatite-v-oblastnite-i-obshtinski-bolnitsi", "text": "30 млн. лв допълнително ще получат общинските и областните болници в страната. За това се договориха Сдружението на общинските болници, здравният министър, премиерът и финансовият министър в Министерския съвет.  „Постигнахме съгласие по отношение на допълнителното финансиране през тази година, то ще възлезе на 30 млн. лв., от които 18 млн. лв за общинските болници, а останалите 12 млн. лв. за областните”, каза министърът на здравното ведомство Кирил Ананиев. С тези пари трябва да се увеличат между 25% и 40% заплатите на работещите в общинските медицински заведения и между 10% и 15% в областните. През последните дни имаше серия от протести на медици заради ниските възнаграждения и лошите условия на труд. „Всички ние сме удовлетворени, защото за два дни се постигна нещо, за което не очаквах да се случи”, посочи д-р Неделчо Тотев. Парите ще дойдат от Здравната каса и от бюджета на държавата. Още 36 млн. лева са заложени като увеличение за болниците. Така, тази година местните болници ще получат общо 66 млн. лв., а общото задължение на всички общински болници в момента е 100 млн. лв.", "date": "2019.02.08", "title": "До 40% увеличение на заплатите в областните и общинските болници"}
{"url": "https://www.faktor.bg/bg/articles/prokuraturata-shte-protestira-prisadata-na-ognyan-donev-obyaven-za-nevinen-za-ukrivane-na-danatsi-za-nad-60-miliona", "text": "Прокуратурата ще протестира присъдата на Огнян Донев, който днес бе обявен за невинен от Софийския градски съд.  Председателят на Съвета на директорите на \"Софарма\" и съдружникът му Борис Борисов бяха подсъдими за укриване на данъци. Съдът днес отхвърли и гражданските искове на Министерството на финансите - съответно над 62 млн. лв. за Донев и 7,5 млн. лв. срещу Борисов. Двамата бяха подсъдими по чл. 255 от НК – за укриване на данъци, за 7 сделки с акции на „Софарма“ и в различни конфигурации между фирмите „Елфарма“, „Телсо“ АД, „Софстрой“, „София“ АД, „Телекомплект“ АД и „Финансово консултантска компания“ АД.  Донев бе видимо доволен от решението днес. Ожали се, че \"7 години ходене по мъките иска първо да си почине\" и добави, че \"делото няма да свърши скоро\".  Прокуратурата потвърди опасенията му и обяви, че ще обжалва решението на съда. Наблюдаващият прокурор напомни също така, че е искал отвод на съдебния състав. В края на 2015 г., когато държавното обвинение иска отвод на съдия Даниела Борисова заради предубеденост, една от адвокатките на Донев – Ина Лулчева - я защитава с думите: \"Не ми е известен друг случай, в който да е искан отвод на съда на такова основание. Считам, че при произнасянето си съдът не е дал основание да се счита, че е предубеден или пристрастен. И според мен искането за отвод е проява на желанието на прокуратурата да си подбира съдии, които да гледат публично рекламирани от нея дела\". Укриването на данъци Донев обяви за политическа репресия. Още преди години му било заявено, че ако иска да става премиер на България, ще бъде спрян. \"Нямам и никога не съм имал такива намерения - аз съм доктор по икономика и мисля, че съм постигнал всичко\", каза един от най-ловките приватизатори.", "date": "2019.02.08", "title": "Прокуратурата ще протестира оправдателната присъда на Огнян Донев, обвинен в укриване на данъци за над 60 милиона"}
{"url": "https://www.faktor.bg/bg/articles/otkriha-mazh-umryal-dokato-obira-avtomobil", "text": "Мъж на средна възраст, вероятно крадец, е открит тази сутрин мъртъв в лек автомобил в Кюстендил, предаде агенция БГНЕС. „Тази сутрин е подаден сигнал от собственика на лек автомобил, че в него има мъртъв мъж., в момента местопроизшествието се обслужва“, каза Катя Табачка – говорител на ОД МВР-Кюстендил. Лекият автомобил е бил паркиран снощи пред дома на собственика му. Тази сутрин починалият мъж е открит от кръста нагоре наведен в лекия автомобил, и крака отвън - коленичил на земята, а предната дясна врата е отворена. Най-вероятно е ровел в жабката на колата, преди да почине, няма видими следи, че автомобилът е разбиван. Смъртта на мъжа е констатирана от лекарски екип на ЦСМП-Кюстендил. В момента на местопроизшествието се извършва оглед от служители на РУП-Кюстендил.", "date": "2019.02.08", "title": "Мъж откри мъртвец в собствената си кола"}
{"url": "https://www.faktor.bg/bg/articles/avtobus-na-stolichniya-gradski-transport-se-zabi-v-darvo-shofyorat-e-v-bolnitsa", "text": "Автобус на столичния градския транспорт е катастрофирал на пътя между село Бистрица и кв. \"Симеоново\". Сигналът за инцидента е подаде към 12:30 часа в столичната полиция. Автобусът се движи по линия 98. По първоначални данни на пътя между село Бистрица и кв. „Симеоново“ водачът е изгубил управлението над автобуса, превозното средство се е отклонило от движение и се е ударило в дърво, съобщават от МВР. Няма пострадали пътници. На място веднага са били насочени полицейски, пожарни и медицински екипи. Шофьорът е откаран в болница. Огледите в района на инцидента продължават.", "date": "2019.02.08", "title": "Автобус на столичния градски транспорт се заби в дърво, шофьорът е в болница"}
{"url": "https://www.faktor.bg/bg/articles/15-godishno-momche-e-nastaneno-v-bolnitsa-sled-poboy", "text": "15-годишно момче от Перник е пострадало след побой от друг младеж, съобщават от полицията в града. Инцидентът е възникнал вчера, в пернишкия кв. \"Димова махала\". Непълнолетният е настанен в болница със сътресение на мозъка, без опасност за живота. Има заподозрян за извършеното деяние. Причините за случилото се са в процес на установяване от служители на Първо РУ. Образувано е досъдебно производство.", "date": "2019.02.08", "title": "15-годишно момче е настанено в болница след побой"}
{"url": "https://www.faktor.bg/bg/articles/shefkata-na-telk-lovech-ostava-v-aresta-pravi-se-na-ivan-laskin", "text": "Председателката на ловешката ТЕЛК Донка Минкова, която е обвинена във вземане на подкуп, остава в ареста. Това реши днес Апелативният съд във Велико Търново и решението е окончателно. Защитата на Минкова настоя за домашен арест заради тежките заболявания, които тя има, чието лечение изисква условия, по-добри от тези в ареста в ловешкия затвор. Минкова остава в ареста и няма пречка там да ѝ бъде оказана дължимата медицинска грижа, аргументира се съденият състав. Адвокатът на Минкова Стефан Гецов коментира, че резултатът е бил предрешен. „Още в момента, в който ни беше отказано да бъде допусната и назначена исканата съдебно-медицинска експертиза, за мен беше ясно, че резултатът е предрешен. Деянието, за което тя е обвинена, не е доказано така, както се иска от закона“, каза той пред БНР. Минкова заяви, че щяла да свърши като Иван Ласкин.  Съдът се аргументира за оставането на най-тежката мярка със съществуващата реална опасност председателката на ловешката ТЕЛК да извърши друго престъпление, с което да смекчи вината си и да повлияе на свидетелите по делото. Донка Минкова беше обвинена на 31 януари във вземане на подкуп от 200 лева. Законът предвижда лишаване от свобода до 6 години и глоба до 5000 лева.", "date": "2019.02.08", "title": "Шефката на ТЕЛК - Ловеч остава в ареста, щяла да \"свърши\" като Иван Ласкин"}
{"url": "https://www.faktor.bg/bg/articles/obshtestvo/zakon-i-red/tsenko-chokov-otnovo-se-izpravya-pred-sada", "text": "Бившият кмет на Галиче Ценко Чоков отново е предаден на съд.  Този път причината е документно престъпление, съобщи Нова телевизия. Според обвинението в периода 05.03.2012 г. - 16.12.2013 г., в качеството си на кмет, Чоков е изготвил документи с невярно съдържание. Сред тях има пълномощни и декларации.", "date": "2019.02.08", "title": "Ценко Чоков отново се изправя пред съда"}
{"url": "https://www.faktor.bg/bg/articles/ekshan-i-strelba-kray-krichim-lihvari-otvlyakoha-dlazhnik-zaradi-150-leva-i-pregaziha-politsay", "text": "Собственик на фирма за бързи кредити и двама негови приближени са задържани в ареста, след като отвлекли длъжник и прегазили полицай, който се опитал да провери автомобила им, научи TrafficNews.bg. Екшънът се е разиграл в понеделник на пътя край Кричим, но до този момент от полицията не са го оповестили официално. В края на миналата година мъжът изтеглил 150 лева от фирмата и по договор трябвало да ги върне на три вноски по 65 лева. Той обаче се забавил с връщането им и кредиторът Николай Миланов след няколко настоятелни позвънявания, отишъл да си ги търси. За по-голяма тежест взел още двама служители - Васил Любенов и Веселин Асенов. Тримата измъкнали длъжника от работното му място, натоварили го в джипа, с който пристигнали и му заявили, че в рамките на час трябва да намери парите и да ги върне. Борчлият звъннал на свой приятел, бивш затворник, споделил му за патилата си и поискал да му помогне. Приятелят му казал, че ще му даде парите и го чака в Йоаким Груево. Похитителите потеглили с жертвата към селото, но междувременно мъжът се обидил на свой приятел полицай и му разказал за случката.  Двама служители на Криминална полиция от РПУ Стамболийски и техен униформен колега потеглили към Йоаким Груево. Полицаите били с цивилен автомобил. Преди селото униформения спрял с палка идващия джип и наредил на всички да излязат от колата.  Шофьорът обаче дал газ, блъснал го и продължил по пътя. В същото време един от цивилните полицаи изскочил и започнал да стреля по джипа. Похитителите обаче успели да се изплъзнат. След минути пристигнали в подучастъка в Кричим и заяви, че са били нападнати от непознати мъже, които са стреляли по тях.  Длъжникът обаче също потърсил помощ в полицията, съобщавайки, че е отвлечен и е бил затворен в багажника. В крайна сметка Николай Миланов и служителите му са задържани. Срещу тях прокуратурата е повдигнала 4 обвинения. В РПУ - Стамболийски също тече вътрешна проверка, която да установи дали полицейските служители са спазили всички процедури при задържането на лицата.", "date": "2019.02.08", "title": "Екшън и стрелба край Кричим! Лихвари отвлякоха длъжник заради 150 лева и прегазиха полицай"}
{"url": "https://www.faktor.bg/bg/articles/novini/balgariya/operatsiya-maraton-kak-ds-otkradna-istoriya-slavyanobalgarska", "text": "Трябва им повече от десетилетие, но в крайна сметка все пак успяват: в края на 1985 година сътрудници на ДС \"прибират\" в България Паисиевата \"История славянобългарска\". Дойче веле проследява прословутата операция МАРАТОН: Цивилен изкуствовед - в годините на НРБ това иронично обозначение взимаше на подбив офицерите от ДС, които се месеха в културата. Германският историк Кристофер Неринг, който дълго време е изучавал архивите на ДС, припомня една история от онова време. История за „История\". Авторът изрично се позовава на разследването на българския журналист Христо Христов по темата. През 1970-те години комунистическият режим в България предприема тактически завой в политиката си към Българската православна църква. На мястото на доскорошните сталинистки репресии идва по-мекият модел: внедряване на агенти, които да направляват църквата. В резултат тъкмо от тази тактика през 2011 година се оказа, че 11 от общо 15-те митрополити в БПЦ са били нещатни сътрудници на ДС. Тъкмо в техните досиета се появиха и първите следи от операция МАРАТОН. С разрастването на агентурната мрежа вътре в БПЦ постепенно в центъра на вниманието попада българският Зографски манастир в Света гора - обект ЦИТАДЕЛА. След падането на военната хунта в Гърция изведнъж се появяват много благоприятни условия - или, според жаргона на ДС, „оперативно-агентурна обстановка\". През 1970-те години в Зографския манастир са останали едва десетина монаси. През 1976 пожар унищожава южното му крило и целият манастир става много труден за поддържане. Държавна сигурност в продължение на години работи над инвентарен списък за манастира, в който влизат ръкописи, златни монети, различни скъпоценности. Целта е всичко това „сигурно да се прибере България\". В дъното на цялото новопоявило се въодушевление около реликвите и антикварните предмети стои не друг, а лично Людмила Живкова - дъщерята на партийния и държавен ръководител Тодор Живков. По онова време един елитарен кръжец около Живкова изведнъж открива любовта си към културата - такава, каквато те я разбират. История, антикварности, мистика и окултизъм - ето какво им е по сърце. Като започнеш от траките, които се превръщат в златна мина за любимеца на Живкова Александър Фол, минеш през Петричката врачка баба Ванга и стигнеш чак до будизма - този пъстроцветен кръжец практикува какви ли не хобита, които много трудно се помиряват с официалната идеология. За новизбликналия интерес към историята на България си има и съвсем конкретна причина. През 1981 година се отбелязва 1300-годишнината от основаването на Първото българско царство, а за режима това е отлична реклама. Живкова е избрана за председателка на Комитета за изкуство и култура, а по този начин автоматично поема и ръководството на всички тържества за 1300-годишнината. Тя провежда нещо, което днес се нарича „имиджова кампания\": опитва се да популяризира в чужбина българската история и култура. И точно тук на сцената излиза Държавна сигурност. През 1972 година Политбюро е наредило да се издирват и „закрилят\" български културни ценности в чужбина. За тази цел към Първо главно управление на ДС (ПГУ) е създаден специален отдел 14, наречен „Културно-историческо разузнаване\" (КИР). Група офицери започват да издирват български културни ценности в чужбина и да планират тяхното „завръщане\". Според тяхната аргументация, така тези ценности се предпазват от увреждане, унищожаване и изчезване. На челно място в списъка е Паисиевата „История славянобългарска\". Отговорност за операцията носи полковник Христо Маринчев, който работи в Министерството на външните работи, легендиран в Отдела по въпросите на БПЦ. Благодарение на свои доносници той добре знае с какво разполага Зографският манастир. През 1983 година вече има конкретни планове за кражба на \"Историята\" - под кодовото наименование „специално мероприятие МАРАТОН\". Маринчев възнамерява официално да посети манастира и в подходящ момент да подмени \"Историята\" със специално изработено копие. Макар че всичко е готово, операцията се отлага. Година по-късно Маринчев възобновява плановете. Този път той смята да отиде в манастира заедно с българския посланик в Атина Петър Славчев и да вземе \"Историята\" уж за реставриране в България, където тя да бъде подменена с копието. Тук обаче възниква политическа интрига. Илия Петров, български генерален консул в Солун, възразява срещу операцията, защото се смята за пренебрегнат. В крайна сметка опитът да бъде извършена кражба на гръцка територия с участието на българския посланик в секретна мисия отново се проваля. Едва третият опит, през декември 1985 година, се увенчава с успех. Двама оперативни работници от резидентурата на ПГУ в Солун, Венцислав Агаин и Иван Генев, отиват в Зографския манастир и подменят оригинала с донесеното копие. Твърди се, че Генев е изнесъл \"Историята\", скрита под дрехите си, а после я изпратил с дипломатическа поща в София. След повече от десетилетие Държавна сигурност най-после успява да изпълни задачата. Отрезвяването обаче идва бързо. Людмила Живкова е мъртва вече от няколко години, а възторзите около културните ценности отдавна са отшумели. „Хубаво\" - само това казал Тодор Живков, когато министърът на вътрешните работи Димитър Стоянов му показал \"Историята\". Едно вдигане на рамене - и това е всичко? Една кражба, планирана с толкова много усилия - а сега никой не се интересува от откраднатото? Нещо повече - трябва да се заличават следите. А оригиналът нито може да се изложи, нито може да се предаде на други институции, защото няма как да се обясни как точно \"Историята\" е попаднала в България. Ето как ръкописът изчезва в хранилище на 14-ия етаж на ПГУ, където се съхранява при много лоши условия. По някое време \"Историята\" внезапно се оказва в сейфа на шефа на разузнаването. Такива са разбиранията за „опазването на културно-историческото наследство\"… Както много други сюжети от времето на комунистическия режим, и тази история се въртеше в различни версии, още преди разследващият журналист Христо Христов да я публикува в нейната цялост. През 1992 година журналисти за пръв път писаха, че ДС е откраднала „История славянобългарска\". Към средата на десетилетието слуховете се множаха, после започна една игра на котка и мишка, в която участваха стари ченгета. През 1996 година тогавашният директор на Националния исторически музей Божидар Димитров съобщи, че непознат е предал в музея оригиналната \"История\", увита във вестник. И съвсем забрави да спомене, че той самият е бил нещатен сътрудник на същия онзи 14-и отдел на ПГУ. По-късно се разбра, че тогавашният шеф на външното разузнаване Бриго Аспарухов, който намерил \"Историята\" в своя сейф, се спазарил с Димитров за нейната чудодейна поява в музея. Така десет години след кражбата на оригиналната „История славянобългарска\" възникна една доста нелицеприятна политическа главоблъсканица, която бързо прерасна в дебата дали оригиналът да бъде изложен в музей в София или пък да бъде върнат на манастира. Президентът Петър Стоянов реши \"Историята\" да бъде върната в Зографския манастир и по този начин затвори тази абсурдна глава от историята.", "date": "2019.02.08", "title": "Операция МАРАТОН: как ДС открадна \"История славянобългарска\""}
{"url": "https://www.faktor.bg/bg/articles/novini/svyat/gratskiyat-parlament-glasuvat-chlenstvoto-na-makedoniya-v-nato", "text": "В гръцкия парламент започна пленарната сесия по проектозакона на Министерството на външните работи \"Ратифициране на Протокола към Северноатлантическия договор за присъединяване на Република Северна Македония\". Думата ще имат представящите проектозакона министри от правителството и депутати, а сесията ще приключи с гласуване. За да бъде ратифициран протоколът за членството на Македония в НАТО, са необходими поне 151 гласа в 300-членния парламент. Очакванията в Гърция са, че депутатите, които подкрепиха ратификацията на Преспанския договор преди седмица, днес също ще подкрепят протокола. Заместник-министърът на външните работи на Гърция Йоргос Катругалос заяви, че след ратификацията, ще бъде възможно използването на новото име на Македония, Северна Македония. \"След гласуването на протокола ще изпратим вербална нота до Министерството на външните работи на Северна Македония и те веднага, може би същия ден, могат да известят ООН и всички държави, които са признали предишното им конституционно име, че новото конституционно име е Северна Македония. Това е въпрос на дни\", заяви Йоргос Катругалос, зам.-министър на външните работи на Гърция.", "date": "2019.02.08", "title": "Гръцкият парламент гласува членството на Македония в НАТО"}
{"url": "https://www.faktor.bg/bg/articles/ekspert-narodnoto-sabranie-izpada-v-politicheska-i-yuridicheska-cherna-dupka-kogato-izbira-organi", "text": "„В момента няма обстоятелства, които да налагат забавяне смяната на състава на ЦИК. Обществената логика изключва избор на органи от НС да зависят от насрочването или провеждането на общи избори. Аз не мога да разбера какво чакат депутатите“. Това коментира пред БНР Теодор Славев от Българския институт за правни инициативи. От там се обявиха за спазването на закона и обявяването на процедура за нов състав на ЦИК. Юристите подчертават в писмо до председателя на парламента и до шефовете на всички парламентарни групи, че спазването на мандатността при упражняването на публичната власт е фундаментален стандарт за демократичност.  „Мандатността в упражняването на публичната власт, заедно с провеждането на честни избори, е сред фундаменталните критерии, които определят една държава като демократична. В България, надявам се, не е установен диктаторски режим или режим на наследяване на властта, че да оставяме хора да управляват или регулират цели сектори. Законите трябва да се спазват, независимо от политическата конюнктура. В случая ако не се предприеме спазване на процедурата, се рискува най-малкото да се хвърли съмнение върху основанията за легитимност на ЦИК. В определен смисъл хората в ЦИК стават заложници на депутатските прищевки. От друга страна тези действия на парламента, грубото погазване на закона, дават отблъскващ сигнал към обществеността и по този начин се детронира доверието в институциите“, изказа мнение Славев в предаването „Преди всички“. Политическата интрига в случая с ЦИК е, че според Изборния кодекс парламентът избира и назначава само 3-ма от общо 21 членове на Комисията, останалите са в ръцете на президента, обясни той. Според него Народното събрание изпада в политическа и юридическа черна дупка, когато става въпрос за избор на органи.   От Института за правни инициативи настояват при провеждане на такива процедури за избор да има и обществена и експертна широка дискусия за състоянието на сектора. Задължително условие е кандидатите да представят концепция за управление, допълни Теодор Славев.", "date": "2019.02.08", "title": "Експерт: Народното събрание изпада в политическа и юридическа черна дупка, когато избира органи"}
{"url": "https://www.faktor.bg/bg/articles/novini/svyat/10-zhertvi-na-pozhar-v-braziliya", "text": "Най-малко 10 души са загинали след пожар в тренировъчната база на един от най-големите бразилски отбори - \"Фламенго\" в Рио де Жанейро, съобщава агенция \"Франс Прес\". Пожарът е избухнал около 5:10 ч. сутринта местно време в сграда, в която живеят юношите на клуба между 14 и 17 години. Огънят е бил овладян след 2 часа. Все още не се съобщават имената на жертвите и техните години. Местните медии смятат, че смъртта си в инцидента са намерили предимно млади футболисти. Ранените са транспортирани до най-близката болница. \"Фламенго\" е един от бразилските отбори с най-голяма фенска маса в страната. Футболният тим играе домакинските си мачове на легендарния стадион \"Маракана\".  Отборът е четирикратен шампион на страната и победител в турнира Копа Либертадорес през 1981 г. През юношеските формации на \"Фламенго\" са преминали световни футболни звезди като Зико, Роналдиньо, Бебето и Ромарио.", "date": "2019.02.08", "title": "10 жертви на пожар в Бразилия"}
{"url": "https://www.faktor.bg/bg/articles/mrrb-dava-na-sotsialistite-tsyalata-papka-za-largoto", "text": "МРРБ ще даде на Българската социалистическа партия документите, които иска за Ларгото. Това стана ясно от думите на строителния министър Петя Аврамова в Народното събрание. Абсолютно всички документи, които се изискват от МРРБ и които са свързани с проекта по програмата \"Региони в растеж\" ще бъдат предоставени, каза министърът. Левицата, по думите й, не трябва да има притеснения, че няма й да се предоставят исканите документи. Писмото на БСП за Ларгото е постъпило днес в Министерство на регионалното развитие. Припомняме, въпросът за ремонта на Ларгото стана отново актуален, след като депутатът от БСП Елена Йончева излезе с обвинение спрямо министър Боил Банов, че е облагодетелствал фирмите, участвали в поръчката по ремонта.", "date": "2019.02.08", "title": "МРРБ дава на социалистите цялата папка за ремонта на Ларгото"}
{"url": "https://www.faktor.bg/bg/articles/novini/svyat/amerikanski-senatori-iskat-otmyana-na-severen-potok-2", "text": "Група американски сенатори са подготвили проект на резолюция, призоваваща за отмяна на руския проект \"Северен поток-2\", съобщава Voice of America. \"Проекти като \"Северен поток-2\" заплашват европейската енергийна сигурност и ние сме съгласни с Европейския парламент, че този проект трябва да бъде отменен\", се казва в документа. Според американските законодатели, строетелството на новия тръбопровод, който трябва да осигури доставките на руски газ в Германия по дъното на Балтийско море, проектът цели да отслаби Украйна, като я лиши от транспортните такси, както и да я лиши от стратегическото и място в доставките. \"САЩ и нашите съюзници в Европа са длъжни са длъжни да регират на руските провокации със сила и решимост. Ние се стремим да повишим отбранителния потенциал на Украйна, да осигурим свобода на корабоплаването в Черно море и да приемем уместни полотически мерки за сдържане на нова огресия от страна на Русия\", настояват сенаторите.", "date": "2019.02.08", "title": "Американски сенатори искат отмяна на \"Северен поток-2\""}
{"url": "https://www.faktor.bg/bg/articles/novini/svyat/razkriha-prichinata-za-visokata-smartnost-na-rusnatsite", "text": "Увеличаването на продължителността на живота на руснаците до 2030 г. до 80 години и повече е възможно поради значително намаляване на предотвратимата смъртност, като най-големите възможности тук са в намаляването на броя на смъртните случаи на мъже в трудоспособна възраст. Това разкрива руският здравен министър Вероника Скворцова. \"Смъртността сред жените в трудоспособна възраст е 203 на 100 хиляди. Нашата цел е да я намалим до 180 на 100 хиляди. Това е приблизително резултатът, който отчитат добрите европейски страни\", казва Скворцова в ефира на радио Вести ФМ . Смъртността при мъжете на същата възраст надвишава женската и е 750 случая на 100 хиляди души годишно. \"Поставили сме си задача да намалим броя на 560-580 случая\", коментира здравният министър. В момента около 70% от смъртните случаи на мъже в трудоспособна възраст в Руската федерация са свързани с алкохола. Това е смърт, предизвикана в резултат на остро отравяне с алкохол или т.нар. кумулативна алкохолна смъртност - цироза, пептична язва, панкреатична некроза, ранна хипертония и пр., разкри още министър Скворцова.", "date": "2019.02.08", "title": "Разкриха причината за високата смъртност на руснаците"}
{"url": "https://www.faktor.bg/bg/articles/zoran-zaev-mlad-sam-da-se-kandidatiram-za-prezident", "text": "„Като гледам рейтингите, бих бил идеален компромисен кандидат за президент, но още съм млад да се кандидатирам“. Това заяви министър-председателят на Македония Зоран Заев в отговор на журналистически въпрос, предава скопската телевизия „Телма“. Първият кръг на гласуването трябва да се проведе на 21 април, а вторият на 5 май. Според Избориталения кодекс изборите се насрочват не повече от 90 дни преди провеждането им, и не по-малко от 70 дни. Мандатът на настоящия президент на Македония Георги Иванов приключва на 12 май. Двете най-големи политически партии СДСМ и ВМРО-ДПМНЕ решиха да избират своите кандидати чрез обяви. Така опозиционната партия получи кандидатурите на девет души, един от които ще бъде определен за претендент на партията на конгрес, който ще се проведе на 16 февруари в Струга. „Демократичен съюз за интеграция“ (ДСИ) вероятно ще се яви на изборите със свой кандидат.", "date": "2019.02.08", "title": "Зоран Заев: Млад съм да се кандидатирам за президент"}
{"url": "https://www.faktor.bg/bg/articles/antonio-tayani-nyama-da-podkrepya-nominatsiyata-na-zaev-i-tsipras-za-nobelova-nagrada-za-mir", "text": "Председателят на Европейския парламент Антонио Таяни няма да подкрепи номинацията на македонския министър-председател Зоран Заев и гръцкия му колега Алексис Ципрас за Нобелова награда за мир, съобщава скопското електронно издание „Фактор“, като се позовава на доклад в атинските медии. „Няма да подпиша кандидатура за Нобелова награда за премиер в навечерието на избори“, подчерта Таяни. От редакцията обаче припомнят, че той е вицепредседател на консервативната Европейска народна партия (ЕНП), докато Заев и Ципрас са в левия политически спектър, хише \"Фокус\". По-рано подкрепата за престижната награда след прилагането на Преспанското споразумение в Европейския парламент беше подписана от председателите на социалдемократите Уду Булман и Грен Скелер, и на Левицата Гиби Цимер.", "date": "2019.02.08", "title": "Антонио Таяни: Няма да подкрепя номинацията на Заев и Ципрас за Нобелова награда за мир"}
{"url": "https://www.faktor.bg/bg/articles/novini/svyat/45-chasa-po-kasno-izvadiha-tiyneydzhar-pod-ruhnalata-v-istanbul-sgrada", "text": "Тийнейджър беше изваден жив изпод руините на рухналата 8-етажна сграда в Истанбул, съобщава „Ройтерс”. Момчето е с тежки наранявания и е откарано в болница в турския мегаполис.  Спасителната акция продължава вече 45 часа. Жилищната сграда се срути в сряда, 6 февруари, трима души загинаха и десетки бяха ранени. Още в първите часове след инцидента стана ясно, че под развалините има над 25 души, 13 бяха спасени. Вчера екип на истанбулската пожарна извади 5-годишно момиче и 9-годишно момче. Те бяха стояли под развалините над 18 часа. Причините за рухването на блока все още не са ясни. Предполага се, че три от общо осемте етажа на сградата са били надстроени незаконно.", "date": "2019.02.08", "title": "45 часа по-късно: Извадиха тийнейджър под рухналата в Истанбул сграда"}
{"url": "https://www.faktor.bg/bg/articles/mitnitsata-prodava-zlatni-i-srebarni-nakiti", "text": "Териториална дирекция Южна морска обяви публична продажба чрез търг с тайно наддаване на над 12.5 кг златни и сребърни пръстени, гривни, обици, медальони, синджири, колиета. Накитите са задържани при митнически проверки на Капитан Андреево. Търгът се провежда по реда на Данъчно-осигурителния процесуален кодекс за стоки, изоставени или отнети в полза на държавата по досъдебни и административнонаказателни производства.", "date": "2019.02.08", "title": "Митницата продава златни и сребърни накити"}
{"url": "https://www.faktor.bg/bg/articles/maykata-na-nikolay-banev-sinat-mi-solidno-podpomogna-kampaniyata-na-georgi-parvanov", "text": "Трябва да защитим истината. Аз 34 години съм работила само в областта на културата и като такава нямам никаква идея какво означава обвинение за участие в организирана престъпна група. Участвала съм формално в няколко дружества на моя син, но никъде не може да се намери и да се покаже документ, че аз съм теглила или разполагала с някакви пари. Това каза в сутрешния блок на БТВ Мария Банева, майка на Николай Банев. \"Не приемам твърденията, че ТЕЦ \"Казанлък\" и \"Полимери\" са фалирани и обезкостени. Периодът тогава беше труден и имаше икономически пречки. Имаше обективни и сериозни икономически причини. Това е причината за спирането на работата им, но не мога да коментирам в пълнота, защото не съм много добре запозната. Приватизацията бе законен процес. Николай Банев е инициативен човек и търсеше възможности за биснес. В началото той се справяше много добре. В предприятията на Николай Банев винаги бордът на директорите взимаше решенията. Никога тези решения не са взимани еднолично. Категорично отхвърлям твърденията, че имаме 1 млрд. в банки. Евгения Банева, която аз много уважавам, каза в съда, че ако имаме 1 млрд., държавата незабавно да ги вземе\", разказа майката на Николай Банев. \"Вчера се видяхме в съда. Целунах Николай и му казах да се държи и да бъде силен. Аз не съм видяла все още нито един документ или доказателство, което да подкрепя тезата на прокуратурата. Техните обвинения не се базират на никакви доказателства. Като отида на свиждане, си говорим за децата основно. Нося му каквото е разрешено. Сокове не съм носила. Всяко едно нещо се проверява от охраната. Разбира се, че не съм му носила телефон в ареста. Не мога да кажа дали Николай има телефон. Представете си, че този телефон е подхвърлен\", коментира Банева твърденията на зам.-главния прокурор Иван Гешев, че Николай Банев провежда хибридна атака от килията чрез мобилен апарат. \"Никога Николай и Евгения не са планирали да напуснат или избягат от страната. Не мога да кажа, че са имали врагове. Николай винаги работеше много и имаше предприемачески дух. Това е довело до закупуването на дома им. Семейството винаги е водило нормален живот. Ние, бабите, сме се грижели за децата. Луксозният живот на Николай и Евгения никога не е бил в такава степен, в каквато се тиражира. Те водят един напълно нормален живот. Тезите на прокуратурата се базират само на свидетелски показания. Аз жадувам да видя официален документ\", каза още Мария Банева. \"Имам желание Евгения Банева да стане депутат, има качества. Само от нея зависи дали ще се кандидатира за евродепутат. Вече има инициативен комитет, който е готов да я подкрепи и издигне. В него участват много известни хора и творци, които се притесняват за нашето моментно състояние\", разкри Банева. На въпрос дали синът й е давал пари за политически кампании, Банева отговори: \"Имало е такъв момент. Николай е човек с леви убеждения. Подпомогна първата кампания на президента Георги Първанов. И то доста солидно. Вероятно с пари. Или с коли, с други неща. Не ги знам подробно тези неща.  Тиражира се, че съпругът ми е бил активен борец против фашизма, но го одобриха за такъв без негово знание - за 9 септември 1989 г. Свекър ми е антифашист.\"  Николай и Евгения не са имали сериозни контакти с политици. Винаги обаче са имали много хубави и добри приятелства. Подпомагал е определени политически кампании, но не с големи суми. Банева отговори и на въпрос: Богата фамилия ли сте сега? \"Не, даже се чудим как да гледаме децата във Франция. Децата са до Ница в английски колеж. Много има харесва. Децата страдат. Изпращат писма, рисунки. Живея с пенсия от 340 лева. Само с тази пенсия.\" Синът ви помага ли? \"Ние сме живели заедно, естествено е да ми помага.\"", "date": "2019.02.08", "title": "Майката на Николай Банев: Синът ми солидно подпомагаше кампанията на Георги Първанов"}
{"url": "https://www.faktor.bg/bg/articles/vandali-strelyali-po-stalb-ostavili-tsyalo-selo-bez-tok", "text": "Вандали стреляха по електрически стълб и оставиха без ток жителите на русенското село Николово. Оказа се, че това не е първият подобен случай. Смята се, че може би някой е решил да си отмъщава на енергото. В Николово само до преди няколко месеца имаше редица протести заради честите спирания на тока, съобщава Нова тв. \"В началото на зимата имахме подобна вандалска проява. Изумена съм, че това се повтаря. Токът и без това спира често. В момента органите на реда издирват извършителя. Има и видеокамери в района\", каза в ефира на \"Здравей, България\" кметът на селото Марийка Генова. В петък полицията и представители на енергийното дружество ще влязат с високопроходими автомобили в района, където се намира и простреляният стълб, за да търсят улики. Ще бъдат проверени и ловните дружинки.", "date": "2019.02.08", "title": "Вандали стреляли по стълб, оставили цяло село без ток"}
{"url": "https://www.faktor.bg/bg/articles/avtobusnite-prevozvachi-nyama-da-protestirat", "text": "Засега се очертава да няма протест на автобусните превозвачи. Това каза в интервю за БНР Петър Захариев – председател на Националното сдружение на автобусните превозвачи. През януари те заплашиха, че ще спрат да возят пътници в цялата страна от 18 февруари, ако проблемите на бранша не бъдат решени. Премиерът Бойко Борисов нареди проверка на автолиниите до малките селища, а снощи се проведе спешна среща между превозвачите и министрите на транспорта и финансите. По думите на Захариев срещата е завършила с конкретни резултати. „Добри намерения бяха демонстрирани от двамата министри и екипите им. За пръв път в нашите взаимоотношения с тях преминахме една червена линия, която години наред не можехме да преминем. Набелязахме конкретни мерки, с които да стигнем до реализирането на необходимите цели, т.е. създаването на т.нар. работни оперативни групи и то още другата седмица. При така развиващите се взаимоотношения протестът не е на дневен ред. Искаме решаване на проблемите, а не просто протестиране. Засега се очертава да няма протест“, каза той. Трябва да се промени моделът на финансиране на нерентабилните линии в малките населени места, изказа мнение Петър Захариев. Той даде пример с Италия, където този въпрос е решен, като държавата субсидира на 100% тези превози. По думите му на този етап в България това няма как да стане, но това е правилният път. Той отбеляза, че вече има селища, които нямат транспортна връзка с големия град.  „Всички автобусни превозвачи задължително да се регистрират по ДДС е една от многото мерки, които трябва да бъдат взети с цел подобряване на работата и изсветляване на сектора. Тази дупка, която по стечение на обстоятелствата се е получила в годините, даде възможност за развихряне на т.нар. сив сектор, за извършване на огромно количество нерегламентирани превози. Само миналата година загиналите пътници при такива нерегламентирани превози са 16, а в последните няколко години техният общ брой е над 60“, коментира още Захариев.  Той припомни, че институциите са сигнализирани многократно за тези нелегални превози. За да се спре един нерегламентиран превозвач обаче, той трябва да бъде констатиран като такъв, а за да стане това – е необходим текст в Закона за автомобилните превози, който да посочва кога един превоз е извън параметрите – такъв обаче липсва. „Тази вратичка не е затворена и благодарение на нея тези превози при международните направления стигат до 70%“, подчерта той. Като друг проблем Захариев посочи, че контролът е разхвърлян между различни институции.", "date": "2019.02.08", "title": "Засега се очертава да няма протест на автобусните превозвачи"}
{"url": "https://www.faktor.bg/bg/articles/sgs-prizna-ognyan-donev-za-nevinen", "text": "Софийският градски съд призна изпълнителния директор на „Софарма” Огнян Донев за невинен по обвиненията за укриване на данъци. Неговият съдружник в „Софарма” и изпълнителен директор на „Телсо” АД също беше обявен за невинен от съдия Даниела Борисова, предаде БТВ. Двамата са подсъдими за укриване на данъци от седем сделки с акции на „Софарма“ и в различни конфигурации между няколко фирми. Според обвинението Донев дължи около 63 млн. лв., а Борисов близо 7,5 млн. лв. Процесът започна преди 7 години.", "date": "2019.02.08", "title": "СГС призна Огнян Донев за невинен"}
{"url": "https://www.faktor.bg/bg/articles/petak-13/razsledvane-na-bellingcat-otrovitel-na-skripal-trovil-s-novichok-i-balgarski-biznesmen", "text": "Третият предполагаем участник в опита за убийство на бившия офицер на ГРУ Сергей Скрипал и дъщеря му в британския град Солсбъри, когото медиите наричат Сергей Федотов, е свързан с друго отравяне с „Новичок“ през пролетта на 2015 година, съобщава \"Радио Свобода\", позовавайки се на съвместно разследване на изданието The Insider и групата Bellingcat. В него се посочва, че става дума за отравянето на българския бизнесмен Емелиян Гебрев. Неговата компания се занимава с  Според разследващите Федотов е получил агентурното си име през 2010 година. В същото време агентурните си имена получават и Александър Петров и Руслан Боширов, които във Великобритания бяха обвинени в  опита за убийството на Скрипал. Разследващите съобщават, че Федотов е пътувал без проблеми в Европа и Централна Азия. Преди време  руски медии отбелязаха, че Федотов, заедно с Петров и Боширов са летяли за Прага през 2014 г., както и за Великобритания във времето, когато бе отровен Скрипал. Според The Insider и Bellingcat  Федотов е посетил България точно в онези дни, когато Гебрев е бил отровен. При проверката е установено, че по време на опита да бъде ликвидиран е използвано  Според достоверни данни, Федотов е отлетял от Москва за българския град Бургас на 24 април 2015 г. На 30 април имал билет за връщане. На 28 април Федотов отлетял за Истанбул, откъдето спешно купил билет за Москва. По-рано същия ден Емилиян Гебрев е бил хоспитализиран в София. По думите на самия предприемач той е бил в кома дълго време. След това състоянието му се подобрило. Но през май отново здравето му се влошава и той постъпва в болница. Разследващите установяват, че приблизително по същото време Федотов се завръща в България за няколко дни. Гебрев свързва опита за неговото убийство  с доставките на оръжие към Украйна, както и с вероятния интерес на Русия към неговия бизнес.", "date": "2019.02.08", "title": "Разследване на Bellingcat: Отровител на Скрипал тровил с \"Новичок\" и български бизнесмен"}
{"url": "https://www.faktor.bg/bg/articles/vuchich-startira-predizbornata-sikampaniya-na-magistrala-stroena-ot-balgarskata-treys-grup", "text": "Сръбският президент Александър Вучич стартира кампанията си \"Бъдеще за Сърбия\" на магистралния участък в Гърделичката клисура, част от Коридор 10, свързващ Белград със Скопие.   В Инстаграм бе отворен специален профил buducnostsrbijeav (Бъдеще за Сърбия), в който е публикувана снимка, разкриваща най-важните моменти за президента Вучич в първия ден от кампанията. В нея той и екипа му ще промотират инфраструктурни проекти, икономически резултати, чуждестранни инвестиции... \"символи на модернизацията и бързото развитие на Сърбия\".   Строител на участък Грделица– Царичина Долина от автомагистрала Е75 е българската компания „Трейс Груп Холд“ АД.   Строителите на Трейс изпълняват най- сложния участък от инженерна гледна точка: директното трасе на магистралата се развива в силно пресечен планински терен, в долината на реката, като успоредно на нея, преминава и електрифицирана еднопътна жп линия, както и двулентов главен път Е75. В участък от 1 400 м строителите изместиха съществуващото трасе на главен път Е 75, изградиха подпорни и укрепителни стени. На обекта са монтирани 340 броя предварително напрегнати греди, най-големите от които са с дължина 49 м и тегло 100 т. В разстояние по-малко от 5 км са монтирани шест мостови съоръжения. Изграждането на магистралния участък в долината на р. Южна Морава е доказателство, че на инженери и строители не им липсва професионална смелост. „Вече сме във финалната фаза на обекта“, сподели ръководителят на проекта инж. Стойко Мешков.   Пред журналисти Александър Вучич посочи: „Сърбия показва, че може да изгради най-модерните магистрали и най-модерните и сложни съоръжения“.   През 2017-та, когато официално бе открит магистралния път Е 80, сръбският президент Александър Вучич не пропусна да даде оценка на качеството на новата магистрала: „Всеки, който пътува по нея ще има усещането, че пътува по европейски магистрали. Хората, които строиха пътя са свършили огромна работа . Те промениха конфигурацията и пейзажа в тази част на Сърбия. Усмивката ми днес е 30,5 км.“ Трейс Груп Холд „АД построи 14 км от магистралата.   Коридор 10 е в дневния ред на президента на Сърбия. защото той е важна част от международната пътна инфраструктура. За последните няколко години в западната ни съседка се построиха около 200 км магистрали.", "date": "2019.02.08", "title": "Вучич стартира предизборната си кампания на магистрала, строена от българската \"Трейс Груп\""}
{"url": "https://www.faktor.bg/bg/articles/antoniy-galabov-bsp-nyamat-17-imena-za-evrodeputati-a-se-opitvat-da-ni-vkarat-v-predsrochni-izbori-za-novo-ns", "text": "\"Скандалът „Ало,Банов“ е част от опитите за намаляване на доверието към управляващите. Под маската на борба с корупцията всъщност от БСП застанаха зад опит за изнудване на един държавен служител\". Така коментира изнесените от Елена Йончева данни, политологът доц. Антоний Гълъбов пред ТВ Европа. Според него и този, и всички останали скандали в политическия живот са опит България и българите да не участват в европейския дебат и да не се интересуват от бъдещето на Европа. \"Скандалът с министъра на културата Боил Банов не е корупционен, той по-скоро извади на дневен ред проблеми с организацията и контрола над големи и сложни проекти в държавната администрация. Освен това се оказа, че БСП застана зад опит на един държавен служител да изнудва друг с незаконни записи\", каза още Гълъбов. „В това отношение за съжаление най-голямата опозиционна партия не е в състояние да излезе от тази еднопосочна улица, в която я вкара госпожа Нинова. Тя влезе в улицата на пряка конфронтация с все повече и все повече агресия. Това е баир, който е затворен, оттам нататък път няма. И тези две години показват, че изборът на тази стратегия на максимална конфронтация, на скандализиране на всеки случай не води до нарастване на подкрепата за БСП\", коментира политологът.  Според Гълъбов в този случай и президентът Румен Радев не изпълнява една от основните си функции, а именно да търси и да насърчава диалога между институциите. Той допълни, че България навлиза в изборната 2019 година в лоша форма по отношение на политическата култура и готовността на самите партии да работят за гражданите, но не очаква предсрочни парламентарни избори.  „Обективно погледнато, цялата минала година, ако си спомняте, си говорехме за предсрочни избори. Беше ясно, че няма да има предсрочни избори, още по-малко тази година. Нещо повече – самите партии не искат да има предсрочни избори. Виждате, че най-голямата опозиционна партия има нужда от още един месец, за да успее да представи листа от 17 кандидати. Представете си каква била готовността й да представи листа с 240 народни представители. Няма предизборна подготовка в самите партии.“  Доц. Гълъбов изрази съжаление, че в последните месеци ролята на социология се свежда само до представянето на процентите подкрепа за БСП и ГЕРБ. Според него приблизително изравнените резултати се дължат на отлив на привържениците на ГЕРБ, а не на увеличаване на тези на социалистите.", "date": "2019.02.08", "title": "Антоний Гълъбов: БСП няма 17 имена за евродепутати, а се опитва да ни вкара в предсрочни избори"}
{"url": "https://www.faktor.bg/bg/articles/vanshno-shte-prodava-9-imoti-zad-granitsa", "text": "През миналата година България е продала един дипломатически имот - в Хага, за сумата от 1,165 млн. евро, а е платила 6 млн. и 39 хил. лева за наем на сгради зад граница. Това обяви вицепремиерът Екатерина Захариева в рамките на днешния парламентарен контрол в отговор на въпрос на депутата от БСП Кристиан Вигенин. Тя посочи през тази година в кои държави са планирани продажби на дипломатически имоти и какви са мотивите за това. „Аржентина, Белгия, Гърция, Канада, Колумбия, Никарагуа, САЩ, Уругвай, Финландия. Факторите са отпаднала необходимост, закрито задгранично представителство“, каза Захариева и обясни: „Някои от тези сгради са между другото бивши ТИС-ове (търговско-икономически служби) или генерални консулства, генерират големи разходи и бих казала, представят България в неблагоприятна светлина тогава, когато имотът наистина е в лошо състояние. Получавали сме такива писма неведнъж“. Според вицепремиера Екатерина Захариева целта е максимална степен на запазване на държавната собственост извън граница и ефективно управление на тези имоти, „а не да ги оставяме да се рушат и да плащаме глоби за това в някои държави“. Ведомството ѝ цели още „оптимизиране на сградния фонд, така че да отговаря в достатъчна степен на българската дипломация“. „Имаме ситуации, в които имаме имоти, пустеещи от по 20 години, а в други държави например все още плащаме наем. Така че целта е ефективното управление, освобождаване на тези, които или са огромни и никога няма да бъдат използвани, за да може там, където нямаме, да се снабдим с такива, които да освободят българската държава от наем представителни имоти“, каза Захариева. Сред обсъжданите идеи е съвместно ползване на сгради с посолства на други страни от региона.", "date": "2019.02.08", "title": "Външно ще продава български имоти зад граница"}
{"url": "https://www.faktor.bg/bg/articles/frantsiya-i-germaniya-postignaha-kompromis-za-severen-potok-2", "text": "Франция и Германия постигнаха компромис, който позволи на Берлин да остане водещият преговарящ с Русия по газопровода „Северен поток-2\" за Европа, се казва в проектодокумент, представен пред AFP. Двете страни се споразумяха да гарантират, че правилата ще се прилагат от „територията и териториалното море на държавата-членка, където се намира първата точка за връзка\", която е в Германия, се подчертава в документа. Не се привеждат други подробности към момента. В рамките на деня страните от Европейския съюз ще гласуват за изменение на правилата за гарантиране на конкуренцията и правата на потребителите на газовия пазар в Европа (Трети енергиен пакет). Съгласно корекциите, предложени през 2017 г. от Европейската комисия, към газопроводите на трети страни следва да се прилагат правилата на вътрешния пазар, преди всичко да се забрани доставчикът на природен газ да бъде едновременно с това и оператор на газопровода.  Германия се надява на подкрепата на Франция, Австрия, Нидерландия, Белгия, Гърция и Кипър по въпроса. За приемането на измененията са необходими 16 гласа „за“ от 28-те страни-членки на ЕС, които представляват не по-малко от 65% от населението на Общността. Към края на януари тази година предложението на ЕК бе подкрепено от 12 държави. В четвъртък медии съобщиха, че Франция ще се противопостави на ФРГ по въпроса за съдбата на проекта за газопровода „Северен поток-2“.", "date": "2019.02.08", "title": "Франция и Германия постигнаха компромис за „Северен поток-2“"}
{"url": "https://www.faktor.bg/bg/articles/kremal-postavya-pod-samnenie-dostovernostta-na-novite-publikatsii-spored-koito-treti-chovek-e-bil-zamesen-v-intsidenta-v-solsbari", "text": "Кремъл поставя под съмнение достоверността на новите публикации, според които е имало и трети замесен в инцидента в Солсбъри. Така Дмитрий Песков - прессекретарят на руския президент, коментира публикации на онлайн изданията \"Белингкат\" и \"Инсайдър\", информира ТАСС. Според източници на тези издания трети човек, свързан с делото за отравянето на Сергей и Юлия Скрипал в Солсбъри през 2018 г., можело да е замесен в друг опит за отравяне, извършен в България през 2015 г., посочва агенцията. \"Видяхме съобщенията в тази връзка. Има само един въпрос: как е могло през 2015 г. да остане незабелязано използването на някакво бойно отровно вещество в Европа, защо това се е разбрало едва сега?\", каза Песков. \"Не знаем доколко отговаря това на истината, отговаря ли на истината изобщо, не знаем на какво са се опирали съставителите на тази информация, не знаем доколко са компетентни те, кои са те и изобщо дали е истина всичко това\", заяви Песков пред журналисти. На 6 февруари \"Дейли телеграф\" съобщи, че по думите на негов източник британското следствие проучва версия, според която в отравянето на двамата Скрипал е участвал и трети човек - служител от руското военно разузнаване, използвал псевдонима Сергей Федотов. По данни на източника Федотов е трябвало да излети за Москва заедно с другите двама заподозрени - Александър Петров и Руслан Боширов, но в последния момент си е прибрал багажа и е останал във Великобритания. Вестникът пише, че той може би е променил намерението си за връщане в Русия, щом е разбрал, че Сергей и Юлия Скрипал са оцелели. Източникът не изключва, че третият замесен в случая може все още да се намира в кралството.", "date": "2019.02.08", "title": "Кремъл постави под съмнение новините за трети човек в инцидента в Солсбъри"}
{"url": "https://www.faktor.bg/bg/articles/borisov-doshlo-e-vreme-da-vdigame-dohodite-dogodina-s-oshte-10", "text": "Дошло е време да вдигаме доходите и догодина искаме да вдигнем доходите отново с минимум десет процента. Това заяви в своето приветствие към Десетия конгрес на КТ \"Подкрепа\" премиерът Бойко Борисов.  Това ще стане с висок ръст на икономиката и с борба със сивия сектор в нея, уточни премиерът.  Очакваме да се увеличат приходите от борбата с контрабандата, така че догодина да можем с още 10% да вдигнем доходите, добави премиерът. \"Трудно е, особено с борбата с контрабандата. Сутринта направихме съвещание в ГДБОП по горивата. Очакваме и тук да се увеличат приходите, за да можем догодина с още 10% гарантирано да вдигнем доходите. За това трябва да има спокойствие. Приходните агенции да събират парите, за да може да има какво да разпределяме. За това трябва да има спокойствие, приходните агенции да работят, за да може да има какво да разпределяме\", отбеляза Борисов. Премиерът отбеляза, че правителството води борба със сивия сектор, за да се съберат повече пари в бюджета. \"АИКБ ясно казва всяка година с колко се изсветлява този сектор, защото по този начин веднъж се повишава конкурентоспособността, а  втори път събирайки пари в бюджета можем да увеличаваме заплати\", посочи той. По думите му няма международно представена организация, която да не отчита напредъка по всички сфери, включително и мониторинговия доклад напредъка по Механизма за сътрудничество. Премиерът отбеляза, че за първи път износът на България към Германия за пръв път е повече от вноса. По думите му сега е моментът тази инерция да се удвои, утрои, за да ги настигаме, защото тези разлики и парадокси в заплащането в различните сфери са факт. Двата синдиката са един много добър коректив не само на правителството, а и на синдикатите. Всички заедно сме убедени, че за да се повишат доходите, трябва да бъдат по-мощни икономиките. Колкото е по-мощна икономиката, толкова по-добре. Затова и ние кандидатстваме за чакалнята на еврозоната - това гарантира да не сме във втората скорост на Европа, заяви Борисов.", "date": "2019.02.08", "title": "Борисов: Дошло е време да вдигаме доходите - догодина с още 10%, ако можем"}
{"url": "https://www.faktor.bg/bg/articles/borisov-pred-kt-podkrepa-dogodina-vdigame-dohodite-s-oshte-10", "text": "Три взрива събудиха атиняни, написа местният в. Прототема. Първата експлозия стана в 2 часа и 50 минути българско време пред банков офис в гръцката столица. Другите две самоделни взривни устройства бяха активирани десет минути по-късно. Те станаха в района офис на застрахователна компания и пощенски клон.  Няма пострадали при инцидентите и не са нанесени значителни материални щети. Засега никой не е поел отговорността за взривовете. Обикновено подобни акции извършват крайнолеви групи.", "date": "2019.02.08", "title": "Три взрива събудиха атиняни"}
{"url": "https://www.faktor.bg/bg/articles/riosv-mozhe-da-nalozhi-administrativno-nakazanie-za-razrushavaneto-na-dyuni-v-rayona-na-kamping-smokinya", "text": "\"РИОСВ-Бургас може да наложи административно наказание за разрушаването на дюни в района на къмпинг \"Смокиня\", край Созопол, след приключване на наказателното производство, в случай, че нарушението не представлява престъпление по Наказателния кодекс\". Това каза министърът на околната среда и водите Нено Димов по време на парламентарния контрол в отговор на депутатски въпрос за предприетите действия по сигнали за нарушения, свързани с унищожаването на дюни и строителни дейности по черноморското крайбрежие. Димов посочи, че теренът попада в природна забележителност \"Пясъчни дюни\" в местност Каваците. Констатираното увреждане на пясъчните дюни е в нарушение на режимите на защитените територии, определени с Закона за защитените територии и заповедта за обявяването им. За точното определяне на вида и площта на засегнатите дюни е извършено геодезично замерване на терена, допълни той. По отношение на строителните дейности в района на къмпинг \"Градина\" е установено депониране на земни маси извън границите на имота и е съставен акт за административно нарушение по Закона за биологичното разнообразие. За строителството в местност \"Алепу\" е констатирано, че върху плажната ивица е депонирана земна маса вследствие на срутване от строителни дейности. Издадено е предписание за отстраняване на земните маси и предписание за недопускане на ново свличане, а за установеното нарушение е съставен акт. Министърът посочи, че в случая със строителните работи в местност \"Арапя\" няма констатирани нарушения.", "date": "2019.02.08", "title": "Нено Димов: РИОСВ може да наложи административно наказание за разрушаването на дюни в района на къмпинг \"Смокиня\""}
{"url": "https://www.faktor.bg/bg/articles/sasht-zagatnaha-za-kuba-ili-rusiya-da-priberat-maduro", "text": "Специалният пратеник за Венецуела на САЩ Елиът Ейбрамс каза, че иска венецуелският президент Николас Мадуро да напусне страната, преотстъпвайки властта на преходно правителство, предаде \"Асошиейтед прес\", цитирана от БТА. Ейбрамс каза,че Вашингтон няма предпочитана страна, в която би могъл да отиде Мадуро, но отбеляза, че той има приятели в Куба и Русия. Той каза, че и други страни са предложили да приемат Мадуро, ако се откаже от властта, но не пожела да ги назове. Ейбрамс каза, че САЩ са анулирали визите на членове на венецуелското Конституционно събрание като част от натиска над Мадуро да отстъпи властта на лидера на контролираното от опозицията Национално събрание Хуан Гуайдо. Междувременно властите на Венецуела обявиха, че са разкрили планове за преврат с поддръжката на Колумбия и на ЦРУ, предаде ТАСС, като цитира венецуелския министър за комуникациите и информацията Хорхе Родригес. Той разказа, че полковникът в оставка от венецуелската армия Освалдо Гарсия Паломо, арестуван за покушение срещу Мадуро миналия август, е признал за подготовката на преврат с подкрепата на колумбийските власти и на ЦРУ. Твърденията за тези планове дават аргумент на Венецуела да отказва да допусне хуманитарни помощи, изпратени от САЩ на границата с Колумбия. Избори Вчера бе и първото заседание на международната контактна група за Венецуела, призоваха за \"свободни президентски избори в тази страна\", предаде \"Франс прес\", пише \"Дневник\". В Монтевидео призова да се разработи общ международен подход за поддръжка на мирно, политическо, демократично и изцяло венецуелско решение на кризата, което да изключва използването на сила. Решението трябва да бъде намерено посредством свободни, прозрачни и пораждащи доверие президентски избори в съответствие с венецуелската конституция. Международната контактна група ще изпрати техническа мисия във Венецуела, която ще помогне за доставката на хуманитарна помощ и ще подкрепи произвеждането на нови избори възможно най-скоро, се допълва документа, предаде ДПА. Международната контактна група след 90 дни ще оцени прогреса в уреждането на кризата във Венецуела, заяви дипломат номер едно на ЕС Федерика Могерини след края на срещата на групата, предаде ТАСС. Тя уточни, че 90-те дни не са срок за произвеждане на избори. По думите ѝ след изтичането на 90-те дни участниците в групата ще се срещнат и ще оценят ситуацията в страната, ще вземат решение за по-нататъшни действия или за разпускане на групата. Контактната група обещава международни гаранции за произвеждане на нови избори, допълни Могерини. \"Групата има намерение да изпълни две задачи. Тя ще бъде в тесен контакт с играчите в страната, в региона и в света, за да осигури гаранции за скорошно произвеждане на демократични и свободни президентски избори, а също и да осигури доставката в скоро време на хуманитарна помощ.\" Могерини каза, че международната група няма да допусне възможността за политизиране на отпускането на хуманитарна помощ. В срещата участваха Могерини и емисари на осем европейски страни - Франция, Германия, Великобритания, Холандия, Португалия, Испания, Швеция и Италия, както и на пет латиноамерикански страни - Уругвай, Коста Рика, Еквадор, Мексико и Боливия, допълва \"Франс прес\". Мексико участва в дискусиите, но не е част от групата, уточнява агенцията.", "date": "2019.02.08", "title": "САЩ: Куба и Русия са най-подходящи за Мадуро"}
{"url": "https://www.faktor.bg/bg/articles/die-zeit-naprezhenieto-mezhdu-italiya-i-frantsiya-ne-veshtayat-nishto-dobro", "text": "Напрежението между Италия и Франция е нещо повече от обичайна атака преди европейските избори – и не предвещава нищо добро. Това коментира Улрих Ладурнер в статия за германския национален ежедневник Die Zeit, цитирана от Агенция \"Фокус\".  Франция отзова посланика си от Италия за консултации. Това е драматичен протест на приятелска и съюзническа държава. Непосредственият повод беше посещение на италианския вицепремиер Луиджи ди Майо в малкия град Монтаржи на юг от Париж, където се срещна с представителите на френските „жълти жилетки“.  И защо не? Ди Майо вижда в „жълтите жилетки“ отражение на собственото си „Движение 5 звезди“ - толкова диво, толкова буйно, колкото и аморфно. Едва ли обаче Ди Майо се интересува от проблемите на „жълтите жилетки“. Когато се върна в Италия, той обяви с нескрито задоволство: „Вятърът на промените е преминал Алпите“.  Това не беше първата му провокация. Той атакува френския президент Еманюел Макрон в продължение на седмици. В средата на януари, когато в Средиземно море се удавиха 170 мигранти, Ди Майо обвини Франция: „Африканците напускат родината си, защото Африка все още е колонизирана от някои държави, особено Франция!\"  Когато правителството в Париж протестира, Ди Майо просто повтори обвиненията си и завърши с патетичното изречение: „Ние предизвикахме скандал с истината!\" Италианският министър на вътрешните работи Матео Салвини, председател на „Лигата“ и вицепремиер, не искаше да остане по-назад. Той каза много директно: „Еманюел Макрон е ужасен президент!\"  Това не са просто вербални словесни атаки, те са безпрецедентна политическа намеса. Подобни неща в европейска страна не са се случвали от 30-те години на миналия век.  След четири месеца европейците ще гласуват за нов парламент. В момента Ди Майо се опитва да намери партньори в няколко европейски страни, включително Франция. Матео Салвини отдавна ги е открил в съседната страна. Той се съюзи с Марин Льо Пен.  Така че всички атаки са чиста предизборна кампания? Дали Ди Майо и Салвини виждат в Макрон само противници за изборите? Дали смятат, че биха спечелили повече гласове, ако просто се опитат да „изтрият“ Макрон?  Това е само повърхността. Това, което Ди Майо и Салвини демонстрират, са действията на националистическите пропагандисти. Те идентифицират виновник. Те го изправят пред обществеността, поставят го на позорния стълб. След това го обиждат и то пред всички, за радост на екзалтираната публика. Те се управляват от опасна смес от пълно невежество, тотална безотговорност и безгранична страст към властта.  Във вътрешен план Ди Майо и Салвини са постигнали големи успехи с подобен подход, буквално са парализирали своите политически опоненти. Трябва да си представим какво се случва, ако те продължат да използват този метод във външната политика.  Разбира се, Макрон също има вина. Твърде надменен, той определи популистите като „чума\". Твърде автократичен, той ръководи политика за Либия, без да включва Италия. А на италианско-френската граница той настани бежанци, депортирани, без да вземе предвид мнението на съседа, който с право се оплаква от неизпълнени обещания.", "date": "2019.02.08", "title": "Die Zeit: Напрежението между Франция и Италия не вещае нищо добро"}
{"url": "https://www.faktor.bg/bg/articles/kt-podkrepa-mozhe-da-izdigne-svoy-kandidat-na-predstoyashtite-evroizbori-kaza-prezidentat-na-sindikata-dimitar-manolov", "text": "\"В Европейския съюз има големи проблеми и е в капан, от който, за съжаление, трудно може да излезе, защото проблемът трябва да се реши от тези, които са го създали\", каза президентът на КТ \"Подкрепа\" Димитър Манолов при откриването на десетия конгрес на организацията. \"КТ \"Подкрепа\" ще призове всички български граждани да гласуват на предстоящите евроизбори и може да издигне свой кандидат\", каза в своето слово при откриването на форума президентът Димитър Манолов. Синдикатът едва ли ще подкрепи някоя партия, посочи още Манолов. Преди 30 години влязохме в един свят, за който бяхме напълно неподготвени, нещата се оказаха далеч по-трудни и по сложни, оказа се, че съвършен свят няма, каза Димитър Манолов. През последните години бяха загърбени принципите на обединена и социална Европа, каза Манолов. По думите му основните проблеми в страната са енергетиката, образованието и отношенията между труда и капитала. Българската енергетика е изправена пред угрозата да бъде унищожена, каза президентът на синдиката, като визираше добива и преработка на въглища. Опазването на околната среда е много важно, но на първо място трябва да се поставят интересите на хората, каза Манолов. Ние ще пазим комплекса \"Марица Изток \", докато той може да работи, защото там се произвежда 100 процента българска енергия, подчерта той.  Трябва да се промени системата на образованието защото формулата \"парите следват ученика\" показа своята пагубна сила, каза Манолов. Не е достатъчно да се увеличат само заплатите на учителите, трябва да им дадем сила и увереност. Не може дефицитите в семейството да бъдат прехвърлени в училищата, посочи той. КТ Подкрепа\" всячески ще се съпротивлява на неефективните форми на заетост, като например т. нар. нулеви трудови договори , посочи той. Трябва да въведем баланс на труда и капитала, защото трудът беше избутан в дъното на обществените взаимоотношения, каза Димитър Манолов. Ние създадохме с работодателите системата на социален диалог и в момента има над 40 организации, в които представители на труда, капитала и на държавата водят диалог в полза на всички и на цялата страна, каза Димитър Манолов. По прогноза на ЕС сега България е в първата петица от страните по очакван ръст на БВП, но е важно и как се разпределя този ръст и хората, които го създават, да получават повече, подчерта Манолов. Трудът се е променял, откакто го има човек, така че развитието на технологиите и идващата т.нар. Четвърта индустриална революция не са толкова страшни, посочи Димитър Манолов. Почетният председател на КТ \"Подкрепа\" Константин Тренчев припомни действията на синдиката от 1989 година, когато е бил създаден. Демографският проблем и свързаната с него емиграция, както и ниският социален статус на хората са основните проблеми на българите, каза още почетният председател на КТ \"Подкрепа\". Раждаемостта непрекъснато спада, а по смъртност сме наравно с Афганистан, където се води война, посочи той. Според различни източници всяка година страната напускат между 30 и 50 хиляди наши граждани. Почти 40 процента от българите са на границата на бедността и по този показател ние сме най-зле в Европа, каза още Тренчев.", "date": "2019.02.08", "title": "КТ \"Подкрепа\" готви кандидат за евроизборите"}
{"url": "https://www.faktor.bg/bg/articles/sauditskiyat-prints-spomenal-kurshum-predi-ubiystvoto-na-hashogi", "text": "Саудитският престолонаследник принц Мохамед бин Салман е заявил през 2017 г., че ще стигне до използване на „куршум“ срещу журналиста Джамал Хашоги, ако той не престане с критиките си срещу саудитската монархия, предаде БНР. Това се посочва в публикация на в. „Ню Йорк таймс“, цитирана от световните агенции. На 2 октомври 2018 година Хашоги беше убит в саудитското консулство в Истанбул от саудитски агенти, дошли от Рияд. Това убийство породи дълбока дипломатическа криза за Саудитска Арабия и опетни репутацията на престолонаследника, обвиняван от американски и турски представители, че е поръчал убийството. Рияд приписва престъплението на „неконтролируеми елементи“ и казва, че принцът няма нищо общо. Според „Ню Йорк таймс“ принц Мохамед е споменал думата „куршум“ в разговор с един от приближените си Турки Алдахил. Разговорът бил засечен от US разузнаването, което сега преглежда щателно минали телефонни разговори на принца и пратени от него есемеси в опит да се опита да изясни кой е отговорен за убийството на журналиста, твърди изданието. Принцът казал, че ако Джамал Хашоги не се върне доброволно в Саудитска Арабия, то трябва да бъде докаран със сила. Ако и двата метода не сработят, принцът казвал, че би използвал „куршум“, за да спре Хашоги. Американски анализатори заключават, че принцът може би не е имал това буквално предвид и че не е искал обезателно Хашоги да бъде застрелян, а по-вероятно е използвал фразата метафорично. Разговорът бил проведен в момент, в който официалните представители в кралството са били все повече обезпокоени от критиките на Хашоги към саудитското управление. Същият месец Хашоги започнал да пише за в. „Вашингтон пост“ и висши саудитски представители са обсъждали как да го подмамят обратно в Саудитска Арабия. „Ню Йорк таймс“ се позовава на настоящи и бивши американски и чужди представители, директно запознати с американски разузнавателни доклади. В последните няколко месеца Агенцията за национална сигурност разпространи разузнавателни доклади до други шпионски агенции, Белия дом и близки чужди съюзници относно комуникациите на принца. На 10 октомври група американски сенатори от Републиканската и Демократическата партия задействаха закон, който заставя Тръмп да каже на Конгреса в срок от 120 дни кои чужди граждани той смята за отговорни за това убийство и да въведе санкции срещу тях при необходимост. Междувременно САЩ вече наложиха санкции на 17 саудитски представители във връзка със случая. Срокът от 120 дни изтича днес.", "date": "2019.02.08", "title": "Саудитският принц споменал \"куршум\" преди убийството на Хашоги"}
{"url": "https://www.faktor.bg/bg/articles/iran-vavede-na-vaorazhenie-nova-balistichna-raketa-hvali-se-s-podzemen-raketen-zavod", "text": "Иранската революционна гвардия е въвела на въоръжение балистична ракета \"земя-земя\" с обхват 1000 км, съобщава полуофициалната новинарска агенция \"Фарс\", като по този начин Техеран пренебрегна настояванията на Запада да прекрати ракетната си програма. \"Фарс\" публикува снимки на подземен ракетен завод, наречен \"подземен град\", посочвайки, че ракетата \"Дезфул\" е версия на ракетата \"Золфагар\", която е с обхват от 700 км и носи 450-килограмова бойна глава, съобщава news.bg. Иран твърди, че разполага с ракети с обхват до 2000 км, което поставя Израел и американски военни бази в региона в техния обсег. Европейският съюз засили критиките си към програмата за балистични ракети на Иран, въпреки че Общността остава ангажирана с ядреното споразумение от 2015 г. между Техеран и световните сили. Резолюция на ООН от 2015 г. призова Иран да се въздържа в продължение на до 8 години от работа по балистични ракети, предназначени да носят ядрени бойни глави. Някои държави твърдят, че езикът на резолюцията не я прави задължителна. Американският президент Доналд Тръмп оттегли САЩ от ядреното споразумение и отново наложи санкции срещу Иран. ЕС се опитва да спаси ядреното споразумение.", "date": "2019.02.08", "title": "Иран въведе на въоръжение нова балистична ракета, хвали се с подземен ракетен завод"}
{"url": "https://www.faktor.bg/bg/articles/novini/balgariya/tsvetanov-na-izvanredna-sreshta-s-darzhavniya-sekretar-na-sasht-mayk-pompeo-do-yuni-shte-finalizirame-sdelkata-za-f-16", "text": "Председателят на Парламентарната група на ГЕРБ и заместник-председател на партията Цветан Цветанов информира държавния секретар на САЩ Майк Помпео за политическото решение на българския парламент, с което дава мандат на правителството на Република България да стартира преговорните процедури със САЩ за закупуване на изтребители Ф-16. Двамата разговаряха в рамките на Националната молитвена закуска във Вашингтон. При постигане на съответните договорености, в средата на годината може да се очаква финализиране на процедурата и ратификация от Народното събрание на България, подчерта Цветан Цветанов. По време на разговора българската страна изрази задоволство от факта, че с евентуалното бъдещо придобиване на Ф-16 се гарантира суверенитета на България, както и се постига пълна оперативна съвместимост със съседните държави, съюзници в НАТО. Друг много важен регионален елемент е европейската и трансатлантическата перспектива пред страните от региона, обединиха се двете страни. След Българското европредседателство, което постави европейската перспектива на страните от Западните Балкани сред основните приоритети на ЕС, днес тези процеси за повечето от държавите са необратими, каза още Цветан Цветанов. Като особено позитивен пример Цветанов посочи Македония, която след подписването на Споразумението за приятелство и добросъседство с България подписа подобно споразумение и с Гърция и днес членството на Македония в НАТО изглежда все по-близо. Държавният секретар на САЩ Майк Помпео изрази подкрепа за демократичните процеси в региона, като предаде поздрави на българския министър-председател Бойко Борисов. Българското правителство е достоен съюзник на САЩ в региона, подчерта Помпео.", "date": "2019.02.08", "title": "Цветанов на извънредна среща с държавния секретар на САЩ Майк Помпео: До юни ще финализираме сделката за F-16"}
{"url": "https://www.faktor.bg/bg/articles/yoncheva", "text": "Мълчанието на Бойко Борисов по аферата „Ало, Банов съм“ е част от омертата, той отказва да поеме политическа отговорност. Това заяви депутатът от БСП Елена Йончева по време на брифинг в Народното събрание.  \"Корупционният скандал „Ало, Банов съм“ отекна с ново съдебно решение. Министерство на културата изгуби делото за неустойка на „Ларгото“ - изводът на съда е бил, че обектът е бил предаден в срок, поради което служителят не дължи неустойка на Министерство“, каза още тя. \"Министерството губи пари на гражданите, а на Бойко Борисов му е все едно. Премиерът отказва да поеме политическа отговорност“, коментира Йончева. „Вместо това той заявява, да не го вкарваме в темата. Но това е министерският съвет на Борисов, за който той носи отговорности“, завърши Елена Йончева.", "date": "2019.02.08", "title": "Йончева: Борисов отказва да поеме отговорност по аферата \"Ало, Банов съм\""}
{"url": "https://www.faktor.bg/bg/articles/rusiya-pritiska-sasht-da-unishtozhi-raketnata-si-ustanovka-v-rumaniya", "text": "Руското министерство на отбраната заяви, че САЩ трябва да унищожат ракетните си установки МК-41, разположени в Румъния , за да спазват сключения през 1987 г. Договор за ликвидиране на ракетите с малък и среден обсег, предаде Ройтерс. В изявлението се казва, че Вашингтон трябва да унищожи по същата причина и ударните си дронове. Министерството на отбраната съобщи, че е повикало американския военен аташе в Москва, за да му връчи нота с искането на Русия. Русия преустанови участието си в ракетния договор през уикенда, след като САЩ обявиха, че ще се изтеглят от него след шест месеца, ако Русия не престане да го нарушава. Москва отрича да нарушава договора. \"Министерството на отбраната на Руската федерация предлага на американската страна в периода до прекратяването на срока на действие на Договора за ликвидиране на ракетите с малък и среден обсег да вземе необходимите мерки за връщането си към стриктното спазване на договора, като унищожи разположените на суша универсални пускови установки МК-41, които са разработени за изстрелване на крилати ракети \"Томахок\", и ударните безпилотни летателни апарати, попадащи с характеристиките си под определението на договора за крилата ракета с наземно базиране\", заяви говорителят на руското министерство на отбраната генерал Игор Конашенков, цитиран от ТАСС.", "date": "2019.02.08", "title": "Русия притиска САЩ да унищожат ракетната си установка в Румъния"}
{"url": "https://www.faktor.bg/bg/articles/toma-bikov-1-7", "text": "\"Записът, изнесен от Елена Йончева по „Ало, Банов съм“ е красноречив, че БСП работи с доноси\". Това каза народният представител от ПГ на ГЕРБ Тома Биков пред журналисти във връзка с обвиненията на БСП, че ГЕРБ не поемат политическа отговорност за „Ало, Банов съм“. „Ние присъди няма да издаваме, въпреки че срещу техни депутати се водят вече обвинения имат. В случая с Банов има прокуратура, тя си води своето разследване. Нека да го води. Виждам, че те днес имат доверие на българския съд и българската прокуратура, миналата седмица нямаха доверие. Другата седмица сигурно пак няма да имат по някакъв повод. Ние не си позволяваме нито да кажем, че Елена Йончева е прала пари, нито че Манол Генов, който стоеше до нея е купувал гласове, докато не се произнесе съдът. Те също са в такава фаза на обвинение. Според мен от тази си позиция би трябвало да разсъждават малко по в рамките на правовата държава\", допълни още Биков. Във връзка с мълчанието на премиера Борисов, Биков попита какво да каже, след като органите вече правят проверка. „Прокуратурата, за да изчисти всякакви съмнения, ще прави разследване. Иначе трябваше г-жа Йончева да не е в парламента вече“, каза още Биков. По думите му Бойко Борисов е министър-председател и носи отговорност за управлението на страната. „Освен кампанията за редене на листата на БСП той си има далеч по-важни ангажименти от това да участва в тяхната вътрешнопартийна кампания“, заяви още Биков. Във връзка с твърденията, че записът, изнесен от Елена Йончева е красноречив, Биков заяви: „С какво е красноречив, че един заместник-министър се опитва да реши един оперативен проблем. С 16 минути ние даваме оценка за 2 - 3 години работа“, допълни депутатът от ГЕРБ. Според него записът е красноречив, че БСП работят с доноси.", "date": "2019.02.08", "title": "Тома Биков за случая с Банов: БСП работи с доноси, ние присъди няма да издаваме"}
{"url": "https://www.faktor.bg/bg/articles/oshte-smart-see-blokat-kovcheg-v-istanbul", "text": "11 станаха вече жертвите на истанбулския блок-ковчег, написа турският в. Хюриет. Министърът на вътрешните работи на югоизточната ни съседка Сюлейман Соулу на специална пресконференция заяви, че броят на загиналите под отломките на срутилата се преди два дни сграда в азиатската част на града на два континента се увеличава. \"На този етап ние можем да потвърдим смъртта на единадесет души. Операцията по издирването на още хора все още продължава\", каза Сойлу. Той благодари на спасителите и медицинските екипи, но не посочи колко са пострадалите.", "date": "2019.02.08", "title": "Още смърт сее блокът ковчег в Истанбул"}
{"url": "https://www.faktor.bg/bg/articles/razsledvat-bivsh-sluzhitel-v-partiyata-na-makron-za-vrazki-s-ruski-oligarh", "text": "Френската национална финансова прокуратура започна разследване на договор за охранителна дейност, подписан между фирмата на бивш служител на партията на френския президент Еманюел Макрон и руски олигарх, предаде \"Франс прес\", цитиран от БТА. Договорът е бил парафиран от Венсан Краз, бивш жандармерист, работил към партията на Макрон и във френското президентство. Краз беше замесен заедно с бившия сътрудник на Макрон Александър Бенала в насилие срещу демонстранти миналата година. Разследването на финансовата прокуратура е за корупция, твърди сайтът \"Медиапарт\". Според него сделката е била \"договорена\" от Бенала по времето, когато той е бил в Елисейския дворец. Договорът е бил подписан между \"Марс\", фирмата на Венсан Краз, и руския олигарх Искандер Махмудов. Махмудов е платил на Краз 294 хил. евро на 28 юли миналата година. Към договора подизпълнител е била фирмата \"Велур\", бивш работодател на Бенала. Сделката предвиждала защита на недвижимо имущество във Франция на олигарха и на семейството му в Монако. Махмудов има проблеми и с испанското правосъдие, което твърди, че той е част от руската престъпна организация \"Исмаиловская\". Махмудов е шеф на компанията \"Уралско минно и металургично дружество\". Според сайта \"Медиапарт\" дискусиите за договора са започнали още през зимата на 2017 г. и са се ускорили през юни 2018 г. Бившият сътрудник на държавния глава на няколко пъти се срещнал с представител във Франция на руския олигарх. Този представител е бил бизнесменът Жан-Луи Агнауер. На 21 януари Краз каза пред френския Сенат, че е работил с руския олигарх едва след като е напуснал президентството и без помощта на Бенала, обвинен като него за насилието на 1 май над демонстранти, припомня \"Франс прес\".", "date": "2019.02.08", "title": "Разследват бивш служител в партията на Макрон за връзки с руски олигарх"}
{"url": "https://www.faktor.bg/bg/articles/ekaterina-zaharieva-savetnitsite-na-radev-da-mu-razyasnyat-kak-se-sluchvat-deklaratsiite-v-es", "text": "Договорът за приятелство и добросъседство с Македония е изпратен на президента Румен Радев преди заседанието на Министерския съвет, въпреки че сме парламентарна република и НС ратифицира тези договори. Т.е. той е в края на този процес, но ние, въпреки всичко, сме изпратили договора предварително и аз съм била там лично да го обяснявам. Това разясни в кулоарите на парламента вицепремиерът и външен министър Екатерина Захариева, цитирана от БТА. Коментарът беше по повод думите на държавния глава, че до този момент правителството и МВнР не са го търсили за мнение, например за Договора за приятелство с Македония. Захариева категорично подчерта, че кабинетът счита, че е добре България да говори в един глас в международен план и прави това като много често изпраща позициите, които изразява по различни теми, предварително, така че в президентството да не четат постфактум за тях. Разбирам, че Радев като че ли вече е недоволен от това. Считам, че трябва да продължаваме опитите за съгласуване и общи позиции, ако той не желае - можем да ги спрем, коментира още вицепремиерът. Тя припомни, че по конституция външната политика се осъществява от Министерския съвет. Екатерина Захариева отхвърли и критиките на Румен Радев, че правителството няма своя собствена позиция и затова се крие зад колективната безотговорност на Съвета по сигурност по темата с кризата във Венецуела. Винаги сме имали позиция, изобщо не приемам, че някой ни е написал нещо и ние просто сме го преписали - доколкото разбрах, това имаше предвид президентът, отрече тя. Венецуела е обсъждана на няколко Съвета по външна политика на ЕС, няколко пъти сме излизали от името на 28-те с общи декларации и България е участвала в тях, давала е мнения по декларациите и е изразявала становища, подчерта първият ни дипломат. \"Нелошите съветници на президента трябва да разяснят как се случват декларациите и становищата в ЕС\", бе добронамереният съвет на външния министър.   „Не ми е приятно, че трябва да влизаме в реплика и дуплика с президента, още по-малко през медиите. Не че не ви уважавам, а защото имаме общи отговорности по отношение на външната политика и на репутацията на България. Всяка държава има възможност да изрази мнение“, подчерта Екатерина Захариева.", "date": "2019.02.08", "title": "Захариева опроверга Радев: Договорът за добросъседство с Македония бе предоставен на президента преди заседанието на МС"}
{"url": "https://www.faktor.bg/bg/articles/rusiya-plashi-makedoniya-shte-platite-visoka-tsena-za-nato", "text": "Македония ще плати висока цена за членството си в НАТО, каза официалният представител на руското външното министерство Мария Захарова, предаде ТАСС. От Москва коментираха подписването на Протокола за присъединяването на държавата със столица Скопие към Северноатлантическия пакт в Брюксел на 6 февруари. \"Ние много добре знаем какво искат САЩ от техните т.нар. партньори в Алианса – увеличаване на военните разходи, участие във военни операции и маневри. Всичко това е в разрез с националните интереси на македонския народ\", категорична бе тя. Захарова отрече представяната от нея страна да представлява опасност за мира на Балканите. \"Най-голямата заплаха за стабилността в региона са въоръжените сили на т.нар. Република Косово, защото в техните редици има терористи\", заяви още тя. Парламентът в Прищина реши за създаването на редовна армия на 14 декември. Гласуването бе посрещнато остро от местните сърби и Белград. Москва не признава независимостта на най-младата балканска държава.", "date": "2019.02.08", "title": "Русия плаши Македония: Ще платите висока цена за НАТО"}
{"url": "https://www.faktor.bg/bg/articles/karakachanov-kontseptsiyata-mi-za-romite-ne-e-vzaimstvana-ot-moyata-borba", "text": "Бях свидетел на една тотална вълна от лицемерие. 8 страници е Концепцията, но за съжаление част от журналисти и политици и защитници на правата на човека предпочитат да заклеймяват, вместо да четат. А това, че има партии, които се сдобиват с гласове от гетата, за тях е нормално да говорят за \"Моята борба\" на Хитлер. Що се отнася до коментарите на колегите в коалицията, смятаме, че партньорите трябва да се подкрепят и разбират, отколкото да се ревнуват. Аз така разбирам коалиционното партньорство. Това обяви в студиото на Нова ТВ вицепремиерът Красимир Каракачанов, който хвърли светлина върху Концепцията за българските роми и тяхната интеграция.  Аз съм против България да изглежда по този начин - от хора, които искат само да правят деца, и да получават социални помощи. Не искам България, която прилича на гето. Много е лесно да се правят деца, но е важно как се отнасят и възпитават тези деца. Родителството е нещо отговорно. Българите не ги е страх да раждат децата, а защото мислят за бъдещето на децата си. Когато ти имаш 8-9 деца и половината са пратени в социални домове, какъв е смисълът да правиш още деца. Доброволно има възможност за премахване на бременността чрез аборт, финансиран от държавата. Поощряване на грамотната раждаемост, но не на маргиналната раждаемост, аргументира позицията си вицепремиерът. Той посочи, че 400 000 българи са регистрирани като трайно безработни, като голяма част от тях са роми. А родените деца от непълнолетни - са 3200 през 2017, като тенденцията е да те да стават повече, ако не бъдат взети конкретни мерки да бъде пресечен този процес. Каракачанов смята, че е правилно гетата поетапно да се премахнат, като се намалява концентрацията на живеещите в тях. Освен това предлага ромите да участват със собствен труд в изграждането на обществени жилища, а не да получават наготови жилища от държавата, които след това разбиват и ограбват. Освен това е предвидено и да не се допуска заселването на лица или група от лица, които нямат адресна регистрация в определено населено място. А това е една от практиките, по които се създават ромските гета. Не може да има две Българии - едната на отговорните хора, и другата - която се изгражда на базата на безотговорността. Закони има, някои трябва да се коригират и те да се спазват от всички български граждани, каквито са и българските роми. Вицепремиерът посочи, че това не е окончателният вариант на Концепцията. Изпратена е на премиера и ресорните министерства, а след обществено обсъждане ще бъдат разработени детайлите с колегите от министерствата. Той изтъкна, че в нея са заимствани много практики, които работят ефективно в други европейски държави. Ние трябва да принудим държавният апарат да работи. Има огромни проблеми в гетата и е по-добре да говорим за тях, защото това не може да продължава безкрай, категоричен е Красимир Каракачанов.", "date": "2019.02.08", "title": "Каракачанов: Концепцията ми за ромите не е взаимствана от \"Моята борба\""}
{"url": "https://www.faktor.bg/bg/articles/shefat-na-amazon-obvini-amerikansko-izdanie-v-iznudvane", "text": "Най-богатият човек в света Джеф Безос обвини американско издание в изнудване. Основателят на гиганта Амазон съобщи, че става дума за \"Нешънъл Инкуайърър\". \"Ако аз в моята позиция не мога да се противопоставя на този род изнудване, как ще могат да го направят обикновените хора?\" - с тези думи Джеф Безос обяви в своя блог решението си да разкрие истината, вместо - по думите му - да капитулира пред шантажа, съобщи БНТ. Събитията се развиват преди месец, когато Безос и съпругата му обявиха, че се развеждат след 25 години брак. В същия ден \"Нешънъл инкуайърър\" публикува статия за извънбрачна афера на Безос с негови лични съобщения. Издателите на таблоида заплашили Безос, че ще бъдат публикувани негови интимни снимки с телевизионната водеща Лорин Санчес, с която имал връзка, ако не спре разследване за това как са се сдобили с фотографиите и съобщенията му. Вместо да се откаже, Безос решава да оповести имейлите, с които издателят го изнудвал да изостави разследването си. Безос, който е и собственик на Вашингтон пост, обяви, че явно си е създал могъщи врагове, сред които и президентът Доналд Тръмп. В момента оглавява класацията на най-богатите в света със състояние от 136 милиарда долара.", "date": "2019.02.08", "title": "Шефът на Амазон обвини американско издание в изнудване"}
{"url": "https://www.faktor.bg/bg/articles/ramadan-atalay-tryabvashe-da-sazdadem-edna-sredna-klasa-u-romite", "text": "Документът, представен от Каракачанов за ромите, не е в този вид, в който трябва. В повечето от текстовете се създава напрежение, а не решение на ромските проблеми. Самото заглавие създава и предразполага към напрежение. Пропуски има и в ромския етнос, но в политиците. Това заяви Рамадан Аталай пред БНТ. \"Задължителните неща в текстове са притеснителни в този документ. Трябваше да създадем една средна класа у ромите. Дано министрите бъдат загрижени за това двете общности да имат допирна точка на възприемане\", каза още той.  \"Цялата общност си дължим това да приобщим ромите. Ние сме им длъжници, а ромите на нас да започнат да изпълняват правилата. Иначе този проблем ще остане като тежест върху децата и внуците ни\", допълни депутатът от ДПС.  \"Документ, написан от политическа формация, си остава политически документ. \"Патриотите\" не искат да опознаят ромите и да ги възприемат\", завърши Рамадан Аталай.", "date": "2019.02.08", "title": "Рамадан Аталай: Трябваше да създадем една средна ромска класа"}
{"url": "https://www.faktor.bg/bg/articles/novini/balgariya/georgi-koritarov-ne-sam-ochakval-che-shte-imame-tolkova-drebnav-i-nedalnoviden-prezident", "text": "„Не съм очаквал, че ще имаме толкова дребнав президент, който ще се чуди от къде да намира намира „аргумренти“, за да атакува правителството“. Това заяви в предаването си „Свободна зона“ журналистът Георги Коритаров. Той коментира скандалните изказвания на Румен Радев, който каза, че държавата ни се намирала в ситуацията на Венецуела и напук на голяма част от страните в ЕС подкрепи диктатора Николас Мадуро.  Коритаров допълни, че политиката на държавния глава е недалновидна и неаналитична. Журналистът коментира, че Радев е „нищичко неразбиращ от външна и вътрешна политика. По думите му, президентът е направил грешка, като е извикал Иво Христов като съветник.", "date": "2019.02.08", "title": "Георги Коритаров: Не съм очаквал, че ще имаме толкова дребнав и недaлновиден президент!"}
{"url": "https://www.faktor.bg/bg/articles/konstantin-trenchev-balgarinat-e-trapezen-revolyutsioner-osobeno-boen-sled-2-3-rakii", "text": "„В огромната си част българинът спада към „трапезните революционери“. Особено боен става след 2-3 ракии. А сега младото поколение, интернет поколението – те са „задклавиатурни рамбовци“. Това коментира пред БНР д-р Константин Тренчев – почетен президент на КТ „Подкрепа“. „Разликата е само в технологията, не в психологията. Това се обяснява с нашия невероятен индивидуализъм – основният проблем, който имаш, е личният, а другите да се оправят както могат. Хората не могат да се обединяват, а ако се обединят – те могат всичко. Българинът трябва да действа твърдо, отстоявайки своите права“, каза д-р Тренчев. Той подчерта, че хората все са недоволни и критикуват всекиго, но чакат някой друг да свърши работата. По думите му синдикалната дейност е трудна и неблагодарна. Днес е десетият юбилеен конгрес на Конфедерацията на труда “Подкрепа”. Форумът съвпада с 30-годишнината от създаването на синдиката. На него д-р Константин Тренчев иска да припомни някои исторически факти. \"В момента има яростни антикомунисти, които преди това са били комунисти, били са мишки по времето на Тодор Живков. Сега са страшно яростни, белким ги забележат отнякъде и да ги сложат на хранилка. Ще кажа и неособено приятни неща за България, за демографията, за емиграцията, за социалния статус на българина, за Европа, която в своя либерален модел се проваля и може би единственото спасение е Европа на нациите. Ще кажа и нещо за света, който до такава степен се е напрегнал, че може да се унищожи в една война. Безотговорността е стигнала далеч напред\".", "date": "2019.02.08", "title": "Константин Тренчев: Българинът е „трапезен революционер“, особено боен след 2-3 ракии"}
{"url": "https://www.faktor.bg/bg/articles/sova-haris-gerb-s-pochti-2-prednina-pred-bsp-za-evroizborite", "text": "Четири месеца преди евроизборите ГЕРБ имат минимален превес пред основния си опонент БСП. Това показват данните от последното социологическо проучване на „Сова Харис“. На въпроса „За коя политическа сила ще гласувате за изборите за европейски парламент през май 2019 г.?“ 20% отговарят ГЕРБ, 18.3% подкрепят БСП, а 5.3% - ДПС. ПП „Атака“ получава подкрепата на 1.7%, ПП „Воля“ - 1.6%, ДСБ - 1.4%, СДС - 1.1%. Под 1% подкрепа получават НФСБ (0.8%), АБВ (0.8%), ВМРО (0.7%) и „Да, България“ (0.4%). 4% биха гласували за друга политическа сила. 26.6% от анкетираните заявяват, че все още не са решили кого ще подкрепят на евровота, а 17.3% заявяват, че няма да гласуват.  „Ако заявените в изследването нагласи се превърнат в реални гласове, тогава и ГЕРБ, и БСП ще получат по-голяма подкрепа от тази на изборите за български парламент. По-реалистично е да очакваме, че на предстоящите избори избирателната активност ще се ограничи до нивото на хората, които заявяват, че нямат колебания за своя избор и със сигурност ще гласуват. Това са така наречените твърди избиратели. Към настоящия момент мобилизацията сред ядрото на БСП е по-голяма и социалистите водят с малко над 1% пред ГЕРБ. Мобилизацията сред гласуващите традиционно за БСП е на ниво 77% срещу 64% на гласуващите за ГЕРБ. От данните излиза, че понастоящем ГЕРБ разполага с по-голяма атмосфера от БСП, но с по-малко твърдо ядро. Трябва да добавя, че в сравнение с извънредните парламентарни избори през 2017 г. социалистите изглеждат много по-подготвени и като състав, и като политическа платформа. Трябва да отбележа и че същинската предизборна кампания тепърва предстои. В самото ѝ начало обаче ГЕРБ допускат фалстарт. Атаката срещу Елена Йончева представлява подарък за БСП, за който социалистите едва ли са мечтали. Да се представи Елена Йончева като лицето на корупцията в нашата страна е изключително недалновидно. Възникващата полемика около обвиненията срещу червената депутатка вкарва предизборния дебат в най-неблагоприятната посока за управляващите. Друг е въпросът, че в обвиненията срещу културния министър липсват доказателства за лично облагодетелствуване, което ги прави прекалено остри“, така директорът на агенция „Сова Харис“ Васил Тончев коментира резултатите от проучването. Третата системна партия у нас – ДПС – в момента стои най-стабилно. „Разпадането на единството на Патриотите открива възможност Движението безпроблемно отново да вземе позицията на балансьор. Задачата пред ръководството на партията изглежда сравнително лесна – да успее да активира традиционните си гласоподаватели. Европейската проблематика като че ли все още е твърде далечна за симпатизантите на ДПС и от мотивацията за участие в изборите ще зависи какъв ще бъде броят на евродепутатите, излъчени от тази формация“, отбелязва Тончев.", "date": "2019.02.08", "title": "\"Сова Харис\": ГЕРБ е с почти 2% преднина пред БСП за евроизборите"}
{"url": "https://www.faktor.bg/bg/articles/borisov-ako-rafineriite-otkazhat-kontrol-shte-ima-slozhim-dronove", "text": "Система, която се намира в новия център в ГДБОП, координира непрекъснатото следене на пътя на горивото - от влизането му на наша територия до хората. Това представиха ГДБОП, НАП и \"Митници\" пред премиера Бойко Борисов, главния прокурор Сотир Цацаров, министъра на вътрешните работи Младен Маринов, финансовия министър Владислав Горанов, министъра на транспорта Росен Желязков, шефката на бюджетната комисия Менда Стоянова и председателя на комията за борба със сивата икономика Емил Димитров-Ревизоро. \"Искам да спрат тези приказки, че не контролираме горивата, че системата БАЦИС периодично се пробива\", заяви премиерът. „Изградихме Контрабандния център, където е цялата информация - агенти, шпиони, досиета и дела са на едно място“, добави той. „Хубаво е политиците да си мерят приказките. Вчера чух пак обратните тези - защо да показваме на българските граждани пътя на горивата“, коментира още премиерът. „Ще покажем пътя на горивата от танкера до бензиностанцията, какъв е пътят, как се контролира, и какви мерки сме взели за превенция“, заяви премиерът. „След това да се дадат препоръки, а ако някъде има празнота - да се награди. Който каже и в парламента, затова съм довел и депутати, че има пробиви някъде, докарваме го тук, слагаме го в центъра да стои два-три дни, да види кораба или танкера, закарваме го да го види и физически, и да се увери, че е същият. Искам тези приказки да спрат и хората да бъдат напълно спокойни, че никой от никъде не краде\", допълни още Борисов. \"Костваше много усилия. От 2015 г се мъчим да направим този координационен център - така че и ведомствата заедно да се контролират едни други. И най-накрая успяхме\", заяви той. Премиерът поиска и му бе показано как се засича кой колко е внесъл и дали не се прави \"бъркоч\", както се е изразявал шефът на агенция \"Минтици\" Георги Косков, или както му казвал шефът на ГДБОП Ивайло Спиридонов - \"дизайнерска стока\". \"Написани ли са писма до рафинериите и до складовете, които да разрешат физически контрол на тяхна територия\", обърна се Борисов към транспортния министър Росен Желязков. След като получи отвърдителен отговор, че са написани писма, премиерът обеща, ако не разрешат физически контрол, да се сложат дронове.", "date": "2019.02.08", "title": "Борисов: Ако рафинериите откажат контрол, ще им сложим дронове"}
{"url": "https://www.faktor.bg/bg/articles/proshtavame-se-s-todor-kavaldzhiev", "text": "Днес ще се сбогуваме с една от видните политически личности от периода на борбата за утвърждаване на демокрацията в България – бившият вицепрезидент на страната Тодор Кавалджиев, който партнираше на президента Петър Стоянов /мандат 22 януари 1997 – 22 януари 2002 г./. Видният земеделец и политически затворник издъхна на 85-годишна възраст след дълго боледуване. Роден на 26 януари 1934 г. в село Главан в планината Странджа-Сакар, недалеч от турската граница, още като ученик Тодор Кавалджиев е арестуван, защото се опитва да възстанови Младежкия земеделски съюз. Прекарва повече от 11 години по комунистическите лагери и затвори, през 1989 година той е един от възстановителите на БЗНС „Никола Петков“. Избран е за народен представител във Великото народно събрание, а през 1996 година – за вицепрезидент на Петър Стоянов.  Тръгнал си от президентството непобеден, с гордо вдигната глава, последните години от своя живот Кавалджиев прекарва скромно, но достойно, за да ни покаже, че истинският патриот и демократ никога не би използвал служебното си положение за лични облаги. Мечтата на демократа Тодор Кавалджиев, който с личния си живот и обществена дейност е пример на достойнство и патриотичен дълг, бе \"да види България една свободна, независима и просперираща страна, да видя усмивки по лицата, усмивки на устата на българските граждани, но не усмивки, богато платени от естрадата\". Поклонението пред вицепрезидента Тодор Кавалджиев ще бъде в петък, от 11 часа в църквата \"Св.Седмочисленици\" в столицата.", "date": "2019.02.08", "title": "Прощаваме се с Тодор Кавалджиев"}
{"url": "https://www.faktor.bg/bg/articles/novini/balgariya/anketa-priemate-li-tvardenieto-na-prezidenta-radev-che-balgariya-e-kato-venetsuela", "text": "Приемате ли твърдението на президента Радев, че България е като Венецуела? Да Не Нямам мнение", "date": "2019.02.08", "title": "Анкета: Приемате ли твърдението на президента Радев, че България е като Венецуела?"}
{"url": "https://www.faktor.bg/bg/articles/britanski-sledovateli-petima-rusnatsi-sa-zameseni-v-otravyaneto-na-skripal", "text": "Следователите, разследващи отравянето на Сергей и Юлия Скрипал в английския град Солсбъри с нервнопаралитичен агент, вече смятат, че петима руснаци са замесени в престъплението, пишат британските издания \"Дейли мейл\" и \"Сън\", цитирани от БТА. Досега се смяташе, че в отравянето са замесени Александър Петров и Руслан Боширов, за които се предполагаше, че са агенти на руското военно разузнаване. Те са пътували до Великобритания под фалшива самоличност в опит да отровят Скрипал. Третият замесен бе идентифициран като руснакът Сергей Федотов, въпреки че не се знае дали това е истинското му име. Твърди се, че той бил също от руското военно разузнаване. Полицията е събрала повече доказателства срещу него и в хода на разследването установила двама нови съучастници, чиито имена не се съобщават. Смята се, че те са пътували с двамата предполагаеми извършители на отравянето, но тяхната роля била много по-малка. Очаква се полицията до няколко седмици да информира правителствени представители за доказателствата за последните двама заподозрени. По повод новите разкрития британските вестници \"Таймс\" и \"Телеграф\" припомнят, че третият заподозрян по случая Скрипал - Сергей Федотов, е свързван със случай на отравяне през април 2015 г. в България на български бизнесмен, неговия син и негов колега.В. \"Таймс\" твърди, че лондонската полиция и МИ 5 (британската служба за вътрешна сигурност) проучват случая от 2015 г. В. \"Телеграф\" пише, че британският разследващ сайт Белингкат (bellingcat) заедно с руския си партньор \"Инсайдър\" са публикували свое разследване относно пътуването на Федотов до България и свързването му с отравянето на бизнесмена.  В разследването сайтът Белингкат констатира, че схемата на пътуването на Федотов до България съвпадала с тази на пътуването му до Великобритания по време на отравянето на Скрипал. Той пътувал от Москва до съответната държава, но не се връщал с обратния полет от тази държава, за който имал билет, а взимал полет от друг европейски град до Москва.", "date": "2019.02.08", "title": "Британски следователи: Петима руснаци са замесени в отравянето на Скрипал, единият минал през България"}
{"url": "https://www.faktor.bg/bg/articles/sled-katastrofata-nad-lamansha-otkriha-tyaloto-na-futbolista-emiliano-sala", "text": "Идентифицираха тялото, извадено от катастрофиралия преди две седмици над Ламанша самолет, съобщава БГНЕС. Според британската полиция останките са на футболиста на \"Кардиф\" Емилиано Сала. Машината се разби на 21 януари при превозването на Сала от Франция към Англия. След неколкодневна спасителна операция Великобритания се отказа от търсенето. То все пак продължи със средства, събрани от семейството и приятели на футболиста. Така на 3 февруари частно издирване откри на дъното на морето останките от самолета.", "date": "2019.02.08", "title": "След катастрофата над Ламанша - откриха тялото на Емилиано Сала"}
{"url": "https://www.faktor.bg/bg/articles/hakeri-atakuvaha-posolstvata-na-venetsuela-v-meksiko-i-arzhentina", "text": "Венецуелското външно министерство обяви, че сайтовете на посолствата на Венецуела в Мексико и Аржентина са били подложени на кибератаки, предаде БТА, позовавайки се на АФП. По време на атаките на сайтовете се появили съобщения, че двете посолства са решили да признаят Хуан Гуайдо за временен президент на Венецуела. Според местни медии подобни фалшиви съобщения са били пратени на страниците на венецуелските мисии в Бразилия, Канада, Колумбия, Коста Рика, Русия, Уругвай, Гватемала, Италия, Египет. Външното министерство на Венецуела осъди атаките и каза, че става дума за \"престъпна политика на саботаж\", насочена срещу властта на Николас Мадуро.", "date": "2019.02.08", "title": "Хакери атакуваха посолствата на Венецуела в Мексико и Аржентина"}
{"url": "https://www.faktor.bg/bg/articles/chehiya-obezshteti-germanets-ranen-pri-opit-da-premine-zhelyaznata-zavesa-prez-1982-g", "text": "Роден в бившата Германска демократична република 63-годишен германец получи обезщетение от Чехия за тежки наранявания, които са му нанесли чехословашки граничари при опит да премине Желязната завеса през 1982 г., предаде Франс прес. \"Министерството на правосъдието обезщети гражданинът на бившата ГДР Зигфрид Фрьобел за получени наранявания при опит за преминаване на границата\", съобщи говорителят на министерството Владимир Репка. Според пресата в Прага това е първото подобно обезщетение след падането на комунистическия режим през 1989 г. На 29 април 1982 г. Фрьобел, който тогава е бил на 27 години, се опитал да премине границата между бивша Чехословакия и Федерална република Германия заедно с двама сънародници, женена двойка. Другите двама източногерманци се предали на чехословашките войници, след като открили огън по тях. Фрьобел бил ранен от куршуми в бедрото, когато вече бил на територията на ФРГ. Той бил върнат от граничарите на чехословашка територия и бил грубо разпитан, преди да получи медицинско лечение. През май 1982 г. той бил експулсиран в ГДР, където лежал две години в затвора, преди да му се разреши да отиде във ФРГ. Фрьобел е станал инвалид заради получените рани и понастоящем живее в Кьолн. Той изрази недоволство от присъденото обезщетение от 125 825 крони (4875 евро). Сумата не е била преизчислена по днешния курс, откакто е внесена жалбата през 1990 г. Прага твърди, че няма законово основание за такова преизчисление. Между 1948 и 1989 г. около 300 души са убити, а стотици други са ранени на границата на комунистическа Чехословакия по данни на Бюрото по документация и разследвания на престъпленията на комунизма.", "date": "2019.02.08", "title": "Чехия обезщети германец, ранен при опит да премине Желязната завеса през 1982 г."}
{"url": "https://www.faktor.bg/bg/articles/novini/balgariya/tsvetan-tsvetanov-i-balgarska-delegatsiya-uchastvaha-v-molitvenata-zakuska-s-prezidenta-na-sasht-donald-tramp", "text": "За шести пореден път председателят на Парламентарната група на ГЕРБ и заместник-председател на партията Цветан Цветанов взе участие в Молитвената закуска с президента на САЩ. В събитието на президента Доналд Тръмп участие взеха и председателят на ДПС Мустафа Карадайъ, депутатите Пламен Нунев (ГЕРБ) и Жельо Бойчев (БСП), зам.-министърът на спорта Ваня Колева, както и зам.-кметът на София Тодор Чобанов. В своята реч пред участниците в 67-та Молитвена закуска, на която присъстваха световни лидери от над 140 държави, президентът Тръмп призова за световен мир, за религиозна и етническа толерантност. Президентът подчерта факта, че всички човешки същества се раждат еднакви и равни, че човешкият живот има еднаква стойност. Всички страни и народи по света трябва да утвърждават религиозните ценности, защото по този начин се защитава свободата и достойнството на отделната личност. В своята реч президентът на САЩ заяви още, че всички значими достижения в американската история - от независимостта, през забраната на робството, разрешаването на жените да гласуват и борбите за равни граждански права - всички тези велики моменти от американската история, са извършвани от силно вярващи хора, които са се водили в своите действия от най-искрени и чисти подбуди. Именно в тази връзка не бива да се допуска преследване по линия на религиозните свободи, което за съжаление все още се случва в някои части на света. Друго голямо съвременно зло е трафикът на хора, срещу който трябва да се води безкомпромисна битка. По-късно в рамките на общата програма българската делегация проведе срещи с регионални лидери от Югоизточна Европа, както и с конгресмени от САЩ.", "date": "2019.02.08", "title": "Цветанов и българска делегация участваха в Молитвената закуска с президента на САЩ Доналд Тръмп"}
{"url": "https://www.faktor.bg/bg/articles/oblatsi-i-vetrovito", "text": "Днес облачността от запад ще се разкъсва и намалява, но над Източна България през целия ден ще се задържи значителна. Превалявания от слаб дъжд са възможни в крайните югоизточни райони. В Източна България ще духа до умерен северен вятър. Максимални температури между 2° и 7°, в крайните югозападни райони до 9-10°. Атмосферното налягане през деня ще се задържи почти без промяна - близко до средното за месеца, съобщи „Фокус“. Над Черноморието ще се задържи облачно. По южното крайбрежие е възможно да превали слаб дъжд. Ще духа до умерен северен вятър. Максималните температури ще са между 4° и 6°. Температурата на морската вода е 6-7°. Вълнението на морето ще бъде 3-4 бала.  Над планините ще има разкъсана облачност. Ще духа слаб, по високите части умерен североизточен вятър. Максималната температура на височина 1200 метра ще е около 1°, на 2000 метра - около минус 4°.", "date": "2019.02.08", "title": "Облаци на изток, вятърът ще е умерен"}
