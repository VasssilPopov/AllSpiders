{"url": "https://www.faktor.bg/bg/articles/novini/svyat/pochina-pretendentat-za-frenskiya-prestol-henri-orleanski", "text": "На 85-годишна възраст почина принц Хенри Орлеански, граф Парижки, претендент за френския престол. Информацията съобщи ТАСС, позовавайки се на Le Figaro. За смъртта на Хенри Орлеански съобщи неговият син, принц Жан Орлеански. \"С мъка съобщавам за смъртта на моя баща, граф Парижки. Той почина тази сутрин. Вярвам във Вашите молитви за него\", написа той. Хенри е роден на 14 юни 1933 г. в Анжу. Той бе ръководител на Дома на Орлеан като орлеански претендент за несъществуващия френски трон като Хенри VII. Хенри Орлеански е потомък в мъжката линия на френския \"крал-гражданин\" Луи-Филип I d'Orléans (управляван от 1830-1848) и е признат за легитимен ищец на трона от тези френски роялисти, наречени юнионисти, които го смятат за законния наследник на княз Анри дьо Бурбон, граф Шамбор. Това е последният патрилинеален потомък на крал Луи XV. Анри е пенсиониран военнослужещ, както писател и художник.", "date": "2019.01.21", "title": "Почина претендентът за френския престол Хенри Орлеански"}
{"url": "https://www.faktor.bg/bg/articles/novini/svyat/tereza-mey-predstavya-plan-b-za-brekzit", "text": "Започна заседанието на британския парламент, на което Тереза Мей представя резервното си предложение за излизането на Великобритания от Европейския съюз. Очакванията са в резервния план Тереза Мей да заложи на \"предпазния механизъм\" за ирландската граница.  Промяната трябва да очертае план за гарантиране на отворена граница между Обединеното кралство и Република Ирландия след като Лондон напусне Евросъюза. Предложеният от Тереза Мей алтернативен план трябва да бъда гласуван от британските депутати на 29 януари. Според договорените с Брюксел срокове, след 10 седмици Великобритания трябва да напусне Европейския съюз.", "date": "2019.01.21", "title": "Тереза Мей представя \"План Б\" за Брекзит"}
{"url": "https://www.faktor.bg/bg/articles/novini/svyat/tazi-vecher-transportnata-komisiya-v-ep-shte-obyavi-pozitsiyata-si-za-paketa-mobilnost", "text": "Транспортната комисия в Европейския парламент трябва да обяви по-късно тази вечер позицията си за бъдещето на пакета \"Мобилност\", който предизвика поредица от протести на български превозвачи в София и в Брюксел. Преди две седмици Комисията отхвърли два от трите доклада от пакета и прие само един, като по този начин създаде юридически прецедент, защото не е ясно дали пакетът може да влезе на гласуване в пленарната зала или ще трябва да остане за следващия Европарламент. Позицията на транспортната комисия има препоръчителен характер,окончателното решение трябва да бъде взето от председателския съвет на ЕП заедно с председателя Антонио Таяни.", "date": "2019.01.21", "title": "Тази вечер транспортната комисия в ЕП ще обяви позицията си за пакета \"Мобилност\""}
{"url": "https://www.faktor.bg/bg/articles/novini/balgariya/politolog-radev-se-darzhi-kato-naroden-tribun-s-partizantski-si-pozitsii-prechi-na-bsp", "text": "Румен Радев е по-балансиран президент от Георги Първанов. От анкетите се вижда, че хората са станали безразлични към него, въпреки активността му. Радев се е поставил срещу корумпираните елити и е влязъл в ролята на народен трибун, който заема партизански позиции\". Това заяви пред БНТ политологът Стойчо Стоев.  \"Държавният глава трябва да се изкаже ясно за позицията си към Русия, както Росен Плевнелиев и загуби доверие заради тезите си. Радев в момента се изявява като алтернатива на ГЕРБ и заем партийна позиция, като иззема претенцията на Корнелия Нинова да бъде основна опозиция на властта. С ветата си показва, че иска да участва в изпълнителната власт. Като използва много активно правомощията които има, заявява, че е алтернатива на управляващите. В българската политическа система има ново разделение. Румен Радев води проруска политика, докато ГЕРБ се стреми да предлага проевропейско управление. По този начин президентът обаче поставя в тежка ситуация БСП, тъй като виждаме как Сергей Станишев иска проевропейско развитие на европейците, докато Корнелия Нинова тегли в обратната посока. Предстои да наблюдаваме много по-евразийски партии, които ще споделят тезите на държавния глава. Не мисля обаче, че БСП ще е сред тях\", каза още политологът.", "date": "2019.01.21", "title": "Политолог: Радев се държи като народен трибун с партизански позиции, само пречи на БСП"}
{"url": "https://www.faktor.bg/bg/articles/novini/svyat/v-gratskiya-parlament-zapochna-obsazhdaneto-na-dogovora-ot-prespa", "text": "В гръцкия парламент започнаха обсъжданията на договора от Преспа между Атина и Скопие. Ключовото гласуване за новото име на Македония е в четвъртък. Пълната поляризация на мнения и позиции в гръцкия парламент е отражение на разделението сред гърците. Правителството и лично премиерът Ципрас не успяха да убедят гърците, че договорът със Скопие не е израз само на двустранни отношения, а е гарант за сигурността на Балканите. Всички проучвания са категорични -70% от гърците са против името Северна Македония. Днес текат дебатите в комисията по външна политика и отбрана. СИРИЗА не владее мнозинство както в комисията, така и в парламента. Според парламентарната процедура в четвъртък късно вечерта се очаква решаващия вот на депутатите. Спорът от десетилетия между Атина и Скопие ще се реши с вота на независими депутати. Организаторите на протестите \"Македония е Гърция\" отново призовават за демонстрация пред парламента в четвъртък, когато депутатите ще гласуват.", "date": "2019.01.21", "title": "В гръцкия парламент започна обсъждането на договора от Преспа"}
{"url": "https://www.faktor.bg/bg/articles/novini/svyat/politsiyata-v-londonderi-obyavi-nova-trevoga-ima-arestuvani", "text": "Полицията в ирландския град Лондондери обяви нова тревога за сигурността след сигнал за кражба на товарен микробус, породил опасения за нов опит за атентат, два дни след взривяването на кола бомба в града, предаде Франс прес. \"Ново предупреждение за сигурността в Лондондери след сигнал за кражба около 11.30 часа на товарен микробус от трима маскирани мъже, които са хвърлили предмет в задната му част, преди да го изоставят\", съобщи в Twitter полицията. \"Молим за търпение, докато работим по обезопасяване на мястото\", се казва в поста, цитиран от Ройтерс. В друг пост в Twitter полицията в Лондондери съобщи, че детективите са задържали пети заподозрян при разследването на експлозията на кола бомба до съдебна сграда в града в събота.  Петдесетгодишен мъж е арестуван по обвинения в тероризъм. Той е обвинен също в участие във въоръжен грабеж миналата седмица, уточниха силите на реда.", "date": "2019.01.21", "title": "Полицията в Лондондери обяви нова тревога, има арестувани"}
{"url": "https://www.faktor.bg/bg/articles/novini/svyat/k-uzunov-prespanskiyat-dogovor-e-po-dobar-ot-balgarskiya-zashtoto-ima-zadalzhitelni-klauzi", "text": "\"Гръцкият прочит на казуса с името на Македония не е хомогенен\", заяви пред БНТ журналистът от „Фокус“ Красимир Узунов. Той прогнозира, че гръцкият парламент ще ратифицира договора.  По думите му, България не може да бъде активна по този казус, защото не е страна по Преспанския договор. Според Красимир Узунов, гръцкият договор е по-добър от българския договор за добросъседство, защото има задължителни клаузи.  \"България няма последователна политика спрямо Македония, за разлика от Гърция\", допълни той.", "date": "2019.01.21", "title": "К. Узунов: Преспанският договор е по-добър от българския, защото има задължителни клаузи"}
{"url": "https://www.faktor.bg/bg/articles/novini/svyat/frantsiya-osadi-balgarin-na-dve-godini-zatvor-za-trafik-na-migranti", "text": "30-годишен български каналджия получи във Франция двегодишна ефективна присъда затвор, след като беше арестуван зад волана на микробус, в който били скрити десет виетнамски мигранти. \"Участвал съм в един отвратителен акт, без да знам\", заяви обвиняемият, който има в досието си и присъда за кражба. Той обясни, че шофьор на такси в България му предложил 500 евро, за да закара микробуса от британския град Манчестър до Вернон в Северозападна Франция, където щял да бъде \"компенсиран\", а после да се върне обратно в Англия. \"Имах нужда от пари, за да платя дълговете си, 500 евро са една месечна заплата. Не можех да ги откажа\", допълни той. Мъжът беше задържан на 16 януари в Шербур, откъдето трябвало да се качи на кораб за Пул в Южна Англия.", "date": "2019.01.21", "title": "Франция осъди българин на две години затвор за трафик на мигранти"}
{"url": "https://www.faktor.bg/bg/articles/deset-dushi-zaginaha-pri-pozhar-na-dva-koraba-v-kerchenskiya-protok", "text": "Десет души са загинали при пожар на два кораба в Керченския проток, 14 са спасени, съобщи Федералната агенция за морски и речен транспорт (Росморречфлот), съобщи ТАСС. Корабите са пътували под флага на Танзания. На единия от корабите е възникнал взрив. На \"Канди\" е имало 17 души, девет от които турци и 8 индийци. На борда на \"Маестро\" са били 14 моряци - 7 турци и 7 индийци. В спасителната операция са се включили десет други плавателни съдове. Пожарът е възникнал при прехвърляне на гориво от танкер на другия плавателен съд.", "date": "2019.01.21", "title": "Десет души загинаха при пожар на два кораба в Керченския проток"}
{"url": "https://www.faktor.bg/bg/articles/novini/balgariya/i-balgarski-potrebiteli-sa-v-novata-kolektsiya-na-hakerite", "text": "2,8 млрд. записи със 772,9 млн. имейл адрес и 21 млн. уникални пароли влизат в най-новата „Колекция”, която хакери разпространяват в „тъмната” част на интернет. Според киберекспертите, пробивът #collection1 вероятно е сравним по значимост с най-големия известен до момента теч на лични данни – този на Yahoo!, който на всичкото отгоре дълго време беше и прикриван от компанията. В случая обаче говорим не за пробив от един източник, а за сбор от 2000 различни компрометирани бази данни, съобщава БТВ.  Експертът Красимир Коев твърди, че поне 2 до 3 % от пробитите акаунти в новата колекция са на български потребители. Според него пробивът е резултат от правителствена атака. „Следите към този хак и дъмповете, които виждаме в даркнет, говорят, че това е работа на специализирани екипи, при които няма манифест, търговски искания и плащане с биткойн. Според мен, това е правителствена атака, но нищо не пречи злонамерени хакери за изтеглят тези дъмпове в даркнет и да почнат да атакуват обикновени лица. Виждам и много имейли на български граждани с акаунти в различни мрежи и онлайн магазини. Така че опасенията са сериозни”, подчертава той. Важно е, че даже да имате много добра парола – с комбинация от главни и малки букви, цифри и специални символи, можете да станете плячка за хакерите. Достатъчно е просто да сте използвали паролата на няколко места, едно от които междувременно е било компрометирано. Коев отбелязва, че 38% от разбитите пароли са били със силна защита. Той препоръчва първо веднага да си смените паролите – независимо дали сте в списъка на компрометираните акаунти. След това се доверете на добре подсигурен софтуер за управление на паролите, идентификация на два етапа при влизане и потвърждение с текстово съобщение или писмо. В някои случаи и самата комуникация е важно да бъде криптирана.", "date": "2019.01.21", "title": "И български потребители са в новата „Колекция” на хакерите"}
{"url": "https://www.faktor.bg/bg/articles/bivsh-politseyski-nachalnik-se-prostrelya-smartonosno", "text": "Бивш полицейски началник се простреля смъртоносно, съобщиха от Областната дирекция на МВР в Шумен. Сигнал за инцидента бил подаден вчера малко след 17:30 часа. На адреса се отзовали екипи на полицията и спешна помощ. Било установено, че 90-годишният мъж се прострелял по погрешка в главата с огнестрелно оръжие. По информация на БНР става въпрос за о.з. генерал-майор Йордан Касабов - бивш началник на Окръжното управление на МВР в Шумен и на Областното управление на МВР в Разград. Той незабавно бил откаран в МБАЛ- Шумен, но по-късно починал. Извършен бил оглед, при който не били установени данни за насилствена смърт. По случая е образувано досъдебно производство.", "date": "2019.01.21", "title": "Бивш полицейски началник се простреля смъртоносно"}
{"url": "https://www.faktor.bg/bg/articles/misiya-na-mvf-idva-v-balgariya", "text": "Мисия на Международния валутен фонд (МВФ), водена от Джейу Лий, ще посети България в периода 21 януари - 1 февруари, съобщава БГНЕС, като цитира регионалния постоянен представител на МВФ у нас и Румъния Алехандро Хайденберг. \"Много се радвам да съобщя, че мисия на МВФ, водена от Джейу Лий, ще посети София в периода 21 януари - 1 февруари 2019 г., за да направи годишния преглед на българската икономика, известна като консултация по член IV. Екипът на мисията ще обсъди с българските власти икономическото развитие и политики на страната\", съобщи Хайденберг. Представителите на световната организация ще проведат срещи с представители на Министерството на финансите, Българската народна банка и други държавни агенции, както и с представители на частния сектор и неправителствените организации.", "date": "2019.01.21", "title": "Мисия на МВФ идва в България"}
{"url": "https://www.faktor.bg/bg/articles/pochina-toni-mendes-bivshiyat-agent-na-tsru-vdahnovil-filma-argo-s-ben-aflek", "text": "На 78-годишна възраст почина бившият агент на ЦРУ Тони Мендес, превъплътен на екрана от Бен Афлек във филма \"Арго\", предадоха световните агенции. Мендес се е споминал след като страдаше от болестта на Паркинсон, която му беше диагностицирана преди 10 години. На 4 ноември 1979 година, 9 месеца след ислямската революция в Иран, беше завзето посолството на САЩ в Техеран. Около 60 американци, дипломати и членове на техните семейства, бяха взети за заложници в продължение на 444 дни. Те бяха освободени през месец януари 1981 година. През месец април Пентагонът и ЦРУ предприеха опит за освобождаване на заложниците. От самолетоносача \"Нимиц\" към Техеран се отправят хеликоптери с десантчици. Но операцията \"Орлов нокът\" приключва с провал. Хеликоптерите попадат в пясъчна буря, два летателни апарата излизат от строя, трети се отклонява от курса. Американците окончателно се отказват от рейда, след като един от вертолетите се сблъсква с авиоцистерна. Осем десантчици загиват, а четирима получават сериозни наранявания. След провала на военната операция агентът Тони Мендес е натоварен да изведе шестима дипломати извън страната. Той инсценира заснемането на филм в Техеран, а дипломатите са представени за членове на екипа. На описаните събития беше посветен филмът \"Арго\", който през 2013 година получи \"Оскар\" за най-добър филм. Режисьор и изпълнител на главната роля беше американският актьор Бен Афлек.", "date": "2019.01.21", "title": "Почина Тони Мендес - бившият агент на ЦРУ, вдъхновил филма \"Арго\" с Бен Афлек"}
{"url": "https://www.faktor.bg/bg/articles/spas-rusev-si-tragva-ot-gerena-levski-shte-ima-novi-sobstvenitsi", "text": "Новият изпълнителен директор на Левски Павел Колев разкри причините, които са го накарали да стане изпълнителен директор на \"Герена\". Той говори на летище \"София\", преди да замине за Кипър заедно с новия треньор Георги Дерменджиев.  \"Бях потърсен от следващите собственици на Левски, така се промениха нещата. Ще разберете кои са след Общото събрание. До края на този сезон вероятно няма да има спортен директор. Ще търсим човек за тази позиция. Дали ще е спортен директор или главен скаут - ще видим. Работим по организационната структура.  Сега виждам перспектива за Левски в бъдеще. Дерменджиев може да е спокоен, че ще си върши работата. Сериозни разговори сме водили само с Дерменджиев. Спряхме се на него, защото е един от най-успешните, да не кажа и най-успешният български треньор на клубно ниво у нас в последните години. Договорът му е до края на сезона с опция за още две години. Раздялата със Стоянович е по взаимно съгласие. Разговаряхме с него, той се съгласи с нашите аргументи. Опасност за евролиценза няма\", заяви Колев.", "date": "2019.01.21", "title": "Спас Русев си тръгва от \"Герена\", \"Левски\" ще има нови собственици"}
{"url": "https://www.faktor.bg/bg/articles/layf-stayl/klyuki/donald-tramp-e-s-dve-nominatsii-za-zlatna-malinka", "text": "Гангстерският филм \"Готи\" с Джон Траволта в главната роля и две документални ленти с участието на президента Доналд Тръмп получиха номинации за наградите \"Златните малинки\" за най-лоши филми на 2018 г., предаде Ройтерс.  Комедията за Шерлок Холмс \"Холмс и Уотсън\" получи 6 номинации, включително за снималите се в нея Уил Фарел и Джон С. Райли, за които бе преценено, че съсипали два от най-обичаните персонажи в литературата. Учредените през 1980 г. награди \"Златни малинки\" са като контрапункт на наградите \"Оскар\". Номинациите за \"Златните малинки\" се оповестяват ден преди тези за \"Оскар\"-ите. \"Големи горски пожари, опустошителни наводнения, масови стрелби, възможна процедура за импийчмънт на американския президент - 2018 г. бе изпълнена с бедствия - заяви учредителят на \"Златните малинки\" Джон Уилсън. - След това идва ред да споменем за най-лошите филми през годината.\" Доналд Тръмп е с две номинации за най-лош актьор за появата в образа на самия себе си в документалните филми \"Смъртта на една нация\" (Death of a Nation) на Динеш Д'Соуза и \"Фаренхайт 11/9\" на Майкъл Мур. Тръмп по-рано спечели \"Златна малинка\" за епизодична роля на бизнесмен в комедията \"Привиденията не го правят\" с участието на Бо Дерек. Сега съпругата му Мелания и съветничката му в Белия дом Келиан Конуей получиха номинации за най-лоши актриси в поддържащи роли за \"Фаренхайт 11/9\". \"Готи\", в който се говори за мафиотския бос Джон Гони, събра едва 4,3 милиона долара приходи в бокс-офиса миналото лято и сега получи 6 номинации, включително за най-лош филм, сценарий, актьор и най-лоша екранна двойка за Траволта и съпругата му Кели Престън. Номинациите за \"Златните малинки\" се правят от жури, което включва около 1000 души от 46 американски щата и 27 страни. За антинаградата могат да бъдат номинирани филми, излезли по екраните в САЩ и Канада през годината. Наградата отличава най-лошите и със съмнителна стойност кинотворби, а самата статуетка представлява пластмасова малинка, покрита със златна боя и цена под 5 долара.", "date": "2019.01.21", "title": "Доналд Тръмп е с две номинации за \"Златна малинка\""}
{"url": "https://www.faktor.bg/bg/articles/kultura/dzhilian-andersan-shte-igrae-margaret-tachar-v-korona", "text": "Актрисата Джилиън Андерсън ще се превъплъти в ролята на 71-вия министър-председател на Великобритания Маргарет Тачър в сериала \"Корона\", съобщи в. \"Дейли мейл\". 50-годишната Андерсън ще изпълни ролята на Желязната лейди, която заемаше отговорния пост в продължение на 11 години - от 1979 до 1990 година. Андерсън ще се появи в четвъртия сезон на телевизионната поредица, чиито снимки ще започнат това лято. Новите серии ще се излязат на екран през 2020 година. Сериалът \"Корона\" разказва за живота на кралица Елизабет Втора от момента на нейната сватба през 1947 година. В първите два сезона в кралицата се превъплъти Клеър Фой, а в третия и четвъртия ролята ролята ще бъде поверена на Оливия Коулман. Джилиън Андеръсн стана световноизвестна с ролята си на агент Дейна Скъли в поредицата \"Досиетата Х\". Тя е носителка на награди \"Еми \" и \"Златен глобус\".", "date": "2019.01.21", "title": "Джилиън Андерсън ще играе Маргарет Тачър в \"Корона\""}
{"url": "https://www.faktor.bg/bg/articles/kultura/zapochna-sedmitsata-na-makedonskoto-kino-v-sofiya", "text": "Във филмотечно кино Одеон ще бъдат представени 8 късометражни и 5 пълнометражни филма на съседите От тази вечер до 27 януари филмотечно кино „Одеон” става домакин на македонското кино у нас. В рамките на седмицата ще бъдат показани 8 късометражни и 5 пълнометражни игрални филма, които са призьори на различни международни конкурси. Според директора на Българската национална филмотека Антония Ковачева, темите, които засягат българските и македонски режисьори, са сходни и вълнуват двата народа. \"Ние сме едни много близки съседни държави, в които нагласата към света и социалните и обществените проблеми са много близки. Така че филмите, които разглеждат нашите проблеми са много близки до македонската публика и обратно”, коментира Ковачева. Тя разкри още, че такава седмица на киното не трябва да има през 20 години и от БНФ обмислят да организират догодина у нас панорама на Столе Попов, а в бъдеще да се продължи с представянето на големи режисьори.  \"Миналата година имаше Дни на българското кино в Скопие в македонската кинотека. Тази година, по покана на българската филмотека, сме тук със селекция от няколко игрални филма и няколко късометражни\", заяви организаторът на седмицата Владимир Ангелов. \"Започваме с филма \"Изцелител”/”Тайната съставка”, който може да се каже, че е един от най-големите успехи на македонското кино през последните години. Цикълът ще завърши с филма от 1997 г. Gypsy Magic”, добави Владимир Ангелов и подчерта, че трябва да се засили добрата връзка между двете страни.", "date": "2019.01.21", "title": "Започна седмицата на македонското кино в София"}
{"url": "https://www.faktor.bg/bg/articles/kompaniite-proyavili-interes-kam-turski-potok-u-nas-ne-garantirat-ikonomicheskata-izgoda-ot-proekta", "text": "Трите компании, които са проявили  интерес към разширението на газопровода \"Турски поток\" на наша  територия, не са регистрирали достатъчни количества, за да има икономическа  изгода от осъществяването на проекта.  Това е станало ясно след  приключването на първия етап от пазарния тест, който се очакваше да определи  дали проектът може да бъде икономически обоснован, предаде БНР. От “Булгартрансгаз“, която трябва да  построи проекта за новия транзитен газопровод от турската до сръбската граница,  обясниха, че за следващия етап са променили условията. Цената за резервиране на капацитета на  тръбата ще бъде намалена, а същевременно срокът за това ще бъде увеличен от 15  на 20 години. Общата стойност на проекта се очаква  да е 2,8 млрд. лева.", "date": "2019.01.21", "title": "Компаниите, проявили интерес към \"Турски поток\" у нас, не гарантират приходи от проекта"}
{"url": "https://www.faktor.bg/bg/articles/parvite-dve-godini-na-rumen-radev-provintsialen-politik-ili-parviyat-chesten-prezident", "text": "„Провинциален политик“ или открояващ сред президентите с „честна линия на поведение“. Двете противостоящи оценки на поведението на Румен Радев в първите две години от президентския му мандат дадоха политолозите доц. Румяна Коларова и проф. Александър Маринов в предаването „12+3“ на БНР.  Според Коларова, която беше част от администрацията на предишния президент Росен Плевнелиев, сегашният държавен глава е първият без ясни стратегически приоритети. „Той е много активен и дори агресивен политик. Има ясна физиономия. Не бих казала, че има ярка персона, защото в неговите позиции малко виждаме личността му. За две години той се утвърди като един дълбоко провинциален и ситуационен политик. Това не приляга на президентската институция. Не сме видели ясна стратегическа визия, а всички въпроси той ги разглежда и интерпретира в контекста на маргинални вътрешнополитически дебати“, заяви Румяна Коларова. Колегата й Александър Маринов е на противоположно мнение. „Радев се откроява сред всички български президенти и политици с много ясна, решителна и честна линия на поведение. Това се одобрява от мнозинството от българите. Той провежда линия да говори истината, което е отдавна забравена практика. Не усуква, не търси да бъде харесван от всички. Що се отнася до стратегическата визия, той загатва нейните очертания – съществена промяна в модела на управление на държавата. Повтаря за необходимостта от откритост, отчетност и отговорност. Това не са маргинални проблеми“, смята проф. Маринов. Не съм чула интерпретация на Радев, която да е в европейски контекст, изтъкна Румяна Коларова и допълни, че президентът е „реактивен“ политик, който предимно реагира на ходовете на правителството. Това е и причината рейтингът му да се срине с 10 пункта от юни насам, смята още Коларова. Рейтингът на Радев остава по-висок от този на всички български политици в момента, а стратегическата му визия е ясна, изтъкна Александър Маринов.  „Има стратегически проект и той е свързан не просто да се кланяме на Големите братя, а България да защити националния си интерес в организациите, в които членува. Да, ние сме част от ЕС и НАТО, но не като послушни слуги, а като нация, която следи интересите си, търси своите партньори“, смята Маринов. Според него, премиерът Бойко Борисов по-рядко атакува персонално Радев, защото го е страх от сравнението с президента. На друго мнение е Коларова, според която Борисов до този момент подценява значението на Радев. Тя още е на мнение, че до момента Радев отстъпва пред „наш геополитически противник“, какъвто е Русия, и е претърпял унижения при разговорите си с колегата му Владимир Путин и московския патриарх Кирил. „Въпросът за унижението е сложен, много български политици са се унижавали на Изток и Запад. Радев има слабости, но не може да се каже, че е човек без достойноство и чест“, смята проф. Александър Маринов, според който президентът е еманципиран и не повтаря позициите на издигналата го БСП.", "date": "2019.01.21", "title": "Първите две години на Румен Радев: \"провинциален агресивен политик\" или първият \"честен\" президент?"}
{"url": "https://www.faktor.bg/bg/articles/obshtestvo/zakon-i-red/ivan-totev-prokurorskata-proverka-na-fondatsiya-plovdiv-2019-shte-dade-vazmozhnost-za-normalna-rabota", "text": "Кметът на Пловдив Иван Тотев заяви, че е доволен от започналата прокурорска проверка на Фондация „Пловдив 2019“ във връзка с церемонията за откриването на Европейска столица на културата и средствата, изразходвани за нея. Според Тотев краткият 30-дневен срок, определен за приключване на проверката, ще даде възможност за нормална работа след това по изпълнението на програмата. \"Това, че колегите във фондацията имат проверка, това е добре, тъй като пък, ако няма проверка, даваме възможност цяла година някой да се упражнява на гръб на Фондацията и този празник в Пловдив, който започва през тази година и стартът на това да тръгне с нещо, което цяла година да се коментира и ние да се чудим как да отговаряме. Категорично в случая смятам, че е по-добре да се направи проверка и да се затвори темата\". От общинската администрация отчитат и безпрецедентна посещаемост на музеите в двата дни на откриването – над 11 000 души. Приходите се изчисляват на повече от 12 000 лева, при условие че за децата посещенията са били безплатни.", "date": "2019.01.21", "title": "Иван Тотев: Прокурорската проверка на Фондация \"Пловдив 2019\" ще даде възможност за нормална работа"}
{"url": "https://www.faktor.bg/bg/articles/ivan-geshev-polovinata-ot-invalidnite-pensii-otivat-pri-hora-koito-sa-zdravi", "text": "\"От министър-председателя Бойко Борисов беше възложено на МВР,  а на мен от главия прокурор да се извърши анализ и да се задействат механизмите, с които разполагаме за наказателно-правен анализ и извършване на проверки за документни престъпления, касаещи получаването на инвалидни пенсии от ТЕЛК и свързаните с това социални услуги\". Това заяви зам.-главният прокурор Иван Гешев по време на пресконференция във връзка с образувани досъдебни производства и проверки на територията на цялата страна по повод източване на средства от НОИ чрез фалшиви ТЕЛК. След извършен такъв анализ бяха събрани почти всички производства през последните 5 години, касаещи получаване на инвалидни пенсии с неистински документи\", каза той. \"Установи се, че в определени региони процентът на инвалидните пенсии достигат до 28 % от всички пенсии на конкретната област. Най-големият процент е в Силистра , Разград, Монтана,  Перник, Габрово, Враца. В резултат на тази анализ бяха предприети дейстия с МВР и районните прокуратури и започнаха проверки и досъдебни прозиводства\", каза Гешев. По думите му предстои извършването на такава дейност и в останалите областни градове. Оказва се, че при проведените разпити на стотици лица като първоначалното впечатлението е, че 70% от лицата, с които се разговаря не знаят от какво са болни, не знаят какви документи трябват за ТЕЛК  , не знаят дали са ходили пред ТЕЛК, не знаят дали са били хоспитализирани или не. В Силистра се създава впечатлението, че цели села са с инвалидни песнии.  Получават се фалшиви хоспитализации, от които никой не може да каже каква е щетата за здравната каса. Половината от инвалидните пенсии отиват при хора, които са здрави, каза Гешев. По думите му очакват се обвинения в близките няколко дни. По думите на Иван Гешев положението е ужасяващо. Над 200 лица до момента са разпитани досега.  Установено е, че делът на пенсиите за инвалидност поради общо заболяване в последно време нарастват, стана ясно от прокуратурата. Направено е обосновано предположение, че става дума за фиктивно издаване на документи.", "date": "2019.01.21", "title": "Иван Гешев: Половината от инвалидните пенсии отиват при хора, които са здрави"}
{"url": "https://www.faktor.bg/bg/articles/ataka-ne-e-obsazhdano-koy-shte-vodi-listata-na-patriotite-za-evroizborite", "text": "До момента разговори за предстоящите евроизбори не са водени в коалицията \"Обединени патриоти - НФСБ, \"Атака\" и ВМРО\" и съответно въпросът за водаческото място на евролистата не е поставян, заявяват от \"Атака\" в отговор на медийни публикации. \"Разпространяваните откровени лъжи, че лидерът на \"Атака\" Волен Сидеров искал да води листата на Патриотите за евроизборите, са поръчкови публикации\", се казва в позицията. \"Поръчковите публикации са предизвикани от истеричния страх на някои евродепутати, че може вече да не са такива и да се лишат от стотици хиляди евро, събрани от заплати в банка\", посочват от партията. Лидерът на \"Атака\" Волен Сидеров ще постави темата за възнагражденията на всички евродепутати от всички партии - кой колко е получил и заделил в лични сметки. \"Сидеров ще предложи законодателни промени за повече контрол и отчетност на евродепутатите. Той ще настоява всички кандидати за евродепутати да декларират отказ от огромните суми, които получават незаслужено. Те трябва да бъдат дарявани за животоспасяващи цели\", заявяват от \"Атака\".", "date": "2019.01.21", "title": "\"Атака\": Не е обсъждано кой ще води листата на патриотите за евроизборите"}
{"url": "https://www.faktor.bg/bg/articles/novini/svyat/kakvo-oshte-tryabva-da-se-sluchi-za-da-razberat-britanskite-polititsi-po-kolko-opasen-pat-sa-tragnali", "text": "От 20 години насам бомбените експлозии в Северна Ирландия бяха останали в миналото – така поне смятахме доскоро. Но ето, че сега миналото отново се повтаря. Моделът е печално известен: телефонно предупреждение и после - експлозия. Но не и извършителят на деянието, от което за щастие не пострада никой. Експлозията разтърси една страна, която днес и бездруго е по-разединена от когато и да било. Още от деня на референдума за Брекзит през 2016 година постоянно се повтаряше, че мирът в Северна Ирландия ще бъде сериозно застрашен, ако между двете части на Ирландия възникне \"твърда\" външна граница на ЕС, пише в коментар за \"Дойче веле\" Петер Щурм. Близко до ума е, че би могло да има връзка между крайно острите дебати за Брекзита, които разкъсват Обединеното кралство, и атентата в Северна Ирландия – макар тази връзка да не е доказана. Основните политически сили в Северна Ирландия незабавно осъдиха нападението. Това поне дава надежда, че не се връщат времената на старото барикадно мислене. А фактът, че екстремистите и от двете страни са глухи за разумните политически аргументи, за съжаление се отнася не само до Северна Ирландия. Британската политика трябва да приеме експлозията като сериозно предупреждение - независимо от това кой стои зад нея и какви са били мотивите му. Вътрешнополитическата поляризация, която се изостри до крайност в резултат на референдума за Брекзит, заплашва да прерасне в открита вражда между отделните лагери. Тази политическа отрова погуби един човешки живот още по време на предизборната кампания преди референдума – жертва стана една депутатка, която се застъпваше за оставането на Великобритания в ЕС. И човек се пита какво ли още би трябвало да се случи, за да разберат всички участници в спора за Брекзит по колко опасен път са тръгнали? Нужно е да се намери някакъв разумен изход от тази ситуация. Колкото и благотворно да се отразяват понякога поставените на политиците срокове, датата 29 март днес явно се превръща в препятствие. Очевидно е, че кризата не може да бъде решена до този ден. И честта на политиците няма да пострада, ако си признаят, че някои наистина важни дела изискват повече време, отколкото е било първоначално предвидено. Решаващ е само резултатът! И тогава експлозията в Северна Ирландия би могла да остане незначителен детайл от историята. Но само тогава!", "date": "2019.01.21", "title": "Какво още трябва да се случи, за да разберат британските политици по колко опасен път са тръгнали"}
{"url": "https://www.faktor.bg/bg/articles/novini/balgariya/georgi-harizanov-radev-e-iznerven-za-2-g-abdikira-ot-rolyata-si-na-darzhaven-glava", "text": "„В ГЕРБ има нормален процес на ерозия, както при всяка управляваща партия по света. На подобни форуми се казват истини, които причиняват вреди на партията. В случая Борисов заяви, че има неспособност да се комуникира, самозабравянтео на места, както и да се прави политика срещу опозицията. Прави чест на Бойко Борисов, че каза честно пред съпартийците си къде са сбъркали“. Това заяви пред Нова ТВ политическият анализатор Георги Харизанов.  „Последните избори, които имахме бяха парламентарните и те бяха загубени от БСП. Със „синята лампичка“ Борисов каза същото, което по-рано заяви и Цветан Цветанов – че за предстоящите избори ще се внимава кои хора ще бъдат издигани. В критиките на премиера има основание. Нищо в развитието на речта на Борисов не говори за покаяние, а и нямаше за какво. Критиките не са към кадрите, а към комуникирането на проблемите. Колкото по-бързо се осъзнаят проблемите, толкова по-малко подобни критики ще има\", каза още Харизанов.  \"Българското общество не избира президента си, за да бъде опозиция на кабинета, а да е държавен глава на всички граждани. Поведението му граничи с абдикация от възможността да работи за хората. Президентът не е овластен да изказва своите тези, а да изразява гласа на хората. Аз директни атаки от бойко Борисов срещу Румен Радев не съм видял. Борисов е изненадан от изнервеното поведение на държавния глава. Учудвам се защо е изнервен. Когато в парламента има критики към него, той ги нарича \"безчинстване\". Разполагаме с многопартиен парламент и ГЕРБ никога не е имала пълно мнозинство\", коментира анализаторът двете години от мандата на Радев.", "date": "2019.01.21", "title": "Георги Харизанов: Радев е изнервен, за 2 г. абдикира от ролята си на държавен глава"}
{"url": "https://www.faktor.bg/bg/articles/novini/svyat/a-vuchich-ne-izklyuchvam-vazmozhnostta-za-predsrochni-izbori-v-sarbiya", "text": "Сръбският президент Александър Вучич не изключва провеждането на предсрочни избори на народно събрание в Сърбия. „Това е сложно решение. Ще го обсъдим с партията и ръководството ѝ, но това не е партиен въпрос. Лично аз не бих изключил изборите като възможност и идея, защото от тях зависят много други неща, които касаят бъдещето на Сърбия”, заяви Вучич в интервю за националната телевизия РТС, цитирано от Нова телевизия. По-рано той обеща, че ще свика извънредни избори, ако опозицията поиска. Те могат да се случат в края на март или началото на април, смятат анализатори. В последните седмици в Белград опозицията организира масови протести против Вучич.", "date": "2019.01.21", "title": "А. Вучич: Не изключвам възможността за предсрочни избори в Сърбия"}
{"url": "https://www.faktor.bg/bg/articles/novini/svyat/evrostat-publichniyat-dalg-na-gartsiya-e-narasnal-do-334-98-miliarda-evro-182-2-ot-bvp", "text": "Публичният дълг на Гърция е нараснал до 334,98 милиарда евро, или 182,2% от брутния вътрешен продукт на страната, през третото тримесечие на 2018 година, което е най-високият процент за Европейския съюз, сочат публикуваните в понеделник данни на Евростат, пише електронното издание на вестник Efimerida. През третото тримесечие на 2018 година средният дълг за страните от еврозоната възлиза на 86,1% от БВП, в сравнение с 86,3% за второто тримесечие на същата година. Общо за ЕС средният дълг е 81% от БВП, от 80,8% за второто тримесечие на 2018 година. Най-много задължения през третото тримесечие на 2018 година има Гърция (182,2%), следвана от Италия (133%), Португалия (125%), Кипър (110,9%) и Белгия (105,4%). Най-малки са задълженията на Естония (8%), Люксембург (21,7%) и България (23,1%). В сравнение с второто тримесечие на 2018 година, най-голямо увеличение на дълга са регистрирали Кипър (6,9%) и Гърция (4,8%). Най-голямо намаление на задълженията регистрират Малта, Словения, Хърватия, Унгария и Чехия.", "date": "2019.01.21", "title": "Евростат: Публичният дълг на Гърция е нараснал до 334,98 милиарда евро – 182,2% от БВП"}
{"url": "https://www.faktor.bg/bg/articles/novini/balgariya/zaharieva-pred-kolegite-si-ot-es-dezinformatsiyata-e-seriozno-izpitanie-pred-sigurnostta", "text": "Планът за действие срещу дезинформацията, подготовката на предстоящата редовната министерска среща ЕС-Лига на арабските държави, сътрудничеството между ЕС и АСЕАН бяха основните теми на първото за годината заседание на Съвет \"Външни работи\", което се проведе в Брюксел, съобщи МВнР. Българската делегация бе ръководена от заместник министър-председателя по правосъдната реформа и министър на външните работи Екатерина Захариева. Ръководителите на европейската дипломация продължиха дискусията по изграждането на всеобхватен и координиран отговор срещу дезинформацията. Обсъдиха прилагането на конкретни мерки въз основа на Плана за действие на ЕС от 5 декември 2018 г. с фокус върху външните аспекти на справянето с предизвикателството, съобщи Дарик радио. \"Благодаря на Федерика Могерини за тази навременна дискусия. Приемането на Плана за действие е първата важна крачка, но сега трябва да се фокусираме върху изпълнението на заложените мерки. Съгласни сме с държавите, които окачествяват дезинформацията като едно от най-големите предизвикателства за сигурността на Съюза\", заяви Екатерина Захариева. По време на дискусията стана ясно, че звеното за стратегическа комуникация в страните от Източното партньорство е разкрило близо 4700 случая на дезинформация, като ЕС е увеличил общия бюджет за борба с хибридните заплахи и дезинформационни атаки на 5 млн. лева. Министрите бяха единни, че е необходимо не само своевременно разкриване на случаите на дезинформация, но и публичното им разобличаване, като в тези усилия никоя страна не може да се справи сама. Изтъкнато бе, че ЕС ще взаимодейства по тази тема с НАТО и с Г-7. Бяха засегнати въпросите и за евентуалната идея в бъдещата ЕК да има комисар с ресор борба с дезинформацията и бяха дадени примери за кампании с фалшиви новини като снимките от времето на Пиночет, представяни като насилие на испанската полиция над каталунски сепаратисти. Министрите на външните работи от ЕС подкрепиха и предложението за стимулиране на независима и качествена журналистика, като изтъкнаха спазването на важни принципи като проверката на източниците на информация. Подчертано бе, че ЕС е подложена на дезинформационни кампании от различни посоки и трябва да сме готови да реагираме към всяка една от тях. Министрите на външните работи обмениха мнения относно отношенията на ЕС със страните от Лигата на арабските държави. Те приветстваха предстоящите през февруари 2019 г. срещи на министерско и лидерско равнище, като изтъкнаха необходимостта от открит диалог между двата региона по широк кръг въпроси. Акцент в дискусията бе поставен върху усилията за напредък в решаването на регионалните конфликти и кризи, както и върху възможностите за задълбочаване на сътрудничеството между ЕС и Арабската лига в сфери като борба с тероризма, миграция, управление на кризи, превенция на конфликти. Съветът проведе подготвителна дискусия по планираната за по-късно същия ден 22-ра среща на външните министри ЕС-АСЕАН. Бяха приети заключения, които приветстваха постигането на принципно съгласие за издигането на отношенията между двата региона на ниво стратегическо партньорство като израз на интензивното сътрудничество и взаимните амбиции за по-нататъшното му задълбочаване. Дискусията потвърди приоритетното значение на сферите сигурност, свързаност, търговия, икономика, инвестиции.", "date": "2019.01.21", "title": "Захариева пред колегите си от ЕС: Дезинформацията е сериозно изпитание пред сигурността"}
{"url": "https://www.faktor.bg/bg/articles/talibanite-ubiha-126-dushi-ot-afganistanskite-sluzhbi-za-sigurnost", "text": "Най-малко 126 служители на службите за сигурност на Афганистан станаха жертва на атаката на талибаните срещу военна база в провинция Вардак. \"Имаме информация, че при взрива във военно-тренировъчния комплекс са загинали 126 души“, заяви източник от министерството на националната отбрана в Кабул. Информацията за над 100 жертви беше потвърдена от представители на местните власти, но представител на правителството отказа да коментира инцидента. Когато започнаха да идват първите информации за атаката на талибаните числото на споменатите жертви сред афганистанските служители беше 18, а на ранените 27. След като талибански джип \"Хъмви\", натъпкан с експлозиви, се взриви пред базата, последваха няколко нападения на бойци рано сутринта.", "date": "2019.01.21", "title": "Талибаните убиха 126 души от афганистанските служби за сигурност"}
{"url": "https://www.faktor.bg/bg/articles/novini/balgariya/r-kolarova-bsp-ima-izklyuchitelno-zatrudnenie-sas-sadarzhatelnite-poslaniya-za-evroizborite", "text": "\"Евроизборите обикновено са междинен тест за властта, а в контретния случай са натоварени с повече очаквания заради намалената разлика между ГЕРБ и БСП. От днешна гледна точка ГЕРБ ще спечели. Но има няколко фактора-дали ще има нов играч, какво ще стане до края на зимата и какви процеси ще има в партията. Борисов не е притеснен, че БСП ще ги догони, а че ГЕРБ може да загуби още подкрепа. БСП трудно ще може да мобилизира повече избиратели\", коментира пред бТВ социологът Първан Симеонов. \"БСП има изключително затруднение със съдържателните послания за евроизборите. Колкото по-рано се заговори за тези избори, толкова повече БСП ще е в небрано лозе. Но темата затруднява и ОП. Знаем, че Волен Сидеров се пренареди като консерватор, но в момента те са в изключително лоша позиция, заради Брекзит. Колкото повече се говори за Европа и за евроизбори толкова по-удобна ще бъде ситуацията за ГЕРБ. Но, според мен, Борисов си постави тежката задача да стегне местните структури преди местните избори наесен. Това е много тежка задача\", коментира политологът проф. Румяна Коларова. \"ГЕРБ трябва да определи най-разпознаваемото и харесвано лице, докато при БСП конфликтът за водача на листата е на ценностно ниво\", смята Симеонов. Той прогнозира, че гласуване след почивни дни ще облагодетелства големите партии с твърди ядра. \"Това, което си заслужава да се отбележи е директното предупреждение към активистите на партията в стила: Внимавайте и освен това той им каза, че ще бъде \"съдник\", коментира Симеонов. \"Борисов ясно им каза: \"Има износване, десет години сме на власт\". Неслучайно им каза директно, че хората търсят справедливост. Самия Борисов направи нещо като анализ, той разсъждаваше върху това  - защо работим все повече, а ни харесват по-малко. Според него е заради справедливостта, но понякога просто има износване, понякога няма какво да направиш освен да вкараш нови лица, у настова винаги се е търсело\", прогнозира той.", "date": "2019.01.21", "title": "Р. Коларова: БСП има изключително затруднение със съдържателните послания за евроизборите"}
{"url": "https://www.faktor.bg/bg/articles/borisov-se-otkaza-da-hodi-v-shveytsariya-bez-tramp-i-makron", "text": "Премиерът Бойко Борисов се е отказал да участва в Световния икономически форум в швейцарския курорт Давос, който ще се проведе тази седмица. Българският министър-председател е преценил, че няма смисъл да участва и да се плащат пари за пътуването, след като много от световните лидери отказаха участие в тазгодишния форум. Първи от Давос се отказа американският президент Доналд Тръмп. Впоследствие той спря от Давос и цялата американска делегация, в която трябваше да е държавният секретар на САЩ Майк Помпео. Така пропадна и предвидената среща на четири очи на българския премиер с Помпео, на която трябваше да бъдат обсъждани сделката за закупуването на осем нови изтребителя Ф-16 от България и евентуално падане на визите за българи при пътувания в САЩ. Участие в Давос отказаха и президентът на Франция Еманюел Макрон, както и министър-председателката на Великобритания Тереза Мей. Макрон го направи, за да може да прокара социалната реформа във Франция, която има за цел да спре протестите на “жълтите жилетки”. Мей пък тази седмица трябва да започне преговори с Европейската комисия по своя вариант “Б” заБрекзит, след като британския парламент отхвърли досегашната сделка. Без участието на фигури като Тръмп и Макрон е безмислено разкарване и ходенето на Борисов, коментираха български дипломати.", "date": "2019.01.21", "title": "Борисов няма да участва на Световния икономически форум заради отсъствието на Тръмп и Макрон"}
{"url": "https://www.faktor.bg/bg/articles/novini/svyat/london-otkriva-oblekchena-protsedura-za-kandidatstvane-za-prestoy-za-grazhdani-na-es", "text": "Британското правителство пуска в действие мобилно приложение, чрез което граждани на ЕС, установили се в Обединеното кралство, могат да кандидатстват за пребиваване след Brexit, предаде Франс прес, цитирана от БТА. Близо 3,5 милиона европейски граждани живеят в момента в Обединеното кралство. Те ще трябва да кандидатстват за така наречения статут на \"уседналост\", за да продължат да работят или да получават социални помощи, когато Великобритания излезе от общността. Министерството на вътрешните работи увери, че иска максимално да опрости процедурата. Чрез мобилното приложение, което още не е активно на смартфоните, потребителите ще могат да направят снимка на биометричния си паспорт и на лицето си, за да потвърдят своята самоличност. След това ще бъдат насочени към сайт, за да дадат адреса си и могат да дадат съгласие за проверка на данъчното им състояние, за да се потвърди адресът им. Третата стъпка е да декларират дали имат криминално досие. Тежка присъда може да доведе до отхвърляне на заявлението. Процедурата струва 65 лири, което е цената на паспорт. Тя ще е безплатна за онези, които вече имат статут на постоянно пребиваващи. След 30 март заявленията ще може да се подават и по пощата или в местните администрации. В момента се водят разговори с \"Епъл\", за да се позволи на притежателите на айфон да имат достъп до приложението.", "date": "2019.01.21", "title": "Лондон открива облекчена процедура за кандидатстване за престой за граждани на ЕС"}
{"url": "https://www.faktor.bg/bg/articles/sotir-tsatsarov-nedopustimo-e-advokatskite-kantori-da-se-polzvat-za-ukrivane-na-dokumenti", "text": "Главният прокурор излезе с позиция по повод Отворено писмо от 18.01.2019 г. на г-жа Ралица Негенцова, председател на Висшия адвокатски съвет, адресирано до Народното събрание, Министъра на правосъдието, Министъра на вътрешните работи, Главния прокурор и Висшия съдебен съвет и разпространено в медиите. Ето какво гласи тя: На 10.01.2019 г., по инициатива на ръководството на прокуратурата, бе проведена среща на главния прокурор с г-жа Ралица Негенцова, председател на Висшия адвокатски съвет и и г-н Людмил Рангелов, заместник-председател на Висшия адвокатски съвет. В срещата участваха също г-н Иван Гешев, заместник на главния прокурор и г-жа Румяна Арнаудова, завеждащ отдел „Специализиран“ във ВКП. Повод за тази среща бе декларация на Висшия адвокатски съвет от 21.12.2018 г., както и писмо на адвокати /“Фейсбук общност на българските адвокати“/ от 28.12.2018 г. Ръководството на адвокатурата бе запознато подробно /вкл. и с предоставяне на писмени доклади от извършени проверки/ с проведените действия по разследването по конкретно досъдебно производство, за които бяха отправени публично твърдения за допуснати от прокурори нарушения на Закона за адвокатурата, свързани с нарушаване на неприкосновеността на адвокатски книжа и кореспонденция. Изрично бе подчертано, че по това досъдебно производство, след постъпила на 18.12.2018 г. справка от ДАНС, обосноваваща необходимост от спешни действия, още на 19.12.2018 г. са били извършени претърсвания и изземване на двадесет и два адреса при условията на неотложност. Протоколите впоследствие са били одобрени от съда, по предвидения в НПК ред. Въпреки наличието на същата неотложност и по отношение на помещения, ползвани от три лица, упражняващи адвокатска професия, само за тях са поискани и получени предварително разрешения от съда за претърсване и изземване. В исканията до съда е отразено подробно качеството на лицата /адвокати/, както и че търсените документи не представляват адвокатски книжа, нито кореспонденция между адвокат и негови клиенти. Така претърсвания в тези помещения са извършени след получено разрешение от съд за това, издадено при спазване на разпоредбите на НПК. Главният прокурор напълно подкрепя застъпената в Отвореното писмо от 18.01.2019 г. позиция, че разпоредбите на Закона за адвокатурата следва да се спазват стриктно, за да се гарантира правото на всеки български адвокат свободно и независимо да упражнява своята професия. Недопустими са каквито и да е нарушения на правата на адвоката по чл. 34 и чл. 35 от Закона за адвокатурата /неприкосновеност на адвокатски книжа и кореспонденция и разговори с клиент; забрана за разпит на адвокат за фактите, съдържащи се в тази кореспонденция и тези разговори и всичко, узнато във връзка с осъществяваната защита; право на свободни и неконтролирани срещи с клиент и т. н./. В същото време, тези разпоредби не създават имунитет срещу наказателно преследване за престъпления, извършени от лице, упражняващо адвокатска професия. Те са неприложими при събиране на доказателства, които касаят лична престъпна дейност и не са свързани с професионалната дейност като адвокат и с отношенията адвокат – клиент. Колкото е недопустимо да се нарушават професионалните права на адвокати, толкова е недопустимо адвокатски кантори да се ползват за съхраняване на документи /които не са книжа на адвоката/ на други лица, с цел укриването им от разследващите органи и представянето им като кореспонденция между адвокат и клиент или адвокатски книжа. Ръководството на прокуратурата изразява подкрепа за намерението на Висшия адвокатски съвет да инициира промени в действащото законодателство, които да създадат допълнителни гаранции за професионалните права на адвокатите. Такива промени са нужни и по отношение на нотариусите и частните съдебни изпълнители. Съобразно правомощията си по Закона за съдебната власт, главният прокурор е възложил изготвянето на проект на акт за методическо ръководство /инструкция/ за действията, които могат да се извършват от органите на досъдебното производство спрямо адвокати, нотариуси и частни съдебни изпълнители. Целта е създаването на ясни правила, в пълно съответствие с разпоредбите на НПК, Закона за адвокатурата, Закона за нотариусите и нотариалната дейност и Закона за частните съдебни изпълнители, както и практиката на ЕСПЧ. Проектът за този вътрешен акт ще бъде представен на Висшия адвокатски съвет, на Съвета на нотариусите и на Съвета на Камарата на частните съдебни изпълнители за предварително становище и обсъждане.", "date": "2019.01.21", "title": "Сотир Цацаров: Недопустимо е адвокатските кантори да се ползват за укриване на документи!"}
{"url": "https://www.faktor.bg/bg/articles/nadrusan-tsiganin-napadna-politsai-sas-sabya", "text": "Надрусан млад мъж опита да нападне полицаи в Сливен със сабя. Действието се разиграло в събота, около 15,40 часа, в известния с преобладаващото си ромско население квартал \"Надежда\" в областния град. Полицаите предприели действия по овладяване на конфликт между съседи на улица \"Бачо Киро\". На място полицейските служители се е наложило да задържат и отведат 24-годишния Н.Д.. Той е отправял обиди и заплахи към полицаите и се е опитал да ги нападне с ръчно изработена сабя. Н.Д. е изпробван за употреба на наркотични вещества, като пробата е показала положителен резултат за метамфетамин.  Първоначално е задържан за 24 часа. За случая е уведомена Районна прокуратура-Сливен, като с прокурорско разпореждане Н.Д. остава в ареста за 72 часа.", "date": "2019.01.21", "title": "Надрусан циганин нападна полицаи със сабя"}
{"url": "https://www.faktor.bg/bg/articles/kanadska-kompaniya-obyavi-che-pridobiva-150-000-dekara-za-proizvodstvo-na-kanabis-u-nas", "text": "Канадска компания обяви, че придобива 150 хил. декара за производство на канабис в България, съобщи Дневник. В края на миналата година компанията International Cannabis Corp (Интернешънъл кeнабъс корп) е обявила, че придобива 100% от активите на фирмата Balkan Cannabis Corp (Болкън кенабъс корп), която пък твърди, че притежава въпросните терени в България, както и необходимите лицензи за производство на коноп и канабис за медицински цели. Balkan Cannabis Corp е основана от двама черногорци, които месец преди сделката посетили България и останали впечатлени от качествата на тукашната почва и производствената инфраструктура. Според тяхна презентация тукашният район дори може да бъде развит като най-големият производител на коноп за индустриални цели в света.   Стеван Тафра и Милорад Божович са двамата черногорски съоснователи на Balkan Cannabis Corp, които в презентация обявяват, че в края на ноември 2018 г. посетили България, за да разгледат тукашните възможности, съобщава Дневник. При посещението си двамата огледали земеделски терени на около 35 км. от София. Компанията им е основана в Торонто, финансовият й директор е бившият британски морски тюлен Лоурънс Пембъл, а за оперативната дейност отговаря руснакът Андрей Контяев.   Компанията твърди, че притежава 100 в гръцко дружество, 67% - в македонско и 50% в българско. Останалите 50% у нас били на неназован „известен лидер в българската бизнес общност”. Според презентацията компанията притежава и всички необходими лицензи за отглеждане на коноп и канабис за медицински цели у нас. Освен сегашните 150 хил. декара, от Balkan Cannabis Corp твърдят, че след процедурата по придобиването им от страна на канадците от International Cannabis Corp, планират да се сдобият и с допълнителни 15 хил. хектара българска земя.   Новосъздадената компания щяла да види бял свят не по-късно от март тази година, а в близките 3 години пък планирала сериозно навлизане и в Западните Балкани, Германия и Чехия.   В съобщението за сделката до борсата се цитира и проучване на Световната банка, което твърди, че около 1/3 от територията на България е много плодородна и представлява „уникална възможност за отглеждане на коноп”. Над 1/3 от населението на България пък било над 55-годишна възраст и страдало от непропорционално голямо количество заболявания, като например артрит. Медицинския канабис и подобните му продукти пък спомагали за облекчаване на въпросните състояния, което по сметки на компанията засягало пряко 2,3 милиона българи. От компанията допълват, че първоначалната инвестиция в тукашното начинание щяла да бъде приблизително 12 милиона канадски долара.   У нас издаването на разрешения за отглеждане на канабис зависи пряко от земеделското, вътрешното и финансовото министерство. По-късно през деня от здравното министерство отрекоха канадската компания да е искала официално разрешение за отглеждане на коноп у нас.", "date": "2019.01.21", "title": "Канадска компания обяви, че придобива 150 000 декара за производство на канабис у нас"}
{"url": "https://www.faktor.bg/bg/articles/obshtestvo/pustinen-ris-se-poyavi-v-tsentara-na-plovdiv", "text": "Снимки на хищно животно, което се разхожда в центъра на Пловдив, са качени в социалната мрежа и станаха причина за безпокойство и коментари.  На снимките, чийто автор е Велика Минева, се вижда, че става въпрос за каракал – хищник от семейство Котки, подобен на риса. Каракалът се класифицира като малка котка, но е една от най-тежките и най-бързите в групата си. Нарича се още пустинен рис, обитава степни и пустинни местности. Активен е през нощта и рядко ловува денем. Основната му плячка са птици, гризачи, зайци, рядко малки антилопи и други. Жената, поместила снимките е писала под тях, че го е забелязала днес към 8.30 часа зад хотел „Марица” в Пловдив. Коментарите под снимката са, че най-вероятно някой от богатите гости на хотела е изпуснал домашния си любимец. Други пък твърдят, че котката е на руснак, който живее до хотела. Съседи казват, че и друг път са го виждали да се разхожда така, отбелязва \"Фокус\".", "date": "2019.01.21", "title": "Пустинен рис се появи в центъра на Пловдив"}
{"url": "https://www.faktor.bg/bg/articles/obshtestvo/zakon-i-red/arestuvaha-mazha-izpochupil-s-kamani-prozortsi-na-sinagogata", "text": "Столични полицаи задържаха 35-годишен мъж за увреждането на обществена сграда в центъра на София. Сигналът за счупен прозорец на молитвен дом е получен в полицията вчера. Мъжът, чието име не се съобщава, е установен в хода на  предприетите оперативно – издирвателни действия. Той е отведен в Трето РУ, където се изясняват мотивите за извършеното деяние. Предстои доклад на материалите в Софийска районна прокуратура.  Припомняме, че неизвестен мъж изпочупи с камъни прозорци на Софийската синагога. Служители на молитвения дом, освен от вандализма, са възмутени и от факта, че това се е случило посред бял ден и от записи се вижда как никой от минувачите не се е намесил и не е опитал да спре извършителя.  \"Това се е случило по време на нашия празник Шабат в събота, 15 часа\", каза председателят на организацията на евреите в България „Шалом” доц. д-р Александър Оскар пред Нова тв. \"В голямата зала, за щастие, не е имало хора. Няма как да приемем с лекота, че това е един обикновен акт на вандализъм, на хулиганство. Когато се оскверняват храмове – това е изключително обезпокоително. Не трябва да оставаме безучастни”, каза още той.", "date": "2019.01.21", "title": "Арестуваха мъжа изпочупил с камъни прозорци на синагогата"}
{"url": "https://www.faktor.bg/bg/articles/ivancheva-i-petrova-parvonachalno-iskali-apartamenti-ot-vaklin", "text": "Обвинените Десислава Иванчева и Биляна Петрова, които бяха кмет и зам.-кмет на столичния квартал \"Младост\", първо са поискали апартаменти от основния свидетел срещу тях - бизнесменът Александър Ваклин. Това стана ясно по време на делото за подкуп срещу бившото ръководство на район \"Младост\". \"Това е война в крайна сметка с прокуратурата\", заяви Биляна Петрова пред журналисти. Припомняме, че Ваклин твърди, че Иванчева и Петрова са искали 500 000 евро подкуп. Докато водели преговори през посредник,  бизнесменът пресметнал, че парите за подкупа са толкова много, че  ще му стигнат, за да смени изборната система у нас, става ясно от СРС-ата. Казах, че може да се промени обществената нагласа и оттам депутатите да преценят дали настоящата система за избор на районни кметове е целесъобразна. Аз не съм казал, че аз ще го направя, казах, че може да се направи, заяви Александър Ваклин, цитиран от Нова телевизия. Ваклин вече е бил кандидат за депутат. Не помни от коя партия и коя година. Не помни и разговора с неизвестен строител за 15 000 евро, спец прокуратура и случая \"Иванчева\". Темата на разговора е съвсем друга, разговорът е много дълъг - около 10 листа от СРС. С подобна тематика като съдебния казус, заяви наблюдаващият прокурор Илиян Рангелов. Изглежда четем различни материали. Това, което ние сме видели, е - прокуратурата и 15 000. За какво става въпрос, как ще я оправят с тези пари, каза Емануил Йорданов, адвокат на Биляна Петрова. Иванчева и Петрова са обвинени в получаване на подкуп в особено големи размери.", "date": "2019.01.21", "title": "Нови разкрития в съда: Иванчева и Петрова искали апартаменти от Ваклин"}
{"url": "https://www.faktor.bg/bg/articles/politika/na-vseki-kilometar/istoricheskite-transhei-na-ruskata-voyna-sreshtu-evropeyskoto-vliyanie-v-balgariya", "text": "Както знаем, националсоциализмът беше победен не само на фронта, но и на полето на собствената му идеология. Каквито и изблици да има в наше време, моралното поражение на нацизма е пълно и безусловно в очите на огромната част от човечеството.  Не така обаче стои въпросът с триумфа и падението на съветските победители във втората световна война. Днес техните наследници са горди приемници на митовете и лъжите, произведени целенасочено за целите на пропагандната.Те не само оцеляват, но и обрастват с държавно спонсорирана легитимност в умовете на днешното поколение.   Този факт нямаше да има кой знае какво значение за българите, ако не бяхме съпътстваща   Тя се извисява над нас в центъра на столицата ни. И не става дума само за явната агресивност на светинята на съветския колониализъм МОЧА (Монумента на окупационната червена армия), а и за нейния много по-труден за разгадаване като послание ранен прототип със златните кубета.  Основополагащото руско пропагандно внушение за необходимостта да бъдем противопоставени на запада е закодирано в названието на най-големия православен катедрален храм у нас, наречен вероломно по руско настояване “Св. Александър Невски”.  Това название  е руски данайски дар, от който българите са се опитали да се отърват след руската агресия срещу България през 1916 г.. Родолюбиви общественици, сред които и самият баща на българското русофилство Иван Вазов, успяват в мисията си храмът да бъде наречен на братята Кирил и Методий.  Авторът на тези редове, цитирайки историци като Янко Гочев, не веднъж е обръщал внимание върху вероломството да имаме за катедрален храм насред София църква, наречена на един чужд княз, чиято святост се състои в обслужване на монголската Златна орда като неин васал, събирал данъци за хана, избивайки своите сънародници. Защо обаче руската православна църква, която дължи самото си съществуване по онова време на волята на хана, за да противостои на заплахата от католицизма и да държи вярващите православни в подчинение на ордата, е заслужил своето канонизиране 40 години след смъртта си? Отговорът е в това, че княз Александър Ярославович Невски е отказал на римския папа да приеме католицизма за разлика от други свои сънародници по онова време. Фактът, че е бил васал на монголите, които при това са приели исляма, не е попречил да бъде   срещу православните – например при опожаряването на непокорния Новгород през 1231 година. И кой спасява от гладна смърт оцелелите от погрома на Невски най-динамично развиващия се руски град на подстъпите към Европа? Бащата на руската историческа наука, както е прието в Русия да наричат Николай Карамзин, пише, че на помощ на гладуващите православни в опожарения град са се притекли единствено немски търговци.  За да бъде употребен митът за защитника на православието от запада още в древна Русия църквата съчинява “Житие на княз Александър Ярославович”, представяйки го като закрилник на православните от западните рицари. Но дори и в този древен фалшификат, за който единственият руски писмен източник е Новгородският летопис, споменаващ бегло за незначителния сблъсък на Невски с рицарите, е бледо копие на мащабната лъжа, произведена от “съветското житие” ( както се изразява историкът Евгений Понасенков) на Ал. Невски, написано от режисьора Айзенщайн за нуждите на патриотичната пропаганда в СССР. “Интересното” е, че филмът на Айзенщайн за Александър Невски, в който дребният епизод със сблъсъка с кръстоносците е превърнат в грандиозна битка, е поръчан от Сталин, но спрян поради сближаването на съветския диктатор с германския му колега Хитлер в периода август 1939 – юни 1941 г. Едва след началото на войната по съветските кина тръгва готовата като по поръчка  пропагандна версия за битката на леда при Чудското езеро, хиперболизирана за целите на внушението, че от древни времена заплахата за Русия е идвала от запада, който обаче е бил сразен от силата на руското оръжие.  По стъпките на пропагандното внушение кампанията придобива през 1943 г.  институционален размах чрез възраждането на учредения от Петър Първи през 18 век орден на името на “Александър Невски”. Сред особеностите на ордена, с който Кремъл кичи днес своите васали в чужбина, е, че той е единственият в света, на който липсващото изображение на оригинала е заменено с профила на един артист. Така носителите на ордена “Александър Невски” фактически се разхождат с образа на съветския актьор Николай Черкасов ( на снимките по-долу), изиграл Невски във фантастичния филм на Айзенщайн.    Чутовно измислената “грандиозна” битка на Чудското езеро през 1242 г. всъщност се е случила по принуда, когато отряд грабители, изпратен от Невски да мародерства в земите на естите, е бил разгромен от епископа на Дорпат. На Невски му се наложило да отстъпи. Орденът на мечоносците е бил отслабен до ръба на унищожението от своето поражение в Литва през 1237 г.. Но е защитавал Псков от Новгород ( т.е. руснаци, условно казано, от други руснаци) по молба на местните жители. В града за тази цел е имало 30 рицари.  Кръстоносците десетки години се опитвали да подчинят племето на естите, съревновавайки се в това с князе, като Александър Невски. В Псков решили въпроса с набезите на кръстоносците като сключили с тях договор за защита от руските си съседи. В грабителските си нападения кръстоноците никога не продължавали по-далеч от Псков и явно не показвали намерение да завладеят и да задържат руски земи.   били измислена по-късно и раздута в съветско време до неузнаваемост спрямо историческите факти.  На Чутското езеро в битката с притиснатия Невски, който в крайна сметка победил, участвали 35 рицари и 500 ести. Загинали 20 и били пленени 6 рицари. Но въпросът с преминаването на земите на естите под различно владение си оставал ябълка на раздора още десетилетия. Иначе казано “ледената битка” изобщо не е била някакъв преломен момент в историята за когото и да било, както е представяна в наши дни по стъпките на съветската пропагандна версия. Истината за отслабването на ордена на Мечоносците – дори в съюз с Ордена на тевтонците след папска була за тяхното обединение – се крие в техния разгром от литовците през 1237 г., Срещу тях рицарите се сражавали заедно с псковците. Хрониките говорят, че от войската на Псков, оглавявана от 200 боляри, живи се завърнали в града само една десета от участниците в похода. Не Александър Невски през 1242 г., а литовците прекършват военната сила на кръстоносците 5 години по-рано. Александър Невски обаче е превърнат в   Напълно в нейния дух е било решението тъкмо на негово име да бъде наречен катедралния храм в столицата на България, за чието откъсване от запада Русия не жалила средства – включително за златото на неговите кубета.  Днес, когато български велможи целуват с благодарност ръката на руските началници българите трябва да се осведомят за дълбочината на търбуха с данайските дарове. Може пък да дойде ден, когато преклонената пред руско-съветските лъжи българска глава ще вдигне най-сетне поглед и ще забележи истината, толкова старателно обгрижвана чрез мълчание и пропагандни крясъци срещу всеки опит, тя да бъде разказана.   Данните за фалшифицираната история са на руския доктор на историческите науки Игор  Данилевски.", "date": "2019.01.21", "title": "Историческите траншеи на руската война срещу европейското влияние в България"}
{"url": "https://www.faktor.bg/bg/articles/novini/svyat/papa-frantsisk-pusna-prilozhenie-za-molitvi", "text": "Папа Франциск направи молитвата на един клик разстояние. От Ватикана пуснаха приложение, чрез което всички миряни могат да се молят заедно с Негово светейшество, съобщават от пресцентъра на Римокатолическата църква. Платформата Click To Pray (www.clicktopray.org) е достъпна на уебсайт и мобилно приложение за Android and iOS. То поддържа шест езика – испански, английски, италиански, френски, португалски и немски. Click To Pray има три раздела. „Моли се с папата” – идеята вярващите да подкрепят папа Франциск в молитвите му за предизвикателствата пред човечеството. „Моли се всеки ден” – секцията има разработен график за молитви и „Моли се с мрежата” – която е пространство, където потребителите, сред копито и папа Франциск, могат да споделят молитвите си с другите. Профилът на Главата на римокатолическата църква може да бъде намерен с натискане на бутона на папа Франциск в секцията „Моли се с мрежата“ –", "date": "2019.01.21", "title": "Папа Франциск пусна приложение за молитви"}
{"url": "https://www.faktor.bg/bg/articles/shindzo-abe-pristiga-v-rusiya-po-mnogo-vazhen-vapros", "text": "Министър-председателят на Япония Шиндзо Абе пристига днес на двудневно официално посещение в Русия. В програмата му утре е предвидена среща с руския президент Владимир Путин. Предстоящите разговори ще бъдат фокусирани върху най-важния външнополитически въпрос за Абе - подписването на мирен договор с Русия.  Миналия понеделник темата беше обсъдена в Москва на ниво министри на външните работи. Тогава Сергей Лавров втвърди тона, като каза, че Япония първо трябва да признае резултатите от Втората световна война, включително руския суверенитет над четирите спорни Курилски острова. Таро Коно се отказа от традиционната в такива случаи съвместна пресконференция и даде закрит брифинг за японските журналисти. Очаква се отправна точка в бъдещите преговори да е декларацията за възстановяване на дипломатическите отношения между тогавашния Съветски съюз и Япония от 1956 г. Документът предвижда подписването на двустранен мирен договор и предаването на Токио на два от четирите острова. Междувременно вчера в Москва и Хабаровск имаше протестни митинги. Участници  се обявиха категорично против каквито и да било териториални отстъпки пред Япония.", "date": "2019.01.21", "title": "Шиндзо Абе пристига в Русия след втвърдения тон на Лавров към Япония"}
{"url": "https://www.faktor.bg/bg/articles/putin-udari-danoto-po-doverie-ot-2006-g-nasam", "text": "Излязоха данните на първото за новата 2019 година социологическо изследване на общественото мнение на Всерусийския Център за изследване на общественото мнение, които вестник „Ведомости“ публикува. Според тях рейтингът на руския президент продължава да пада: в момента в него вярват 33, 4 на сто от респондентите, а на 29 декември 2018 година те са били 36,5%. Това е най-ниско ниво на доверие от януари 2006 година. Минималният праг е бил 37,4% и е регистриран в разгара на масовите протести през декември 2011 г.  Дейността на президента се одобрява от много повече руснаци, но и по този показател има спад – сега те са 62,1% срещу 64,6% на 29 декември. Най-ниски данни са регистрирани през август 2013-та, когато одобряващите поведението на Путин са стигнали 59%, пише \"Фокус\".", "date": "2019.01.21", "title": "Путин удари дъното по доверие от 2006 г. насам"}
{"url": "https://www.faktor.bg/bg/articles/zapochva-registratsiya-na-evropeytsite-koito-iskat-da-ostanat-vav-velikobritaniya-i-sled-brekzit", "text": "Европейските граждани, които искат да продължат да живеят във Великобритания, след като тя напусне Евросъюза, вече ще могат да кандидатстват за постоянен статут. От британското вътрешно министерство съобщиха, че системата за регистрация ще бъде пусната от днес - 21 януари, но само тестово. При трудности с регистрацията кандидатите не трябва да изпадат в паника, а да опитат отново след 30 март, съветват още от министерството. До тази дата, която е и денят на напускането на ЕС от страна на Великобритания, всички проблеми с онлайн системата трябвало да бъдат отстранени. Направени до момента тестове в затворени групи като университети, социални и здравни заведения са показали някои несъвършенства, които експертите на министерството се опитват да отстранят. Около 10% от участвалите в експеримента не са успели да се идентифицират чрез специалното мобилно приложение. Подаването на молба ще става чрез сайта на британското правителство. Кандидатите трябва да притежават документ за самоличност с биометрични данни, който да сканират с мобилен телефон или таблет, както и да направят своя актуална снимка, но само ако устройствата са със софтуер “Андроид”. Ако работят с друга операционна система, това няма да е възможно. Тогава ще могат да подадат заявлението си онлайн, но необходимото копие от паспорт или лична карта ще трябва да се изпрати по пощата. Същото важи и за допълнителни документи, които могат да бъдат поискани, като доказателства за платени данъци и такси. Постоянен статут ще се дава на европейските граждани, които успеят да докажат, че в продължение на 5 г. са пребивавали законно в страната. Достъпът до системата за кандидатстване ще става чрез въвеждане на национален осигурителен номер. След плащане на такса от 65 паунда за възрастен и 32,50 паунда за дете вътрешното министерство (Home office) ще прави необходимите проверки колко дълго кандидатът е живял в Обединеното кралство. Това ще става чрез системите за здравно осигуряване, плащане на данъци и получаване на социални помощи. Ако в тях има доказателства, че той е бил повече от 5 г. на Острова, получава “статут на уседналост”, който му дава право да продължи да живее на него, да го напуска и да се връща отново. Ако обаче е бил по-малко от 5 г. или пък не притежава доказателства за целия си престой, ще получи “статут на чакащ”, докато събере необходимото време за “статут на уседналост”. Крайният срок за кандидатстване е до 30 юни 2021 г. Редица неправителствени организации предупредиха, че има опасност много европейски граждани във Великобритания да не успеят да уредят своя статут след Брекзит, тъй като са компютърно неграмотни, а онлайн системата за кандидатстване е твърде сложна. Властите обещаха да обмислят възможност и за хартиено кандидатстване, но до момента такова не се предвижда.", "date": "2019.01.21", "title": "Започва регистрация на европейците, които искат да останат във Великобритания и след Брекзит"}
{"url": "https://www.faktor.bg/bg/articles/bryuksel-nalozhi-sanktsii-na-direktora-na-gru-zamestnika-mu-i-dvama-agenti-zaradi-sluchaya-skripal", "text": "Европейският съюз наложи санкции на девет официални лица от Русия и Сирия в понеделник, в това число и на директора на Главното разузнавателно управление на Русия (военното разузнаване), съобщава AFP. От Съюза заявиха, че двама агенти, директорът и заместник-директорът на ГРУ са отговорни за „съдържание, пренасяне и употреба“ на нервно-паралитичния газ, използван за атаката в Солсбъри през март миналата година. На 4 март 2018 г. бившият офицер от руското военно разузнаване и британски шпионин Сергей Скрипал и неговата дъщеря Юлия Скрипал са натровени в Солсбъри, Англия, предполагаемо с препарата „Новичок“. На 26 март 2018 г. Сергей остава в критично състояние в болница и лекарите посочват, че той никога не може да се възстанови напълно. Юлия, скоро след това, отново е съзнателна и може да говори. Полицай също се разболява сериозно и до 22 март се възстановява достатъчно, за да бъде изписан от болницата. Още 46 души са потърсили медицинска помощ след нападението, но никой не поисква лечение. До 28 март полицейското разследване стига до заключението, че Скрипал са били отровени в дома на Сергей, като най-високата концентрация се намира на дръжката на входната му врата. Двамата оцеляват като по чудо. До края на март 2018 г. редица държави и други организации гонят руски дипломати в знак на солидарност с Обединеното кралство в „най-голямото колективно експулсиране на руски разузнавачи в историята“", "date": "2019.01.21", "title": "Брюксел наложи санкции на директора на ГРУ, заместника му и двама агенти заради случая „Скрипал“"}
{"url": "https://www.faktor.bg/bg/articles/novini/balgariya/ot-utre-gripna-epidemiya-i-v-sofiyska-oblast", "text": "От утре, 22 януари, РЗИ – Софийска област обявява грипна епидемия на територията на Софийска област. Учебните занятия се преустановяват за периода от 22.01.2019 г. до 27.01.2019 г. До второ нареждане в областите Добрич, Пловдив и Софийска област се преустановяват детските и женските консултации, свижданията в лечебните заведения за болнична помощ, плановите операции и провеждането на профилактични имунизации.", "date": "2019.01.21", "title": "От утре грипна епидемия и в Софийска област"}
{"url": "https://www.faktor.bg/bg/articles/novini/balgariya/tsveta-karayancheva-e-na-poseshtenie-v-irlandiya", "text": "Възможностите за задълбочаване на парламентарното сътрудничество между България и Ирландия обсъдиха председателите на законодателните институции на двете страни. Председателят на Народното събрание Цвета Караянчева е на посещение в Ирландия по повод тържественото отбелязване на 100-годишнината на ирландския парламент. На срещата си с председателя на Долната камара на ирландския парламент Шон О’Фарийл председателят на Народното събрание отбеляза, че България и Ирландия имат парламентарни традиции, с които могат да се гордеят. Тя поздрави своя колега по повод 100-годишнината от първото заседание на парламента на Ирландия и подчерта, че през 2019 г. България ще отбележи 140 години от Учредителното събрание и приемането на Търновската конституция. Трябва да помним и да тачим първостроителите, защото те поставят началото, а ние, днешните парламентаристи, сме призвани да продължим това, което те са направили за нашите страни, заяви Цвета Караянчева. Тя отправи покана към председателя на Долната камара на ирландския парламент да бъде гост на тържественото отбелязване на 140-та годишнина от Учредителното събрание. Председателят на Народното събрание подчерта, че за развитието на парламентарния диалог между България и Ирландия особено значение може да има сътрудничеството между групи за приятелство в двете законодателни институции. В българския парламент вече е създадена такава група и в нея участват 22-ма народни представители. Много бихме се радвали група за приятелство да бъде сформирана и в ирландския парламент, отбеляза Цвета Караянчева. Тя посочи, че това би подобрило възможностите за обмен на мнения по въпроси на законодателството, по двустранните отношения, както и по теми, свързани с ЕС. Цвета Караянчева представи пред председателя на Долната камара на ирландския парламент проекта „Пловдив – европейска столица на културата 2019“. България се гордее със своето богато културно-историческо наследство, част от което през тази година може да стане достояние на много европейци, подчерта председателят на Народното събрание и покани Шон О’Фарийл да посети Пловдив и лично да се увери в неговата красота и богата история. Цвета Караянчева изрази благодарност за възможността българската общност в Ирландия да има свои училища в Дъблин и в Шанън и да развива своя културна и просветна дейност. Това е изключително важно за България, тъй като повече от 3 000 българи работят или се обучават във вашата страна, добави тя.", "date": "2019.01.21", "title": "Цвета Караянчева е на посещение в Ирландия"}
{"url": "https://www.faktor.bg/bg/articles/novini/svyat/ek-ne-tarsete-otgovori-ot-bryuksel-vreme-e-da-govori-london", "text": "\"Не търсете отговори от Брюксел, време е да говори Лондон\",  заяви днес говорител на ЕК в отговор на въпроси, свързани с оттеглянето на Великобритания от ЕС. Говорителят не пожела да уточни съдържанието на разговора в петък между председателя на ЕК Жан-Клод Юнкер и британския премиер Тереза Мей. Той отбеляза единствено, че двамата събеседници са обменили мнения и информация и ще поддържат връзка. Говорителят се въздържа от оценка на различните предположения от последните дни какво ще бъде необходимо, за да продължи процесът по оттеглянето на Великобритания. В отговор на въпрос той отбеляза, че предпазната мярка за ирландската граница е част от споразумението между ЕС и Лондон, което не подлежи на предоговаряне.", "date": "2019.01.21", "title": "ЕК: Не търсете отговори от Брюксел, време е да говори Лондон"}
{"url": "https://www.faktor.bg/bg/articles/novini/svyat/v-rusiya-sadyat-feysbuk-i-tuitar-otkazvat-da-dadat-lichnite-danni-na-polzvatelite-si", "text": "Руският държавен регулатор в сферата на комуникациите „Роскомнадзор“ съобщи днес, че е започнал съдебни процедури срещу американските интернет компании „Туитър“ и „Фейсбук“. Компаниите са обвинени в неспазване на законите, които изискват личните данни на руските ползватели на двете мрежи да бъдат съхранявани на сървъри в Русия, съобщи пресслужбата на „Роскомнадзор“, цитирана от ТАСС. „Компаниите, управляващи социалните мрежи Фейсбук и Туитър, представиха само формални отговори на нашите изисквания да потвърдят локализацията на личните данни на руските си абонати в Русия. Те не съдържат конкретни данни за фактическото изпълнение на законодателството към този момент, нито за сроковете за изпълнението на тези норми в бъдеще\", се казва в съобщението. Затова срещу тях е започнато административно производство.", "date": "2019.01.21", "title": "В Русия съдят \"Фейсбук\" и \"Туитър\", отказват да дадат личните данни на ползвателите си"}
{"url": "https://www.faktor.bg/bg/articles/novini/svyat/nad-100-ministri-na-vanshnite-raboti-obsazhta-falshivite-novini-i-evroizborite", "text": "Над 100 министри на външните работи от Европа, Азия и Африка се събират днес и утре в Брюксел. В белгийската столица тази сутрин започна срещата на външните министри от ЕС, на която те ще обсъдят план за противодействие на дезинформацията и фалшивите новини преди предстоящите европейски избори през май. След това европейските министри ще имат заседания с колегите си от Лигата на арабските държави и Асоциация на страните от Югоизточна Азия. Българският министър на външните работи Екатерина Захариева също участва в срещите.", "date": "2019.01.21", "title": "Над 100 министри на външните работи обсъждат фалшивите новини и евроизборите"}
{"url": "https://www.faktor.bg/bg/articles/deloto-za-smartta-na-sina-na-moskovski-prekrateno", "text": "Делото за смъртта на 4-годишното дете на бившия транспортен министър Ивайло Московски е прекратено от прокурор, тъй като трагедията с шейна през м.г. настъпила случайна. Това съобщи \"24 часа\", цитирайки говорителя на Софийската градска прокуратура Зорница Таскова, който се позова на постановлението за прекратяване на колежката й Емилия Варадинова. Малчуганът Кристиян Московски издъхна, докато се вози на моторна шейна, карана от баща му на 2 февруари м.г. в Боровец. Машината се е забила в дърво и момченцето починало от черепно-мозъчна травма. Разследването се водеше от следователи от Националната следствена служба. \"Постановлението за прекратяване на досъдебното производство е от началото на януари. Прието е, че става дума за случайно деяние, което по смисъла на Наказателния кодекс е ненаказуемо. Това означава, че деецът не е могъл и не е бил длъжен да предвиди общественоопасни последици\", каза прокурор Таскова, без да влиза в подробности за фактите, които са били установени по време на разследването. То се водеше за причиняване на смърт по непредпазливост, обвинения по делото не са повдигани. Дали постановлението на прокуратурата е правилно, може да провери съдът, ако то бъде обжалвано.", "date": "2019.01.21", "title": "Делото за смъртта на 4-годишния син на Московски - прекратено"}
{"url": "https://www.faktor.bg/bg/articles/kakav-vazduh-dishat-sofiyantsi-tazi-sutrin", "text": "Нивата на фини прахови частици тази сутрин в София са ниски. Това установи проверка на екип на bTW съвместно със зам.-кмета по екология в Столична община Йоана Христова. „Справката тази сутрин показва, че около 30 микрограма на кубичен метър е диапазонът, в който фините прахови частици варират. Ако тенденцията се запази, каквито са и очакванията, не би трябвало днес да има превишаване на нормата от 50 микрограма”, поясни Христова. През уикенда обаче отново имаше разминаване между официалните данни на общината и индекса за чистотата на атмосферата на Европейската комисия, както и данните от сайта airbg.info. Според индекса завишение в нивата на фини прахови частици имаше в девет града у нас, включително и в София. Най-мръсен въздухът бе в кварталите „Надежда”, „Младост” и „Хиподрума”. Малко по-късно обаче от Столична община казаха, че проблем няма. Йоана Христова уточни, че разминаването идва от това, че индексът на Еврокомисията е съвкупност от различни и много параметри, сред които е и нивото на влажност. Тя припомни, че мерките на Столична община са повече от 100. Сред тях миене на улиците, затварянето на част от тях, ако се налага, както и въвеждането на „зелен билет” за градския транспорт, който да стимулира хората да слязат от автомобилите си. През уикенда са направени извънредни проверки на сервизи и автопунктове за това дали се използва отработено масло за отопление. Над 30 обекта са проверени, но не са констатирани нарушения, информира зам.-кметът по екология.", "date": "2019.01.21", "title": "Какъв въздух дишат софиянци тази сутрин?"}
{"url": "https://www.faktor.bg/bg/articles/taen-klient-v-chez-elektro-otsenyava-kachestvoto-na-obsluzhvane", "text": "За поредна година „ЧЕЗ Електро България“ АД ще възложи на независима организация да проведе проучвания от типа „таен клиент“, за да провери спазват ли се стандартите на Дружеството за обслужване на клиенти. Тъй като ЧЕЗ Електро България е лицензиран търговец на електрическа енергия, доставчик от последна инстанция и краен снабдител, качеството на предоставяните услуги е приоритет за компанията. Освен върху ефективността и качеството на работата, проучването акцентира и върху спазването на корпоративните стандарти при предоставяне на услуги в центровете за обслужване на клиенти, на информационната линия 0700 10 010 и имейл info@cezelectro.bgкато канали за комуникация с потребителите. През 2018 г. на информационната линия на „ЧЕЗ Електро България“ АД, достъпна на номер 0700 10 010, са постъпили 243 337 обаждания. 91 % от тях са към оператор и са приети до 25-тата секунда. Средната продължителност на разговорите е 02:41 минути – време, за което клиентите получават обслужване и исканата информация. В над 98 % от случаите клиентският въпрос се решава при първия контакт. В 77,1% от обажданията е търсена информация, свързана със задължения, срокове и места за заплащане на сметките. Потребителите използват телефонно обаждане и за да се информират за предлаганите от „ЧЕЗ Електро България“ АД услуги, както и да заявят използването им. Най-често заявяваната услуга по телефона е „проверка на сметка“. През изминалата година броят на приетите заявления за проверка на сметка надвиши 57 000. Друг удобен канал за комуникация с Дружеството е имейла info@cezelectro.bg. През 2018 г. чрез него са обслужени над 11 700 клиентски искания. На 98% от имейлите се отговаря до 24 часа от получаването им. Най-често клиентите използват имейла, за да получат информация за електронна фактура, отразяване на плащане, проверка на сметка и информация за необходими документи за заявяване на услуги на Дружеството. Информацията е на Пресцентъра на „ЧЕЗ Електро България“ АД.", "date": "2019.01.21", "title": "„Таен клиент“ в ЧЕЗ-електро оценява качеството на обслужване"}
{"url": "https://www.faktor.bg/bg/articles/kilometrichno-zadrastvane-na-tsarigradsko-zaradi-katastrofa", "text": "Огромно задръстване се образува заради катастрофа преди Врана в посока София. Опашката от автомобили е трилентова и достига до моста на околовръстния път. Инцидентът станал малко след 9.30 ч. между два автомобила – Мерцедес и Рено „Клио”, като трима души са пострадали.  Двете коли са със сериозни материални щети и са се завъртели на пътното платно от удара. На място има екипи на пожарната и на Спешна помощ.", "date": "2019.01.21", "title": "Километрично задръстване на \"Цариградско\" заради катастрофа"}
{"url": "https://www.faktor.bg/bg/articles/privikaha-zhivko-martinov-na-razpit-v-spetsializiranoto-sledstvie", "text": "Бившият депутат от ГЕРБ Живко Мартинов е на разпит в специализираното следствие, съобщи БНР. Причината е прецизиране на обвинението, станало известно като \"Суджукгейт\". Според разследването, той е изнудвал бизнесмен, като е използвал името на премиера Бойко Борисов.", "date": "2019.01.21", "title": "Привикаха Живко Мартинов в специализираното следствие"}
{"url": "https://www.faktor.bg/bg/articles/studentski-grad-ostana-bez-parno-i-topla-voda", "text": "Части от ж.к. „Студентски град“ са без парно и топла вода заради авария, показва справка на сайта на „Топлофикация София“. Засегнат е района между бул. „Симеоновско шосе”, ул.„21-век”, ул.„Йордан Йосифов”, ул.„Стефан Младенов”, ул.„Никола Габровски”, бул.„Г.М.Димитров” и между бул. „Г.М.Димитров”, бул. „Климент Охридски”, ул. „Проф. Г.Брадистилов”, ул. „Росарио”, ул. “„Баку” и ул. „Н.Габровски”.", "date": "2019.01.21", "title": "Студентски град остана без парно и топла вода"}
{"url": "https://www.faktor.bg/bg/articles/novini/svyat/navalni-mustakatiyat-propagandist-na-kremal-i-bandata-mu-da-obyasnyat-neobyasnimoto-si-bogatstvo", "text": "Олимпийската шампионка по фигурно пързаляне от Торино 2006 г. Татяна Навка, която е съпруга на говорителя на Кремъл Дмитрий Песков, е продала квартирата си в Манхатън, Ню Йорк. Сега двамата са по-богати с 1.777.5 долара , т.е. близо 2 милиона долара. Това обяви основателят на Фонда за борба с корупцията и водещ политически лидер в Русия Алексей Навални в пореднотно си изобличително видео, посветено на грандиозните кражби на Кремъл. \"Този наш мустакат пропагандист, заедно с цялата си банда,  които непрекъснато ни занимават с лицемерния си патриотизъм, оплакват се, че американските ни партньори плетат козни срещу нас, налагат ни санкции, толкова са ужасни, тормозят нашите спортисти, както се оплакваше Татяна Навка, а после се обаждаше да види какво става с дома й на Манхатън, да обяснят богатството си“, коментира той.   Навални призова част от тези 2 милиона долара да се дадат за операция на деца, чийто семейства не могат да платят операциите им, тъй като Навка организира благотворителни кампании с тази цел. Или Пескови да отделят от 30–те милиона рубли наем за яхта за седмица, които са платили преди време.  „Задачата на Навка и Песков не е за се занимават с благотворителни фондове, а да обяснят откъде идва необяснимото им богатство“, казва Навални. Той често напомня, че на ръката си говорителят на Кремъл носи часовник за 800 000 долара.\" Навка твърди, че тя му го подарила. Любов, какво да ги правиш. \"Кой ще ми забрани да подаря нещо красиво на моя съпруг. Печелила съм олимпийското злато, печелила съм куп други престижни отличия и продължих да работя упорито, след като се отказах от професионалния спорт. Мога да си го позволя\", твърди Татяна. Разбира се, още повече, че държи солидни акциии в някои от предприятията, които \"възстановяват\" Крим, а Москва им изсипва гигантски пари за сметка на други региони. Нейните фирми са единственият снабдител на полуострова с техническа сол например. \"Сетила се е за техническата сол между два тулупа\", иронизира преди време Навални Навални.    Пескови имат и луксозен апартамент в Париж, както е съобщавал опозиционният лидер. Второто видео е точно на тази тема.", "date": "2019.01.21", "title": "Навални: Мустакатият пропагандист на Кремъл и бандата му да обяснят необяснимото си богатство"}
{"url": "https://www.faktor.bg/bg/articles/neizvesten-mazh-izpochupi-s-kamani-prozortsi-na-sofiyskata-sinagoga", "text": "Неизвестен мъж изпочупи с камъни прозорци на Софийската синагога. Служители на молитвения дом, освен от вандализма, са възмутени и от факта, че това се е случило посред бял ден и от записи се вижда как никой от минувачите не се е намесил и не е опитал да спре извършителя. Той все още не е задържан. \"Това се е случило по време на нашия празник Шабат в събота, 15 часа\", каза председателят на организацията на евреите в България „Шалом” доц. д-р Александър Оскар пред Нова тв. \"В голямата зала, за щастие, не е имало хора. Няма как да приемем с лекота, че това е един обикновен акт на вандализъм, на хулиганство. Когато се оскверняват храмове – това е изключително обезпокоително. Не трябва да оставаме безучастни”, каза още той.", "date": "2019.01.21", "title": "Неизвестен троши с камъни прозорци на Софийската синагога, минувачите не реагират"}
{"url": "https://www.faktor.bg/bg/articles/patriarh-neofit-pozitsiyata-na-bpts-za-makedonskata-tsarkva-sled-okonchatelnoto-priemane-na-imeto", "text": "Още се работи върху името на държавата Македония. Когато се уточнят тези подробности, ще се придвижи сигурно и църковният въпрос. Това каза Негово Светейшество Българският патриарх и Софийски митрополит Неофит, който почете своя небесен покровител с тържествена света литургия и благодарствен молебен, отслужени в Софийската митрополитска катедрала „Св. Неделя“. На въпрос каква е позицията на църквата ни за исканата независимост от украинската църква, патриарх Неофит заяви, че този въпрос тепърва ще бъде обсъждан. „Този важен въпрос ще бъде в дневния ред. Ще обсъждаме“, заяви още Негово светейшество, цитиран от БГНЕС.", "date": "2019.01.21", "title": "Патриарх Неофит: След уточняване на подробностите около името на Македония ще се придвижи и църковният въпрос"}
{"url": "https://www.faktor.bg/bg/articles/targovtsi-na-goriva-obyaviha-gotovnost-za-protestni-deystviya", "text": "Търговци на горива обявиха готовност за протестни действия. Причината - разногласията около промените в Закона за горивата, който трябваше да влезе в сила в края на януари. Тогава депутатите взеха решение да го отложат с половин година. Големите вериги бензиностанции твърдят, че законът ще се „бори” със сивата икономика, но малките предричат фалити. Затова държавата реши да отложи гласуването на закона с шест месеца, за да се намери начин да се удовлетворят желанията и на двете страни. Търговците на горива обаче, част от т.нар. по-малки вериги бензиностанции, отново не са доволни. Според тях през следващите шест месеца трябва сериозно да се работи. Те настояват и да участват при промяната на текстовете. Те обаче са категорични, че не искат оставка на правителството, не искат и политическо говорене, но са склонни да започнат масови протести. „Този закон беше гласуван вяло и без никакъв интерес. Нямаше никакъв дебат. Не бяха приети и нашите предложения между първо и второ четене за корекция на този закон. Този закон касае над 400 фирми. Ние сме за регистрация, но не за лицензионен режим”, каза Симо Симов от Национално сдружение на търговците и превозвачите на горива.. „Обличаме отново жълтите жилетки и сме готови да стигнем и до по-крайни неща като затваряне на граници и блокиране на пътища”, каза Георги Паничарски.", "date": "2019.01.21", "title": "Търговци на горива обявиха готовност за протестни действия"}
{"url": "https://www.faktor.bg/bg/articles/varvi-li-se-kam-ostavkata-na-medvedev", "text": "В Русия все по-упорито, където всичко е секретно, но нищо не е тайна, се говори за оставката на премиера Дмитрий Медведев, който да опере пешкира за неудачитена властта.  Коментира се, че Путин може да отиде на този ход, за да изпусне парата на огромното недоволство от пенсионната реформа, но не само от нея, което срина рейтинга му.   Доста повече от половината руснаци са \"за\" оставка на правителството, сочат допитванията. Срещу Медведев вече застават дори и хората на \"националиста\" Жириновски.   \"Събираме подписка за отмяна на пенсионната реформа. Ще задействаме всички инструменти\", заяви Сергей Катасо́нов , депутат от  Думата на ЛДПР. Фондът за борба с корупцията на Алексей Навални неотдавна показа империя на руския министър-председател и бивши президент на страната Дмитрий Медведев. “Он вам не Димон” – беше озаглавено разследването, в което с дронове бяха заснети огромните имения и яхти на руския премиер. В интернет кръстиха Медведев –  Димон, като са изградили образ за него – на параван, от който нищо не зависи.  Сега Навлни огласи, че семейството на вицепремира Олга  Голодец, която отговаря за социалната политика, е инвестирало... 360 милиона долара в игрища за голф...", "date": "2019.01.21", "title": "Върви ли се към оставката на руския премиер Медведев?  (ВИДЕО)"}
{"url": "https://www.faktor.bg/bg/articles/ostava-toplo-za-sezona", "text": "Днес ще преобладава облачно време, през деня с временни разкъсвания на облачността. Почти без валежи. Такава е прогнозата за времето на Националния институт по метеорология и хидрология (НИМХ), съобщи „Фокус“. Сутринта на места в низините и котловините ще е мъгливо. Ще духа слаб запад-северозападен вятър, който след обяд ще започне да се ориентира от изток-североизток. Максимални температури: в Северна и високите полета на Западна България - между 1° и 6°, в Южна - между 6° и 11°. Атмосферното налягане е малко по-ниско от средното за януари, през деня слабо ще се повиши. Над Черноморието ще е предимно облачно, с временни разкъсвания на облачността над южните райони. Вятърът преди обяд ще е до умерен от северозапад, до края на денонощието постепенно ще се ориентира от североизток. Максимални температури между 4° и 7°. Температурата на морската вода е около 6°. Вълнението на морето ще бъде 2 бала, вечерта ще се усили до 3 бала. Над планините ще е предимно облачно, почти без валеж. Повече слънце ще има по високите части на масивите от Югозападна България. Вятърът ще е умерен от запад-северозапад. Максимална температура на височина 1200 метра – около 2°, на 2000 метра – около минус 4°.", "date": "2019.01.21", "title": "Облачно, но остава топло за сезона"}
{"url": "https://www.faktor.bg/bg/articles/novini/balgariya/izrael-udari-elitna-chast-na-iran-v-siriya", "text": "Израелската армия съобщи тази нощ, че нанася удари по ирански мишени в Сирия, след като вчера прехвана ракета, изстреляна от сирийска територия, предаде Франс прес.     В армейско комюнике беше посочено, че \"в този момент се нанася удар\" по частите \"Кудс\" на Гвардейците на иранската революция в Сирия. В комюникето Израел предупреждава Сирия да не прави никакви опити да нанася удари по неговите сили или територия.     Сирийската агенция Сана съобщи, че сирийската противовъздушна отбрана тази нощ е отвърнала на нов \"вражески\" огън срещу Сирия, след като вчера през деня имаше израелски обстрел в Южна Сирия.     Израелската армия съобщи вчера, че нейната ПВО е прехванала ракета, изстреляна от Сирия по Голанските възвишения.     \"Имаме постоянна политика да удряме по иранското присъствие в Сирия да удряме всеки, който удря по нас\", каза по-рано израелският премиер Бенямин Нетаняху, цитиран от Ройтерс.", "date": "2019.01.21", "title": "Израел  удари елитна част на Иран в Сирия"}
{"url": "https://www.faktor.bg/bg/articles/novi-podrobnosti-za-gibelta-na-lettsite-ot-dvata-ruski-iztrebiteli-su-34", "text": "От четиримата катапултирали се летци на Су-34, сблъскали се над Японско море, само един се е спасил, пише в коментара си вестник „Взгляд“. Су-34 е снабден с една от най-добрите в света системи за катапултиране, а всеки пилот има автоматична аварийна радиостанция.  Станаха известни нови подробности за съдбата на летците от двата изтребителя Су-34, сблъскали се на 18 януари във въздуха над Татарския проток в Хабаровския край. Съобщава се, че двама от пилотите са открити мъртви, а телата им – оплетени в елементи от парашутните им системи.  Вечерта в петък на борда на траулера «Электрон» са извадили техните тела, които са бил със шлемове, хидротермокостюми и с пристегнати парашути. След това те са били отнесени с вертолет на Министерството на отбраната.  Траулерът «Шанс-106» е открил чанта с инструменти и два фрагмента от самолет. Четвъртият пилот тъй е не е открит все още, макара че до сутринта на 19 януари в района са го издирвали бойни кораби от Военноморския флот на РФ.  Новите подробности пораждан въпроси за случилото се след катастрофата. На първо място вниманието се привлича от дезинформацията, съпровождала произшествието. Отначало е съобщено, че се е разбил само един самолет, а вторият благополучно се е приземил, като двигателите му отказали да работят (съответно и целият му екипаж бил невредим – бел. „Взгляд“). Тези данни са от източници на ТАСС и „Интерфакс“ от службите за работа при екстремални ситуации и от военното министерство. Нещо повече, появила се и информация за втори спасен катапултирал летец. Министерството на отбраната бързо я разпространило само, но после и я опровергало.  «Във всички тези информации фигурира Министерството на отбраната. Трябва да се разбере кой ги дава, от къде ги взема. Може да се проследи, защото това е пълна дезинформация и неразбория», заявява за вестник“Взгляд“ летец-инструкторът Андрей Красноперов, о. з. майор от Военно-въздушните сили ВВС.  Според него и самите медии трябва да са внимателни и да не пускат в публичното пространство непроверена информация.", "date": "2019.01.21", "title": "Нови фрапиращи подробности за гибелта на летците от сблъскалите се руски изтребители Су-34"}
{"url": "https://www.faktor.bg/bg/articles/novini/svyat/v-moskva-nervnichat-sasht-iskat-da-izpratyat-tsyal-boen-flot-v-cherno-more-da-stoyat-dalech-ot-nashite-bregove", "text": "Посещенията на американски бойни кораби в Черно море нямат нищо общо със сигурността на САЩ и са мотивирани от вътрешнополитически съображения, заяви руският сенатор Алексей Пушков, цитиран от Ройтерс. Той каза, че тези кораби трябва да стоят далече от бреговете на Русия.     Американският ескадрен миноносец \"Доналд Кук\", въоръжен с управляеми ракети, се насочи към Черно море вчера, \"за да извърши операции, свързани със сигурността на корабоплаването и да съдейства за регионалната морска стабилност\", гласи съобщение на военноморските сили на САЩ.     \"Нашето пристигане в Черно море ще покаже възможностите за взаимодействие на ВМС при изпълнение на цели на общата сигурност, за да можем да действаме ефективно при бъдещи кризи или възпиране на агресия\", заяви командващият офицер на \"Доналд Кук\" Матю Пауъл, цитиран от Ройтерс.       Руският Черноморски флот започна да следи движението на американския боен кораб, откакто той навлезе в района, съобщи Националният център за управление на отбраната на Русия, цитиран от агенция РИА Новости.      \"Американски бойни кораби често посещават Черно море. Тези посещения нямат нищо общо със сигурността на САЩ\", написа в Туитър Пушков, който е член на Комисията за информационна политика на Съвета на федерацията - горната камара на руския парламент. \"Тези кораби развяват техния флаг, изпращат ни сигнал и укротяват техните сенатори, които настояват да се изпрати цял боен флот в Черно море. Те трябва да стоят далеч от нашите брегове\", заяви Пушков.     Според международната конвенция от Монтрьо американски бойни кораби могат да останат в Черно море за не повече от 21 дни, напомня руският Център за управление на отбраната, цитиран от РИА Новости.", "date": "2019.01.21", "title": "В Москва нервничат: САЩ искат да изпратят боен флот в Черно море, да стоят далеч от бреговете ни"}
{"url": "https://www.faktor.bg/bg/articles/novini/balgariya/mariya-gabriel", "text": "Дано всички са приели думите на Бойко Борисов правилно. Той заяви, че трябва да има твърдост, както и да бъдем скромни в постиженията си. Посланието беше много цялостно, на последващите избори трябва да покажем какво искаме да се случва в страната. Това заяви българският еврокомисар Мария Габриел в сутрешния блок на Нова телевизия по повод речта на премиера  на Национална предизборна среща на партията в НДК вчера. \"Категорично,  репликата на Борисив \" първата дама ви на хейти ви, а вие мълчите\", беше за Елена Йончева\", разкри тя.  \"От днес стартира номинациите за евродепутатите. Трябва да има баланс - нови и стари лица. Важно е да имаме нови млади хора\", каза още Габриел.  \"ГЕРБ винаги поема отговорност. В ГЕРБ личността не е размита, а напротив - всеки може да се изяви\", допълни еврокомисарят. \"До 30 юни ще се направят анализи на резултатите от евроизборите по области е страната, така ще се прецени работата на кметовете в страната\", разкри еврокомисарят.  \"Не е важно кой ще е е евродепутат или министър, а работата с хората всеки ден\", завърши Мария Габриел.", "date": "2019.01.21", "title": "Мария Габриел: Думите на Борисов са за Елена Йончева"}
{"url": "https://www.faktor.bg/bg/articles/tsvetanov-ne-sme-polzvali-ekspertizata-na-rumen-radev-za-iztrebitel-a-na-negoviya-bivsh-nachalnik-gen-konstantin-popov", "text": "Какъв триумф на лобизма може да има, когато водиш преговорите с правителството на САЩ? Тогава да обвиним и тези 10 държави, които закупиха Ф-16? Там скандали нямаше. А какво да кажем за тези две, които закупиха \"Грипен\"? Президентът Румен Радев и служебното правителство се опитаха да реализират една непрозрачна сделка. Явно, когато говори за опорочен конкурс, той е визирал себе си. Това каза в сутрешния блок на БТВ председателят на парламентарната група на ГЕРБ и зам.-председател на партията Цветан Цветанов в коментар за избор на изтребител.  \"Ние заложихме на F-16, защото това е най-доброто. 10 държави-членки на ЕС са закупили такива самолети, а само 2 \"Грипен\". Президентът лобира за тези изтребители и се опита да осъществи една сделка на тъмно. Много е важно, че всички наши съседки, които са членки на НАТО, също използват F-16. Така ние се включваме в един интегритет. Единственото, което е ясно, че цената на F-16 ще намалява в хода на преговорите със САЩ и при сключването на евентуална сделка няма да има скрити разходи. При всяка една друга сделка щеше да има такива разходи. Ние показахме, че всичко е прозрачно. Всички дебати се водиха на светло. Това беше най-прозрачният конкурс. В момента сме дали мандат на правителство да преговаря и към момента няма сделка. Не разбирам президентът Румен Радев, който говори за лобизъм. Как може да лобираш при преговори с правителството на САЩ? С неговите думи той обвинява и останалите десет държави на ЕС, които купиха F-16.  завърши Цветанов. На въпрос дали са ползвали експертизата на Румен Радев, той посочи: \"Ползвахме експертизата на бившия началник на Румен Радев, ген. Константин Попов, защото съм убеден, че има много повече способности както да решава проблеми, така и да бъде по-всеотдаен за експертизата, която може да предостави на съответните колеги от комисията по отбрана.\" Цветанов коментира и вчерашните думи на лидера на ГЕРБ пред актива. \"Пълна мобилизация. Това означават думите на Бойко Борисов от вчера. Ние сме доволни от работата на колегите, но винаги трябва да се предпазваме от скандали. През годините сме доказали, че можем да носим отговорност и винаги сме реагирали бързо там, където е имало сигнали на нередности. ГЕРБ не покровителства никой от хората си. Винаги сме реагирали адекватно на сигналите за нередности. Членството в ГЕРБ и участието в управлението на ГЕРБ е отговорност, а не даденост. Щом разберем за нередности при наши хора, веднага сме се разделяли с тях. С премиера явно винаги сме взимали правилните управленски решение, защото ГЕРБ получава доверието на хората. В момента ГЕРБ има 97 000 членове и винаги може да се получи някой от тези хора да злоупотреби, но сме показали, че реагираме адекватно\", категоричен беше Цветанов. \"От 2009 година сме направили много. Аз тогава отговарях за сектор \"Сигурност\" и веднага мога да кажа - нека си спомним колко отвличания имаше тогава, нека си спомним колко наркотици бяха задържани от 2009 г. насам, нека си спомним имаше ли магистрали, нека си спомним как изглеждаше \"Витошка\", в образователната система са върнати над 30 000 деца, безработицата намалява. Полагаме усилия, за да решим проблемите, но това е комплексен подход. Грешки и към настоящия момент има, но най-важното е да не се криеш зад тях, а да можеш да си ги признаеш\", каза още той. \"Започваме европейските избори с идеята да постигнем същите резултати като от последните евроизбори и да имаме шест евродепутати. Аз съм убеден, че имаме силата и потенциала да спечелим седем евродепутатски места. Една евентуална загуба на евроизборите ще е загуба за държавата, защото виждате как се развива България. Не смятам да имаме по-малко от шест евродепутати. Ние сме единствената проевропейска партия и защитаваме европейските ценности. Ние ще представим нашата платформа за евроизборите, когато представим евролистата. От днес започват номинациите за евродепутати. Не сме обсъждали водачеството. Целта ни е всеки, който може да помогне и е доказал, че работи, да стане част от листата. Предимство трябва да имат и хората, които вече имат опит в европарламента. Мария Габриел се справя перфектно със своите задължения, но не казвам, че тя ще бъде водач на листата\", разкри Цветан Цветанов.", "date": "2019.01.21", "title": "Цветанов: Заради по-добрите способности ползвахме експертизата на ген. Константин Попов, не на Румен Радев"}
{"url": "https://www.faktor.bg/bg/articles/novini/svyat/vladimir-chukov-i-liderat-na-islyamska-darzhava-mozhe-da-se-vozi-v-kola-ot-ruse", "text": "Има огромен поток от стоки и коли, които минават през Турция, включително и от България,  и се отправят към територите на Ислямска държава. Това заяви арабистът проф. Владимир Чуков в \"Здравей, България\" на Нова тв. Той коментира там  петимата задържани за финансиране на тероризъм у нас. Неслучайно каналът, който беще разкрит в България минава през Турция. Предполагам, че е заловените у нас са посредниците- купувачи, които изпращат коли. Не става въпрос за превод по банков път... България много строго законодателството в това отнощение.  Тези хора трябва много добре да разберат че през 2016-та година в България влезе в сила един закон за противодействие на тероризма и те попадат под ударите му у нас. Въпросът е кой е купувачът, кой е продавачът, обясни той. Става въпрос за един канал. Сигурно помните че на територията на Ислямска държава се появяваха едни коли с български номера, с русенски номера. Те си остават със старите номера и си карат. В тази кола може да седне и лидерът на Ислямска държава.  Всяка държава прилага собствени критерии за това кои организации в Сирия са терористични, кои не.   Жената с български паспорт е търсила посредници . Турция през 2013 година при един закон по силата на който европейски коли не могат да пристигат на техните пристанища, казва арабистът.", "date": "2019.01.21", "title": "Владимир Чуков:  И лидерът на Ислямска държава може да се вози в кола от Русе"}
{"url": "https://www.faktor.bg/bg/articles/novini/balgariya/sled-14-godini-svobodna-evropa-se-zavarna-v-balgariya", "text": "Днес, 21 януари 2019  официално се завърна емблематичното Радио Свободна Европа на български език. То бе закрито през 2004 г., когато страната се присъедини към НАТО и имаше ясен хоризонт за интеграция в ЕС. За хиляди българи в годините на тоталитаризма, комунизма и Желязната завеса Свободна Европа бе символ на свободата и демокрацията.  В новата си версия Свободна Европа няма да бъде традиционния тип радио, а електронен сайт -  , на който ще бъдат представяни видео, аудио и текст в различни формати.  Главен редактор на българската секция е Татяна Ваксберг, която и до 2004 г. е работила в радиото. На добър час от Faktor.bg!", "date": "2019.01.21", "title": "След 14 години Свободна Европа се завърна в България"}
{"url": "https://www.faktor.bg/bg/articles/bivsh-glavnokomandvasht-v-nato-bih-se-razdelil-s-desniya-si-krak-samo-za-da-letya-na-iztrebitelya-koyto-balgariya-kupuva", "text": "С интервю пред Bulgaria ON AIR бившият главнокомандващ силите на НАТО в Европа Филип Брийдлав коментира изборът на изтребител и защо трябва трябва да даваме милиони за въздушна охрана без война. \"Летял съм на почти всички модели на F-16. Този, който се предлага на страната ви, е последният - най-нов модел. Това, което наистина отличава този самолет, е, че той е оборудван с последно поколение системи и оборудване. Това включва възможност на атака през деня и нощта. Бих се разделил с десния си крак, само за да летя на този изтребител\", категоричен е генералът. Според него охраната на въздушното пространство е много важно задължение на всяка една страна. \"Нашите компютри и софтуерни системи трябва да могат да влязат във взаимодействие с вашите по всяко едно време. Затова е НАТО - да споделяме и да си помагаме при всяка една ситуация\", сигурен е Брийдлав пред Bulgaria ON AIR. По думите му най-добрият начин да избегнем война, е да сме най-добре подготвени за нея постоянно. Генералът смята, че това, което НАТО прави през последните няколко години, е постоянно да се въоръжава, за да не е изненадан Алиансът. \"Служил съм 8 пъти в мисии на НАТО. Дълбоко съм убеден, че това е най-успешният алианс в историята на нашия свят. Имало е конфликти, но те са били дребни и са решавани бързо. Този съюз не е толкова важен сега, колкото в бъдеще\", допълни военният. Все пак бившият главнокомандващ е на мнение, че в момента Европа е в особена и скрита опасност, защото само на няколкостотин километра се военни действия. \"Русия използва сила, за да промени международно признати граници. Те анексираха Крим и сега там, на украинска територия, има огромно позиционирана сила. Никога не сме си мислели, че в Европа някой може да си позволи да наруши националните граници на една държава\", коментира още Филип Брийдлав.", "date": "2019.01.21", "title": "Бивш главнокомандващ в НАТО: Бих се разделил с десния си крак, само за да летя на изтребителя, който България купува"}
{"url": "https://www.faktor.bg/bg/articles/maya-manolova-stiskame-paltsi-potrebitelskiyat-paket-oglasen-v-ramkite-na-balgarskoto-predsedatelstvo-da-bade-prie", "text": "Омбудсманът Мая Манолова заминава за Брюксел, за да повдигне отново въпроса за двойния стандарт за храните у нас и в Европа. „Двойните стандарти при стоките съществуват отдавна. Те са безспорно доказани и каузата да бъдат преборени като една обидна и унизителна за България практика вече се превърна в национална кауза”, коментира пред бТВ Манолова. Тя е на мнение, че няма оправдание за предлагането на стоки с по-лошо качество и по тази начин българите се третират като втора ръка потребители. „Изправени сме пред заплахата след Европа \"на две скорости\" да влезем в Европа \"на два стандарта”, допълни омбудсманът. Най-големите разминавания са при детските храни и продуктите за деца и бебета. Има наличие на растителни мазнини, по-малко мляко и какао. Има и по-висока цена. „Аз и български граждани, които подадохме петиция в Европейския парламент, ще бъдем изслушани утре сутрин”, поясни Мая Манолова, изразявайки надежда, че каузата ще има успех. „Вече трета година водим тази битка. Оптимистична новина е, че утре в Европейския парламент ще бъде разгледан потребителският пакет, който беше огласен от София за премахване на двойните стандарти при храните. Пакетът е изключително важен и ще даде възможност за предявяването на колективни искове с получаване на обезщетения. Ще бъдат въведени драконови санкции, като може да достигнат до 4% от оборота. Няма друг начин, освен икономическите санкции срещу тези, които злоупотребяват с доверието на потребителите”, обясни още омбудсманът. Тя допълни, че ще настоява за забрана на производството на храни под една и съща марка, с различни съставки и с различно качество. „Стискаме палци потребителският пакет, който беше огласен в рамките на българското председателство, да бъде приет, защото ще сложи край на двойните стандарти при храните. Това е важна кауза не само за България, но и за още осем източноевропейски страни”, заяви още Мая Манолова. \"Институцията омбудсман стои твърдо зад премахването на двойните стандарти при храните. Аз съм горда, че ние организирахме форума за двойните стандарти по време на Българското председателство на Съвета на ЕС. Тази наша петиция допринесе много за придвижването и разрешаването на този проблем. Поискала съм среща и с европейския омбудсман. Искам да изкажа и своята благодарност към българските евродепутати, които успяха да убедят своите колеги от Западна Европа да застанат зад нашата кауза\", разкри Манолова. \"Много от хората с увреждания се притесниха, че пенсиите им са намалени. Социалното министерство не успя да обясни правилно и точно за пенсиите. От министерството не трябва да се мият ръцете със закона и промените. Целият този хаос се случи заради несвършена работа на администрацията\", категорична беше тя. \"Към момента смятам да си изпълнявам функцията на омбудсман. Нямам решение по темата за кмет на София и не съм размишлявала. Отдадена съм на моите каузи. Тази година предстоят много нови сериозни битки\", завърши Манолова.", "date": "2019.01.21", "title": "Манолова: Българските евродепутати успяха да убедят колегите си от Западна Европа да застанат зад нашата кауза"}
{"url": "https://www.faktor.bg/bg/articles/otbelyazvame-denya-na-rodilnata-pomosht-babinden-po-star-stil", "text": "На 21 януари (8 януари по нов стил) българинът отдава почит на своите баби акушерки, които някога са били единствената родилна помощ, помагали са не само в мига на самото раждане, но и преди и след него. Лекарите-акушери отбелязват празника на 21 януари, независимо че по църковния календар се води на 8 януари. За тези сърцати жени народът ни е отделил хубав празник в календара си и постоянна признателност в душата си. Бабите са откликвали на голямата майчина грижа на българката. Те са знаели как да се изроди здраво дете, как може предварително да се определи полът му, как да се предпази от лоша орис. Рано сутринта на Бабинден жените, които имат деца от 1 до 3 години, наливат вода от чешмата, слагат в нея босилек или здравец, приготвят сапун и нова кърпа. Отиват в дома на бабата акушерка за обредно поливане и миене на ръцете. Поливането се извършва в градината, на дръвника (за да се пресече всичко лошо) или на стълбите. При миенето бабата хвърля вода нагоре (колкото са капките, толкова да са берекетът и здравето), подскача нагоре (да са пъргави децата). Жената дарява бабата с риза, чорапи, платно и кърпа с вързана в нея пара. Бабата връзва на детето мартеничка от бял и червен конец и паричка и също дарява детето с чорапки и ризка. На коляното на детето слагат малко сол да близне, за да няма разстройство през годината, или пепел, за да не го хващат бабици. Бабата обикаля къщите, в които е бабувала, и къпе малките. Носи бяла и червена вълна, мед и просо. Бялата вълна представлява магическа благословия, за да доживее детето дълги години, червената – за да е здраво и румено, просото – за да пълнее, медът – да е работно като пчелата и да умножи човешкия род. След къпането маже децата с прясно масло и мед. Това е начинът, по който тя миросва малките. С мед и благослов бабата миросва и булките: „Да са сладки на мъжете си, както е сладък медът.“ Бабата акушерка слага празнична трапеза (като за сватба или кръщене) за всички жени, на които е бабувала, и ги кани на гости. Дъщерите и снахите редят трапезата. Там всяка оставя своя дар: прясна погача, кокошка, баница, шише вино… Веселбата е бурна, с пиперливи подхвърляния и закачки. Наричанията и припевките са свързани със сексуалния живот, зачатието, раждането. На места бабата, окичена с наниз люти чушки около врата, кади с керемида под полите на жените, за да раждат повече. Пеят се песни за семейството, любовта, честитите майки с многолюдна челяд. Бабата сее с решето просо на софрата, за да са плодовити жените. В началото на трапезата сядат само жени. Чак по-късно идват мъжете и веселието става още по-буйно, с музика, игри и песни.  Вечерта ритуалът продължава с обредно къпане на бабата акушерка, нарича се „влечугане“. Както тя е къпала децата на присъстващите, така и те нея къпят. Изнасят я навън, слагат я в двуколка, шейна или голям плетен кош и я влачат към реката. Мъжете са маскирани като волове, с кожени маски и рога. По пътя шествието нараства. Невестите гледат да срещнат някой мъж, опитват се да го разсъблекат, искат откуп. Мъжете пък гледат да не се доближават много близо до шествието. Накрая обръщат коша с бабата в реката и я изкъпват хубаво или изсипват на главата ѝ само чаша вода. Вечерта на мегдана се вие общо хоро. Празникът завършва пред къщата на бабата, изпращат я, носят я на ръце, целуват ѝ ръка и дават дарове. Така изразяват своята благодарност и обич към тази жена. Ако на Бабинден времето е топло и ледът се топи, реколтата няма да е добра. Ако пече слънце, през февруари ще е мразовито. Добре е, ако вали сняг или дъжд. Предвещава плодородие през годината.", "date": "2019.01.21", "title": "Отбелязваме Деня на родилната помощ (Бабинден по стар стил)"}
