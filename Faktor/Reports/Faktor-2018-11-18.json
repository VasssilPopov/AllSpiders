{"url": "https://www.faktor.bg/bg/articles/novini/svyat/reytingat-na-makron-spada-na-fona-na-protestite-sreshtu-danaka-varhu-gorivata-vav-frantsiya", "text": "Популярността на френския президент Еманюел Макрон е спаднала още през последните седмици, показва социологическо проучване в момент, когато Франция кипи от протести срещу по-високия данък върху горивата, предаде Ройтерс. Само 25 процента от запитаните от Френския институт за изследване на общественото мнение казват, че са доволни от Макрон. Това е спад с 4 процентни пункта в сравнение с допитването от октомври. Сегашното социологическо проучване е било направено от 9 до 17 ноември и в него са участвали 2000 души. Правителството на Макрон увеличи данъка върху горивата, за да насърчи шофьорите да си купуват по-малко замърсяващи околната среда коли. Близо 288 000 автомобилисти и други протестиращи блокираха шосета в цяла Франция вчера, а някои от блокадите продължават и днес, отбелязва БТА.", "date": "2018.11.18", "title": "Рейтингът на Макрон спада на фона на протестите срещу данъка върху горивата във Франция"}
{"url": "https://www.faktor.bg/bg/articles/novini/svyat/tezhki-navodneniya-vav-vietnam-vzeha-12-zhertvi", "text": "Мащабни наводнения и свлачища взеха най-малко 12 жертви в централната част на Виетнам, съобщава АФП. Властите изпратиха стотици военни на помощ на пострадалите, за да помогнат при възстановяването на разрушените селища и отнесените пътища. Проливните дъждове, които се изляха над централната провинция Тхан Хоа, причиниха огромни щети. Лошото време се дължи на тропическата буря Торажи, която се образува в Южнокитайско море. Придошлите води заляха десетки къщи и унищожиха подпорните стени на язовир. Свлачища разрушиха основната магистрала, свързваща северната с южната част на страната. Прекъснати са и железопътни връзки. Десетки къщи са погребани под тонове земна маса, а наводненията буквално отнесоха автомобили. Виетнам често става жертва на проливни дъждове в сезона на тайфуните, който продължава от май до октомври. От началото на годината различни природни бедствия взеха живота на най-малко 185 души.", "date": "2018.11.18", "title": "Тежки наводнения във Виетнам взеха 12 жертви"}
{"url": "https://www.faktor.bg/bg/articles/novini/svyat/trima-ubiti-i-15-raneni-pri-napadenie-s-granata-v-indiya", "text": "Трима души са убити и 15 са били ранени днес при нападение с граната по молитвена зала в северната част на Индия, съобщи полицията, цитирана от Асошиейтед прес. Нападателите са двама маскирани мъже, които са се движили с мотор. Атаката е била извършена срещу религиозната общност на сикхите в село в покрайнините на град Амристар в провинция Пенджаб. Говорител на полицията каза, че гранатата е избухнала далеч от основната група богомолци в комплекса, където е имало стотици хора.  15-те ранени са приети в болница. Нападателите са избягали от местопрестъплението.", "date": "2018.11.18", "title": "Трима убити и 15 ранени при нападение с граната в Индия"}
{"url": "https://www.faktor.bg/bg/articles/novini/balgariya/avtomobil-pochti-se-vryaza-v-protestirashtite-na-zhaltite-paveta-v-sofiya", "text": "Автомобил почти се вряза в групата на протестиращите на жълтите павета в София, показва видео, публикувано на страницата на СДВР във Facebook. След това автомобилът потегли по бул. „Цар Освободител“ в посока към президентството. Шофьорът е арестуван. Инцидентът стана минути преди обявения начален час на протеста в 15:00 ч.  В столицата се провеждат 4 протеста с различни искания - за оставка на кабинета, по-ниски цени на горивата, без увеличение на застраховка „Гражданската отговорност” и данъците за старите коли.  Протестите преминават без сериозни нарушения на обществения ред, съобщиха от пресцентъра на МВР. От началото им в днешния ден са засечени няколко нарушения. Освен шиофьора на автомобила в София, който е отведен в 5-то РПУ, в страната са санкционирани още няколко водачи.  В района на град Левски са съставени четири акта по Закона за движение по пътищата, задържан е и протестиращ, който е управлявал след употреба на наркотично вещество.  На територията на Велинград са съставени пет акта за неизпълнение на полицейско разпореждане и неправомерно затваряне на пътен участък. МВР напомня, че законите важат за всички и призовава протестиращите задължително да спазват дадените от полицейските служители разпореждания.", "date": "2018.11.18", "title": "Автомобил почти се вряза в протестиращите на жълтите павета в София"}
{"url": "https://www.faktor.bg/bg/articles/novini/balgariya/tsvetanov-na-rabotno-poseshtenie-v-parizh", "text": "Председателят на Комисията по вътрешна сигурност и обществен ред Цветан Цветанов и членовете на Комисията Димитър Лазаров, Мустафа Карадайъ и Филип Попов заминават утре, 19 ноември 2018 г. (понеделник), на работно посещение в Париж, Франция. В рамките на своята работна визита българската делегация ще посети Френския Сенат. Там ще се проведат срещи със сенатор Марта дьо Сидрак, която е зам.-председател на Групата за приятелство Франция-България, както и с други членове на Групата. Групата от България, водена от Цветан Цветанов, ще посети и Френското национално събрание, където ще се проведат срещи с председателя на Групата за проучване по въпросите на киберсигурността г-н Фоверг, председателя на Групата за приятелство Франция-България г-н Ерт и г-жа Де Ла Родиер, която е съпредседател на Групата за проучване по киберсигурност и дигитална сигурност.", "date": "2018.11.18", "title": "Цветанов на работно посещение в Париж"}
{"url": "https://www.faktor.bg/bg/articles/novini/svyat/tramp-zapisat-ot-ubiystvoto-na-hashogi-e-mnogo-zhestok-ne-iskam-da-go-slusham", "text": "Президентът на САЩ Доналд Тръмп заяви, че разполага със записа от убийството на саудитския журналист Джамал Хашоги, но не иска да го слуша, защото съдържанието му е много жестоко, предаде Франс прес. \"Имаме записа, не искам да го слушам, защото това е запис на страдание\", изтъкна Тръмп по телевизия Фокс нюз (Fox News). \"Бях запознат изцяло (със записа). Знам точно какво е станало, било е много жестоко, много перверзно и ужасно\", допълни той.", "date": "2018.11.18", "title": "Тръмп: Записът от убийството на Хашоги е много жесток, не искам да го слушам"}
{"url": "https://www.faktor.bg/bg/articles/obrat-na-dondukov-2-radev-ne-kanel-borisov-na-sreshta", "text": "Изразената от президента Румен Радев готовност за разговор с премиера Бойко Борисов не бива да се тълкува като покана за среща. Това заяви пред БНР началникът на кабинета на държавния глава Иво Христов. \"Президентът реторично заяви, че би изслушал и премиерът Борисов по теми като борбата с корупцията, преодоляването на срива на чуждестранните инвестиции, които гонят исторически минимум, но премиерът Борисов скочи тутакси върху тази възможност и откликна, че е готов за среща и го направи по начин, който показва, че не е разбрал посланието\", коментира Христов. По думите му има явно ценностно разминаване между разбирането на президента Радев за демокрация, държавност и антикорупция, и това, което практикува правителството. В средата на месеца държавният глава заяви, цитиран от пресцентъра си: \"Аз готов да приеме Борисов да ми представи визията за справяне с корупцията по високите етажи на властта, прекратяване на катастрофалния срив на инвестициите и догонването на държавите от Централна и Източна Европа, които се откъснаха икономически далеч преди нас\". Повод станаа критиките на министър председателя, че президентът не приема депутатите от ГЕРБ за разлика от тези на БСП.", "date": "2018.11.18", "title": "Обрат на Дондуков 2: Радев не канел Борисов на среща"}
{"url": "https://www.faktor.bg/bg/articles/novini/balgariya/zh-todorov-politikata-se-prevarna-v-zameryane-na-kompromati-i-falshivi-novini", "text": "\"Както вицепремиерът Симеонов трябваше да си спази езика, така и останалите трябва. Останалите трябва също да спазва норми, защото политиката се превърна в замеряне на компромати и фалшиви новини\", коментира пред Канал 3 кметът на Стара Загора Живко Тодоров. \"В ГЕРБ смятам, че премиерът казва нещата директно и не мрънка. Един политик трябва да бъде мъдър и да прави по някоя крачка назад. Само един човек, който не оценя ситуацията, може да каже, че е винаги прав\", каза още той. \"Бойко Борисов в собствената си партия решава нещата много бързо. Когато създаде ГЕРБ, той постави правилата, че когато някой сбърка си отива на мига. Всеки един от нас си носи оставката от първия ден.  В случая с Валери Симеонов, мога да кажа, че той не е в неговата партия и той не може да вземе това решение вместо тях.Сега се учим на коалиционна политика, защото години наред думата „коалиция”, беше мръсна дума. Според мен премиерът винаги търси позитивното и градивното, което може да се направи с общи усилия. Заедно с останалите партии се търсят допирните точки, които да изведат България напред\", заяви Тодоров. \"В една коалиция трябва да има коалиционна политика и преди да се говори пред медиите, трябва да се реши вътре. Първо трябва да съгласуваш с партньора си всичко, което имаш да казваш. Това, което можем да направим относно Волен Сидеров, е да организираме среща и да се поставят всички тези въпроси. Според мен прави чест на премиера, че той застава като човека, който иска да направи синхрон в тази коалиция\", каза още Живко Тодоров.", "date": "2018.11.18", "title": "Ж. Тодоров: Политиката се превърна в замеряне на компромати и фалшиви новини"}
{"url": "https://www.faktor.bg/bg/articles/novini/balgariya/a-sidi-v-grupata-na-op-na-nivo-parlament-ne-e-imalo-problemi", "text": "\"Смятам, че ВМРО винаги е отразявала моите представи за национализъм. Ние живеем в интересни времена. Доста бързо се разви всичко. Предложихме да спрем да се караме и да започнем да говорим\", каза пред Канал 3 депутатът от ВМРО Александър Сиди. \"В самата група на ниво парламент не е имало проблеми, проблемите бяха през медиите. Никога не съм разбирал как  може да се караш през медиите. Това са големи хора, можеха да седнат и да се разберат\", смята Сиди. \"Имаме една добра програма, която добре върви. Единия си затваря телевизията и прави някакви други неща, вторият излиза в неговата и иска оставка. Това говорене през медиите е безумно. Нека сядаме и започваме да работим\" , заяви Александър Сиди.", "date": "2018.11.18", "title": "А. Сиди: В групата на ОП на ниво парламент не е имало проблеми"}
{"url": "https://www.faktor.bg/bg/articles/novini/balgariya/y-tsonev-oshte-v-nachaloto-kazahme-che-valeri-simeonov-nyama-myasto-v-izpalnitelnata-vlast", "text": "\"В началото на този век до края на 2007 година, българското обществото имаше 2 ясни цели: как да скъса с миналото и как да се свърже с НАТО и Европейския съюз. Когато ги имаше, който и да дойдеше на власт, вървеше в една посока със своите програми, сега не е така. Ние искаме страната бъде ориентирана в една посока\", коментира пред Канал 3 депутатът от ДПС Йордан Цонев. \"Казахме още при встъпването на Валери Симеонов на тази позиция,  че той няма място в изпълнителната власт. Българските националисти, които наричат себе си патриоти, бяхме предупредили, че ще трябва да се плаща цена за тях. ГЕРБ направиха груба политическа грешка и сега си плащат цената\" категоричен беше  заместник-председателят на ДПС \"ГЕРБ са управляващи и това, че са допуснали политическа грешка, не е нещо стряскащо, защото всички го правят. Но цената ще се плати на следващите избори. ГЕРБ направи положителни неща, но те се удавиха в скандалите\", каза още Йордан Цонев.", "date": "2018.11.18", "title": "Й. Цонев: Още в началото казахме, че Валери Симеонов няма място в изпълнителната власт"}
{"url": "https://www.faktor.bg/bg/articles/obshtestvo/zakon-i-red/otkriha-martav-izdirvaniya-obshtinski-sluzhitel-asen-pankov", "text": "Огнеборци и полицаи извадиха трупа на издирвания 10 дни общински служител Асен Панков, съобщава Struma.com.  Tялото бе намерено в автомобила му, открит от ловци. Колата \"Опел Корса\" е пропаднала в дълбоко дере в планина Беласица. Вчера пожарникари и полицаи слязоха в пропастта, за да установят дали в колата е тялото на Асен.  Касае се за самоубийство, категорични са експертите.  Припомняме ,че дългогодишният общински служител изчезна на 07.11 около обяд, изключи телефоните си и повече никой не го видя. Според запознати имал заболяване, с което не се примирил.", "date": "2018.11.18", "title": "Откриха мъртъв издирвания общински служител Асен Панков"}
{"url": "https://www.faktor.bg/bg/articles/obshtestvo/zakon-i-red/nad-2000-politsai-ohranyavat-protestite-v-stranata", "text": "Над 2000 полицаи в цялата страна охраняват протестите. Това заяви Христо Терзийски от национална полиция. МВР има сигнали за провокатори и е взело мерки. Там, където протестите са съгласувани, са обезпечени с охрана, каза на свой ред министърът на вътрешните работи Младен Маринов. От МВР не могат да дадат точна статистика колко точно са протестите в национален мащаб, тъй като имало и такива, които се организират през социалните мрежи без знанието на полицията и общинските власти. Вътрешният министър специално благодари на онези, които са спазили всички изисквания за опазване на обществения ред.", "date": "2018.11.18", "title": "Над 2000 полицаи охраняват протестите в страната"}
{"url": "https://www.faktor.bg/bg/articles/74-godini-ot-ubiystvoto-na-rayko-aleksiev", "text": "На този дата през далечната 1944 година издъхва българският художник, карикатурист, фейлетонист, кинематографист, издател и общественик Райко Алексиев, след като е пребит зверски от „народната власт\". Едва четири месеца по-късно Шестият състав на Народния съд по дело номер 6, известно като Дело на интелектуалците, обявява формалния повод за присъдата. Това е карикатура на вожда на СССР Йосиф Висарионович  Срещу Алексиев има и обвинение заради вица му, че английският каучук е еластичен, холандският - още по-еластичен, но най-еластичен е руският галош, побрал 150 милиона души. Райко Алексиев е роден в Пазарджик и е потомък на стара българска фамилия с корени в Солун. Всестранно надареният младеж завършва Художествената академия и литература в Софийския университет. В началото на професионалната си кариера последователно работи във вестниците „Македония\", „Зора\", „Българан\", „Смях\", където натрупва голям опит. Пише сатиричната страница „Смях и закачки\" на в. „Зора\", където през 1931 г. започва да печата и своята „Хумористична история за българите\". През 1932 г. Райко Алексиев взима заеми от няколко банки и сам финансира създаването на хумористичен вестник. В първите години след появата на изданието той сам рисува карикатурите, пише статиите, фейлетоните и смехотворните миниатюри. „Щурец\" се списва в дома на Алексиев и излиза повече от десетилетие през 30-те и началото на 40-те години. „Пишеше като фъртуна. Сякаш беше някакъв предавателен апарат за всичко, което беше „фотографирал\" в града – в кръчмата, в магазина или където се беше събирал с хора\", разказва в спомените си съпругата му – актрисата Весела Грънчарова, цитирана от изследователката на архивите за живота на българската интелигенция Ивайла Александрова. Във вестника работят или сътрудничат известните Илия Бешков, Стоян Венев, Ангел Каралийчев, Тома Измирлиев, Елин Пелин, Николай Ракитин, Никола Подвързачов и други видни карикатуристи и писатели. Алексиев става национално известен сред съвременниците си с псевдонимите Гратис, Гуньо Гъсков, Козирог, Скитник Перо, Тома Чорни, Спартакус, Мъртва стража и Фра Дяволо, с които подписва публикациите си. През 30-те години „Щурец\" е на челно място сред печатните издания в България, тиражът му достига 50 000, отбелязва Мария Захариева в публикация за живота и творчеството на Райко Алексиев в Blgari.eu. като художник пейзажист и карикатурист, както и фейлетоните му на политически и общочовешки теми привличат не само широк кръг читатели. Той е бил ценен и уважаван и от царската фамилия. Още с появата на първия му пейзаж в „Изложба на младите\" през 1913 г. втората съпруга на цар Фердинанд Елеонора става почитателка на творчеството му и започва да откупува негови платна. Творецът дружи с карикатуриста Александър Божинов, проф. Александър Балабанов, литературния критик Йордан Бадев, скулптора Андрей Николов, видния журналист Данаил Крапчев. Алексиев е автор на няколко сборника с хумористични разкази и фейлетони, участвал е в много художествени изложби. През 1925 г. снима филма „Коварната принцеса Турандот\", в който играе ролята на Чарли Чаплин. Няколко пъти е преизбиран за председател на Съюза на дружествата на художниците. Днес галерията на Съюза на българските художници заслужено носи неговото име. Някои от героите на Алексиев стават нарицателни в обществото. Генчо Завалията е тип на злополучен нещастник. Гиньо Гъсков е глуповат, но практичен младеж. Нане Гето е шопски остроумец и др. Промените на Девети септември се оказват съдбовни за Райко Алексиев и семейството му. Той е арестуван от хора на новата власт и жестоко изтезаван до смърт два месеца. Официалната версия за гибелта му е кръвоизлив от язва, а неофициалната - че е убит на 18 ноември 1944 г. Убийците му узаконяват злодеянието си с издадена от Народния съд четири месеца по-късно присъда. Само един от свидетелите,  пред инсценирания съд. В последните дни преди Деветосептемврийския преврат негови близки го предупреждават, че има опасност за живота му и настояват той да напусне страната. Кумът на семейството, политикът и три пъти премиер на България Никола Мушанов дори го снабдява с дипломатически паспорт. Но Алексиев не вярва, че е в опасност и твърди: „Аз не съм политик. Аз съм показвал грешките на политиците, мъчил съм се с моите карикатури да осмея това, което вършат някои политици и е вредно за народа. Аз нямам пари в чужбина. Плащал съм редовно данъците си. На всекиго съм услужвал и съм давал с двете ръце. На никого не съм взел нищо и не съм напакостил. Не съм плъх, та да напускам кораба, когато той потъва\". На 25 август 1944 г., дни преди големите промени на Девети септември, когато на власт идват комунистите, Райко Алексиев публикува в „Щурец\" своя „Азбучник\". Срещу буквата „Б\" пише: България – Математическо уравнение с много неизвестни в миналото и много неизвестни в бъдещето\".", "date": "2018.11.18", "title": "Преди 74 години издъхва Райко Алексиев, убит заради карикатура за Сталин"}
{"url": "https://www.faktor.bg/bg/articles/petak-13/e-n-o-t-corp-paravoennoto-chudovishte-sazdadeno-ot-putin-se-prevarna-vav-vrag-za-kremal", "text": "Частните военни компании, които Кремъл използва успешно в Украйна, Сирия, Централноафриканската република и другаде, все повече започват да се превръщат в потенциален сериозен проблем за самата Русия. Ако те започнат да преследват собствените си цели, могат да оспорят правото на правителството да използва законно сила и дори да застрашат неговия контрол върху ключови сектори. Това е една от причините, поради които Руската федерация отказва да ги легализирала. Но техният възход, особено в сивата зона на полулегитимност, сега   които са делегирани на  Федералната служба за сигурност (ФСБ), в усилията да установи по-строг контрол над една от тези групи. През последните няколко седмици ФСБ, работейки съвместно с полицията, арестуваха няколко от членовете на Е.Н.О.Т (E.N.O.T Corp.), руска националистическа организация, която през последната година успя да \"се превърне в частна военна компания“. Това разкрива разследване, проведено от трима журналисти от руския уебсайт Daily Storm ( Daily Storm , 9 ноември). Фактът, че такава трансформация се е случила, не е изненада за службата, като се има предвид готовността на руското правителство да използва в Донбас и Сирия обучени кадри в същата тази E.N.O.T. Но обстоятелството, че властите сега се страхуват от създадената от тях хибридна организация, също не е шокиращо. Естествено е по тази причина ФСБ да са се погрижили тази операция да бъде извършена колкото е възможно по-тихо, като се има предвид какво биха могли да направят някои, ако бяха по-добре информирани за нея. На 7 ноември медиите в Рязан (Рязанска област е на 120 километра югоизточно от Москва) съобщиха, че няколко души са били задържани, без да дават  подробности за това кои са те или за какво са арестувани ( Ya62.ru , 7 ноември). На следващия ден на интернет страницата VKontakte на организацията E.Н.O.T излезе съобщение, че арестуваните са част от частната военна компания. На следващия ден бе съобщено, че всички задържани са освободени и че организацията ще се опита да защити своята чест в съда ( Vk.com , Ноември 8). Според разследващите журналисти от Daily Storm арестите в Рязан са част от \"голяма операция на територията на Руската федерация, с цел да бъде блокирана дейността на E.Н.O.T\". Източниците на портала твърдят, че ФСБ е решила да проследи рапортите на E.Н.O.T във връзка с разширяване на дейността й, свързана с обучение на хора, които могат да бъдат изпратени в горещи точки в чужбина, давайки инструкции на  млади руснаци, с които да предотвратят въвличането им в изпълнение на такива задачи. Всъщност, по думите на тези източници,  властите очевидно се страхуват, че тази група или други подобни на нея формирования може да се използват  Създателят на E.Н.O.T е Игор Мангушев от руското националистическо движение Светлая Рус, което привлича руснаци, споделящи неговите възгледи,  за да участват в конфликта в Донбас. Той и неговите съмишленица  създават лагери в Русия и  изпращат дипломирани висшисти в Москва, с подкрепата на Донбаска и Луганска „Народни републики“, да осигуряват хуманитарна помощ. Но в действителност те са въвлечени да служат като съюзнически бойци срещу украинските сили ( Комерсант , 23 март 2015 г.). Оттогава тази организация реално е действала като частна военна компания (ЧВК), получавала помощ от руските власти и изпращала свои хора в Сирия, Карабах и на други места, за което пише открито на своя уебсайт. Както твърдят журналистите от Daily Storm обаче групата отрича да е частна военна компания. С други думи, подобно признание би я поставило извън закона, което би било още едно доказателство, че в Русия съществуват такива групи, които имат криминално поведение ( Daily Storm , 9 ноември). Независимо от това, E.Н.O.T  действа като такава в различни конфликтни точки в Русия и извън нея. В Сърбия действията й това лято бяха достатъчно агресивни, че властите помолиха членовете й да напуснат страната (вж. EDM , 31 октомври). А в Беларус, по време на нейните младежки лагери бяха привлечени военни инструктори от много места, което създава усещането, че се готви евентуален опит за преврат или поне някаква непряка подкрепа за евентуално руско военно настъпление - възможности, които очевидно притесниха Минск и белоруската опозиция (виж EDM , 28 ноември 2017 г.). По това време лидерите на E.Н.O.T предизвикателно заявяват, че \"белоруските власти не са се противопоставили достатъчно на радикалните прозападни сили, които все по-активно подготвят да повторят събитията от Украинския майдан в Беларус\" ( Харта 97, 25 септември 2017 г.). И днес журналистите от Daily Storm съобщават, че E.Н.O.T продължават да нарича себе си \"руска православна общност\" и посочват официалната си регистрация в руското Министерство на правосъдието от май 2016 г., което им дава право на легално съществуване. Но оттогава насам групата, чиято абревиатура означава \"Обединена народна обществена група\", не се държи като обикновена  неправителствена организация. Нещо повече - нито  веднъж през този период не е подавала необходимите декларации до правителството. Очевидно е, че макар Кремъл да е твърде доволен от възможността да използва E.Н.O.T като подкрепа за своите \"хибридни\" военни операции извън Русия, висшето ръководство на Руската федерация все повече се притеснява, че тази група, която действа като ЧВК, дори да отказва да се нарича така, е потенциална заплаха за страната. Това изглежда още по-вероятно, като се има предвид, че тя действа импулсивно, а нейните главни идеолози са също толкова радикални в своята критика към политиката на руското правителство, колкото и в критиките им към Запада. Ясно е, че въпреки услугите, които е правила на  Москва в миналото,  Накратко, Москва възнамерява да продължи да използва тези компании; но последните действия срещу E.Н.O.T показват, че Кремъл ще настоява те да следват стриктно официалната линия на властта и че възнамерява да наложи още по-голям контрол от страна държавата по отношение на това, което вършат, от упражнявания досега.", "date": "2018.11.18", "title": "E.N.O.T Corp. - паравоенното чудовище, създадено от Путин, се превърна във враг за Кремъл"}
{"url": "https://www.faktor.bg/bg/articles/obshtestvo/zakon-i-red/sadat-pusna-sreshtu-podpiska-zadarzhaniya-za-grafit-sreshtu-lyo-pen-varhu-pametnika-na-savetskata-armiya", "text": "офийският районен съд (СРС) наложи най-леката мярка за неотклонение - подписка, на задържания в четвъртък вечер 22-годишен мъж за надраскване на паметника на съветската армия. Прокуратурата го обвини в хулиганство, поиска от съда постоянния му арест и отказа да преговаря със защитата на задържания за сключване на споразумение, съобщи \"Дневник\". Съдия Албена Момчилова обаче не се съгласи с аргументите на държавното обвинение за налагане на най-тежката мярка за неоклонение. Тя съобрази чистото съдебно минало, младата възраст и представената характеристика на обвинения като културен и добър студент. Той доброволно бил предал на съда спрея си. Решението не е окончателно и подлежи на обжалване. \"Refugees welcome Le Pen go home\" (\"Бежанци, добре дошли, Льо Пен, отивай си!\") бе изписано на паметника на 15 ноември късно вечерта. В петък лидерът на френската крайна десница \"Национален сбор\" Марин льо Пен се срещна в София с председателя на \"Воля\" Веселин Марешки. Съобщение, че паметникът отново е бил надраскан и че по случая има задържан, се появи на фейсбук страницата на Столичната полиция и в \"Туитър\" профила на руското посолство. Преди време вътрешният министър Младен Маринов даде уверение, че всекидневно автомобилен патрул на полицията, а при необходимост и пешеходни полицаи охраняват паметника.", "date": "2018.11.18", "title": "Съдът пусна срещу подписка задържания за графит срещу Льо Пен върху паметника на съветската армия"}
{"url": "https://www.faktor.bg/bg/articles/obshtestvo/zakon-i-red/mvr-v-tsyalata-strana-na-protest-sa-izlezli-1780-avtomobila-okolo-3500-protestirashti", "text": "Към настоящия момент няма сериозни инциденти на протестите, но има задържани лица. Четирима души са арестувани в цялата страна. Това каза на брифинг директорът на Главна дирекция \"Национална полиция\" гл. комисар Христо Терзийски по време на брифинг. Нямаме сериозни инциденти, не са допуснати сериозни нарушавания на обществения ред. На някои пътни участъци и магистрали бяха допуснати съвсем кратковременни запушвания на пътните артерии, но след преговори с протестиращите те бяха освободени. Най-дълго запушване на пътя беше осъществено в района на ГКПП \"Кулата\". След предприемане на съответните полицейски действия, беше освободен пътят, каза главен комисар Терзийски. Той добави, че и към настоящия момент продължават протестите във Велико Търново, Бургас, Каварна, но с много по-нисък интензитет. В цялата страна на протест са излезли 1780 автомобила, около 3500 протестиращи. Към настоящия момент има задържани 4-5 лица. Най-сериозният е в СДВР, каза още шефът на Националната полиция. На въпрос дали тази вечер ще бъде блокирана магистрала \"Люлин\", той уточни, че е имало две групи граждани от Перник. Бяха на пл. \"Княз Александър I Батенберг\" около 50-60 човека, които имат намерение да направят протестни действия в района на пътен възел \"Драгичево\", но ние имаме достатъчно сили, така че да не допуснем запушването. В момента е доста сериозен трафикът от провинцията към София, каза още главен комисар Терзийски.", "date": "2018.11.18", "title": "МВР: В цялата страна на протест са излезли 1780 автомобила, около 3500 протестиращи"}
{"url": "https://www.faktor.bg/bg/articles/politika/hlyab-i-pasti/edna-balgarka-do-ruskiya-poslanik-ne-razbrahte-li-pametnikat-na-savetskata-armiya-e-obekt-na-omraza-i-netarpimost", "text": "Благодаря на съветските войници, за тяхното \"братско\" отношение към българския народ и моля за извинение! Прилагам Писмо от Г. Димитров до Сталин, 22 септември 1944 г., относно поведението на Червената армия в България. “На редица места има случаи на насилие по отношение на местното население от страна на военнослужещи: 1. Произволно се вземат от местното население работен добитък, каруци, хранителни продукти и др., без да се уведомяват местните власти и без съответното оформяне на иззетия добитък и хранителни продукти; 2. Произволно се изземват държавни и частни моторни превозни средства и смазочни масла. Това води до проваляне на есенната сеитба. 3. Някои военнослужещи в пияно състояние влизат нощем в домовете на хората в градове и села с цел грабеж, а в някои случаи – изнасилват жени и убиват мъжете им. Така например в село Дивдядово, Шуменско, наред с другите хора е убит и един от старите членове на Партията. Доколкото такива произволни действия внасят голямо смущение сред населението, което с неописуема радост и възторг посрещна Червената армия, моля да се направи всичко възможно за тяхното по-бързо прекратяване”. В писмото не е уточнено, КОИ са \"другите убити хора\" и ЗАЩО са убити, но явно техният живот е без значение щом не са от \"старите членове на Партията\" !!! Това писмо дава ясна представа ЗАЩО за българския народ този паметник е   Няма държава в света, освен вашата, \"братска\" Русия, която да натрапва паметници в своя чест! Защо казвам натрапва? Защото на 3-ти Март Патриарх Кирил, нарушавайки всичките правила на гостоприемството и дипломацията си позволи да критикува българския президент и да налага мнение на кого, как и защо да изказва благодарност! Защото благодарността се ЗАСЛУЖАВА и не се изисква и налага! Защото е унизително за една държава с претенции за световна сила да ПРОСИ благодарност, респект и уважение с постове на посолството си във Фейсбук! Защото паметник се издига с любов и признателност \"в памет на\". Защото ако тази памет трябва да се пази с охрана, 24 часови камери и закони предвиждащи 2 години затвор, значи народа НЕ ви е признателен, не ви обича и не иска да запази паметта ви за бъдещите поколения! Защото не можете и   Защото любовта е чувство, което не може да бъде наложено със заплахи и пушки! Защото натискът, който упражнява Русия и превръщането на българските власти в пазванти на \"паметника\" на окупатори, крадци, изнасилвачи и мародери ВЪПРЕКИ недоволството на народа е опит за разединение и пряка намеса във вътрешната политика на суверенна държава!", "date": "2018.11.18", "title": "Една българка до руския посланик: Не разбрахте ли – паметникът на Съветската армия е обект на омраза и нетърпимост"}
{"url": "https://www.faktor.bg/bg/articles/novini/svyat/do-polovin-metar-snyag-v-planinite-v-gartsiya-ima-problemi-s-transporta", "text": "Половин метър сняг натрупа в някои планински райони на Гърция, а влошаването на времето предизвиква проблеми за транспорта в голяма част от страната, съобщава \"Катимерини\". Сняг падна в много области на страната, а движението на превозните средства в много участъци на пътната мрежа в Централна Македония и в префектура Трикала се извършва само с вериги. 50 сантиметра достигна снежната покривка в планината Оса (Кисавос) в Тесалия. Заради падналия сняг утре ще бъдат затворени училищата в община Флорина. Както беше съобщено по-рано, заради силния вятър в Йонийско море е прекъснато крайбрежното корабоплаване между континентална Гърция и островите Закинтос и Кефалония. Не се движат и фериботите от открит тип между Игуменица и Керкира (Корфу). Нормално е движението на фериботите от закрит тип. Ограниченията за корабоплаването ще останат в сила поне до късния следобед.", "date": "2018.11.18", "title": "До половин метър сняг в планините в Гърция, има проблеми с транспорта"}
{"url": "https://www.faktor.bg/bg/articles/novini/balgariya/protest-i-sreshtu-zakona-za-veroizpovedaniyata", "text": "Втори мирен протест срещу проектозакона за вероизповеданията се провежда в София. Протестиращи от християнска общност на Протестантско-евангелските вярващи се събраха пред Паметника на съветската армия. Според тях новите предложения нарушават религиозните свободи в страната.  Протестът ще продължи в молитвено шествие с маршрут до НДК. Очаква се да се затрудни движението в столицата. Ако не бъдат отменени спорните текстове, демонстрантите заплашват с национален протест следващата неделя.", "date": "2018.11.18", "title": "Протест и срещу Закона за вероизповеданията"}
{"url": "https://www.faktor.bg/bg/articles/novini/svyat/identifitsiraha-porachiteli-na-ubiystvoto-na-zhurnalistkata-dafne-galitsiya", "text": "Установена е самоличността на някои от заподозрените в организирането на убийството на журналистката Дафне Галиция. Това пише „Таймс ъф Малта“  Не се разкриват имената на идентифицираните заподозрени, но според източниците на вестника, следователи са установили личността на повече от двама души във връзка с убийството. Разследването на случая вече е в „много напреднал стадий“, пише още изданието. Малтийката Дафне Галиция беше разследващ журналист. Тя публикуваше материали за корупционни практики на представители на малтийското правителство в блога си. Дафне работеше по скандала с Панамските досиета. През октомври миналата година тя беше убита с бомба, поставена в автомобила й. По случая са арестувани трима мъже, за които се смята, че са изпълнявали поръчката за убийството.", "date": "2018.11.18", "title": "Идентифицираха поръчители на убийството на журналистката Дафне Галиция"}
{"url": "https://www.faktor.bg/bg/articles/novini/svyat/tereza-mey-sledvashtite-sedem-dni-v-protsesa-po-brekzit-sa-reshavashti-za-velikobritaniya", "text": "Британският премиер Тереза Мей заяви, че следващите седем дни от преговорите по Брекзит ще бъдат решаващи за бъдещето на Великобритания, предадоха Ройтерс и ТАСС. Следващите седем дни ще бъдат изключително важни за бъдещето на страната, посочи тя днес в интервю за телевизия \"Скай нюз\". Мей също така отбеляза, че на Лондон и Брюксел им предстоят допълнителни преговори по условията за Брекзит в рамките на извънредно заседание на държавните и правителствените ръководители от ЕС на 25 ноември. \"Все още не е съгласувано всичко, нищо не е съгласувано. Преговорите ще продължават\", отбеляза тя. Мей каза също така, че доколкото знае все още няма достатъчно подкрепа за официалното оспорване на председателския ѝ пост в партията, което да предизвика вот на доверие. \"Доколкото знам, не, няма\", каза тя пред \"Скай Нюз\" в отговор на въпрос дали е достигнат прагът за обявяване на официална надпревара за ръководството на партията. За да започне такава процедура 48 депутати от нейната Консервативна партия трябва да внесат писмо до председателя на комисията, отговаряща за надпреварата за председателството на партията. Бившият министър за Брекзита Доминик Рааб критикува Мей за липсата на воля и решителност в преговорите с ЕС за Брекзита, допълва Асошиейтед прес. Рааб, който подаде оставка в четвъртък, намекна, че Мей не е успяла да се противопостави на агресивното поведение на представителите на ЕС. \"Ако не можем да приключим споразумението с разумни условия, трябва да сме много честни със страната, че няма да бъдем подкупени и изнудвани или притискани и ще се оттеглим\", каза той пред вестник \"Сънди таймс\", цитиран от БТА.", "date": "2018.11.18", "title": "Тереза Мей: Следващите седем дни в процеса по Брекзит са решаващи за Великобритания"}
{"url": "https://www.faktor.bg/bg/articles/novini/svyat/albanski-medii-prezidentat-meta-e-pomognal-na-gruevski-da-izbyaga", "text": "Бившият македонски премиер Никола Груевски в влязъл в Албания нелегално, съобщават албански медии, цитирани от македонския „Фокус“.    Вестник „Дита“ информира, че Груевски е влязъл на албанска територия с негови сигурни хора. След това групата е отишла в Тирана, от където с кола на унгарското посолство бившият премиер е заминал за Черна гора.    Албанското издание коментира, че самият факт, че Груевски не е имал проблеми на излизане от страната през прохода Хани и Хотит и заради това, че е влязъл нелегално в Албания, а е излязъл от нея с лична карта, говори, че всичко това е реализирано от влиятелни и сигурни негови хора.    Част от албанските медии информират, че е възможно да е участвал и самият президент на страната Илир Мета, както и албански бизнесмен с интереси в Македония.", "date": "2018.11.18", "title": "Албански медии: Президентът Мета е помогнал на Груевски да избяга"}
{"url": "https://www.faktor.bg/bg/articles/novini/balgariya/menda-stoyanova-iznenadana-che-siderov-iska-glavata-na-karakachanov", "text": "Председателят на парламентарната бюджетна комисия и депутат от ГЕРБ Менда Стоянова изрази изненада от позицията на Волен Сидеров, които поиска оттеглянето на другия вицепремиер от квотата на \"Обединени патриоти\" - Красимир Каракачанов от властта. \"Изключително съм притеснена и изненадана от това, което чух от господин Сидеров, че той вече търси друг формат на участие в управлението, искайки господин Каракачанов - другият лидер на другата партия, другият вицепремиер, също да се оттегли от властта\", обяви Стоянова в предаването \"Неделя 150\" по БНР. \"Те трябва да се разберат искат ли да бъдат във властта в лично качество, като лидери, или ще участват във властта през парламента и само със свои представители - министри и заместник-министри. Това е проблем, който трябва да го уточнят те тримата\", добави тя, визирайки отношенията в малката коалиция. Самата Стоянова коментира една от най-дискусионните теми в последната седмица - увеличението на данъка върху старите автомобили, както и въпроса има ли проблем да бъде преодоляно ветото на президента: \"Мисля, че няма проблем да бъде преодоляно ветото на президента. То е върху целия данъчен закон. Освен за данъка върху моторните превозни средства, има още три пункта, по които президента е направил ветото. Но основния, който се комуникира в медийното пространството, всъщност е данъкът, както го наричате, върху старите коли. Аз искам да кажа, че това е много манипулативно и невярно определение. Какво е стар и нов автомобил?\", запита Стоянова. И уточни, че автомобилите, произведени след 2005 г., са със сертификат Евро 4 и ще плащат по-нисък данък. Стоянова успокои хората, че вече има спад в цените на горивата, драстичен скок на \"Гражданската отговорност\" няма да има, а по-високите доходи минават през ръст в икономиката. \"Говорим за цената на бензина, само че това не е данък. Цената на бензина се формира от цената на борсовата стока – петрол. И борсовата стока петрол, на практика, повишавайки цената, няма как да не рефлектира върху цената на нашия бензин\", заяви още шефката на парламентарната бюджетна комисия.", "date": "2018.11.18", "title": "Менда Стоянова изненадана, че Сидеров иска главата на Каракачанов"}
{"url": "https://www.faktor.bg/bg/articles/novini/svyat/iskat-po-niski-danatsi-v-germaniya-zaradi-spad-v-ikonomikata", "text": "Германия се нуждае от намаляване на данъците и други мерки, за да подкрепи дългосрочно икономическия си растеж, заяви германският министър на икономиката Петер Алтмайер в публикувано днес интервю, цитирано от Ройтерс. Тази седмица най-голямата европейска икономика отчете за първи път от 2015 година свиване с 0,2 процента за третото тримесечие спрямо предходното. Алтмайер, който е член на Християндемократическия съюз на канцлера Ангела Меркел, уточни, че е насочил вниманието си върху намаляването на високите германски корпоративни данъци след орязването на налозите в САЩ, Великобритания и скоро във Франция. Корпоративният данък в Германия сега е по-висок, отколкото в която и да е друга развита страна, каза той пред вестник \"Велт ам зонтаг\". Това е недостатък и излага на риск работни места. По тази причина е необходимо намаляване на данъците в средносрочен план, допълни министърът. Алтмайер предложи половината от повишението на приходите от данъци да се използва за финансиране на намаляването на данъците. Той допълни, че е задължително да се гарантира вноските за социално осигуряване да не нараснат над 40 процента от брутната заплата на работещите. Алтмайер коментира през седмицата, че свиването на икономиката не е \"катастрофално\" , а ведомството му определи данните като временно явление, породено от това, че автомобилните компании имат затруднения да сертифицират навреме автомобилите си по-новия екологичен стандарт. \"Велт ам зонтаг\" отбелязва, че Алтмайер се надява да използва умело притесненията, породени от икономическия спад за третото тримесечие, за да получи подкрепа за намаляването на данъците от финансовия министър Олаф Шолц, който е от Германската социалдемократическа партия. Ръководителят на Института за икономическо развитие Клеменс Фюст каза, че германската управляваща коалиция е пропуснала възможностите през последните години да укрепи икономическия растеж. Важно е да се откриват нови места в детските градини, но управляващите не трябва да правят такива инвестиции в момент когато не правят необходимите инфраструктурни инвестиции в жп линии или електропроводи, каза Фюст пред вестник \"Велт ам зонтаг\". Той също така критикува правителството за фрагментирания подход към дигитализацията и призова за усилия, насочени към укрепването на конкурентоспособността на германския автомобилен сектор, а не само да бъдат насочени усилия към опазване на околната среда.", "date": "2018.11.18", "title": "Искат по-ниски данъци в Германия заради спад в икономиката"}
{"url": "https://www.faktor.bg/bg/articles/novini/balgariya/atlantitsi-polititsi-suvenirite-s-likove-na-diktatori-sa-gavra-s-pametta-na-zhertvite-na-komunizma", "text": "Изминаха повече от 10 години откакто Европейският парламент прие декларация за обявяването на датата 23 август за \"Европейски ден за възпоменание на жертвите на престъпленията на сталинизма и нацизма\".  Напомняме, че България е част от Европейския съюз със свои депутати в Европейския парламент. Изминаха повече от 18 години откакто Парламента на Р България прие Закон за обявяване на комунистическия режим за престъпен. Десетки милиони хора станаха жертви на комунистическия режим в бившия СССР и сателитните му \"социалистически\" държави. По сталински пример, след 9.09.1944 г, комунистите в България избиха близо 30 000 български граждани, над 300 000 бяха хвърлени в затвори и концлагери, изключвани от университети, уволнени от работа, изселени от родните им места. На милиони български семейства бе отнета собствеността и бяха насилствено превърнати в наемна работна сила, а живота им се определяше от ръководната рола на комунистическата партия във всички сфери на обществения, икономическия и социалния живот. Именно поради тези ужасяващи факти, Европейският парламент прие, че  и те трябва да бъдат оценявани и осъждани по еднакъв начин.. Символите на нацизма отдавна са забранени в Европа. Изповядването на нацизъм и фашизъм е също преследвано от закона. Това се случи, заради проведената денацификация след Втората световна война. В България и в Русия не бе проведена декомунизация. Поради това символите на престъпния комунистически режим свободно се разпространяват, честват се дати свързани с комунистическия тоталитарен режим, почитат се терористи, издигат се паметници на злодеи и убийци от времето на комунистическия режим На сергии по партийни събития, по пазари, в магазини за сувенири на туристически обекти днес могат да се срещнат хиляди предмети с лика на Сталин, Ленин, Тодор Живков, петолъчки и сърпове и чукове. С надписи Слава на КПСС, Слава на БКП и т.н. Това е абсолютно недопустимо и представлява гавра с жертвите на комунизма. Вместо да бъдат преследвани разпространителите на тези символи на престъпния комунистически режим, българската държава преследва и наказва хора, които искат да бъде премахнат главния символ на сталинизма и зависимостта на България от Русия - Мемориала на окупационната червена армия /ПСА/ намиращ се в центъра на столицата на европейска България. Ние призоваваме парламента на Р България да последва примера на Европейския парламент и да излезе със специална декларация, която осъжда разпространяването на комунистически тоталитарни символи , което представлява не само обида към жертвите на комунизма в България, но и закононарушение. Крайно наложително е Парламента да приеме закон забраняващ използването на символите на комунизма, като публичното им Призоваваме Правителството на Р България да вземе незабавни мерки за спиране на търговията с предмети и символи на престъпния комунистически режим, като причиняващи обида на стотиците хиляди репресирани български граждани и техните наследници. Без декомунизация и лустрация, без осъзнаване на вината на ръководителите на комунистическата партия за репресиите, без тяхното осъждане и абсолютна забрана на символите на комунизма, в България никога няма да има единение на нацията. Няма да има помирение, няма да има прошка.  И като нация ще продължим да бъдем владени от омразата и разделението. Политици в управлението и опозицията, вие сте на ход. Ще наблюдаваме инициативите и действията ви и ще съдим за вашия морал и европейска демократична ценностна система по тях.", "date": "2018.11.18", "title": "Атлантици: Политици, сувенирите с ликове на диктатори са гавра с паметта на жертвите на комунизма"}
{"url": "https://www.faktor.bg/bg/articles/novini/balgariya/patni-blokadi-i-shestviya-v-mnogo-strani-na-stranata", "text": "Втора поредна неделя протестиращи срещу високите цени на горивата, срещу ниския стандарт на живот блокираха пътища, магистрали и дори гранични пунктове. Демонстранти затвориха пътния възел на изходите до Ямбол и Сливен. Стигна се до сблъсъци между протестиращи и блокирани на АМ „Тракия”. Часове наред шофьори чакаха да минат, майка помоли да я пуснат, защото пътува с детето си. Протестиращите не се съгласиха и се стигна до сблъсъци. Протестиращите и полицията затваряха по едно платно, за да могат колите да минават в другата посока. Блокадата на АМ „Тракия” продължи над три часа. Протест затвори международния път от Ямбол към ГКПП „Лесово” в района на писта Тенево. Блокадата започна в обедните часове когато десетки камиони и над 200 леки коли застанаха на пътя.Това стана причина за километрични колони от тирове, които пътуваха от турската граница. След преговори с полицията протестиращите се съгласиха да ги пускат периодично, след което отново заставаха на пътя. Жители на Петрич и Сандански блокираха ГКПП „Кулата\". Петрич е блокиран отвсякъде от жандармерия, която спираше протестиращите към \"Кулата\", но така в капан се оказаха  граждани и пътуващи. Все пак част от протестиращите успяха да дойдат на граничния пункт и да го блокират. Протест има и в Гоце Делчев. В Силистра по обяд протестното автошествие първо блокира Гранично-пропускателиня пункт с на границата с Румъния, а след това затвори републиканския път Силистра-Добрич. Бяха приети искания, които утре под формата на декларация ще бъдат връчени на областния управител, като сред тях основните са за оставка на правителството и разпускане на парламента, започване на общонародно обсъждане за преминаване към президентска република, за намаляване субсидиите на политическите партии и други. Протестите приключиха с хоро, което се завъртя около малко гайдарче. Мирно и много шумно протече протеста в Добричко. Близо сто автомобила и мотора пристигнаха от Добрич в Генерал Тошево. Колоната, дълга около три километра, премина с развети трибагреници и надути клаксони до границата с Румъния край Кардам, но без да  затварят граничния пункт. Недоволните настояват за смяна на управлението на държавата и повече инвестиции в малките общини. Точно по обяд  над 40  автомобила, предвождани от полиция потеглиха от Враца към София, за да се влеят в националния протест. Този път нямаше пътна блокада. Шествието тръгна от Областната управа с включени  клаксони и развети знамена. Основните искания на протестиращите са за смяна на системата и за намаляване на цените на горивата и на застраховката „Гражданска отговорност”. В Монтана недоволството започна с автошествие. Стигна се до блокада на бензиностанция, по-късно – и до затваряне на международния път Е79 около града. Пътна блокада имаше и на прохода Петрохан. Пътят бе затворен от жители на Берковица, Вършец и Бързия. В посока София се образува километрична колона от автомобили. В Габрово протестиращите се събраха пред спортната зала. С призиви за оставка, клаксони и развети знамена, стотици автомобили протестно, на бавен ход, преминаха през града. 6-километровата колона спря пред сградата на общината и блокира главната улица. Към протестиращите се присъединиха и хора от Дряново и Севлиево. Край протестиращите се чуха и контра позиции. Протестиращи от Хасково, Димитровград и Свиленград излязоха на пътя. Автошествието тръгна от Хасково и при с. Крепост се срещна с протестиращите от Димитровград. Полицията обаче не ги допусна да продължат към Свиленград по магистралата и ги отклони по стария път.  Стотици пловдивчани се включиха в протестното автомобилно шествие  по улиците на града, което по обед  завърши пред сградата на общината с призиви за оставка на цялата корумпирана политическа класа. Колоната от автомобили предизвика задръствания по някои от възловите пловдивски булеварди. Протестиращите твърдят, че  не са политически обвързани и протестират срещу мизерията и корупцията на политическата класа. По обед по-голяма част от протестиращите се събраха пред сградата на общината, където хвърляха стотинки в знак на протест. Центърът на София е блокиран от четири протеста. Най-големият от тях започна около 15ч. на пл. „Княз Ал. Батенберг” и е под формата на шествие. Той е под надслов „Смяна на системата”. Демонстрантите настояват за оставка на кабинета и промяна на политическата система. Към 16 ч. протестиращите блокираха за кратко пл. „Орлов мост”. Около 40 автомобила потеглиха от Перник в посока София, за да се слеят с протеста на жълтите павета. Ескортирани са от полицията. Заявиха, че нямат намерения за блокади по пътя. Към него се очаква да се присъединят и протестиращи от Пловдив и Пазарджик.  В 13ч. от пл. „Независимост” започна протестът, организиран от Росен Миленов, бивш служител на ГДБОП и ДАНС. Очаква се шествието да премине по бул. „Дондуков”, „Васил Левски”, „Цар Освободител” до пл. „Орлов мост” и да се слее с протеста „Смяна на системата.” Над 1000 униформени ще пазят за обществения ред, съобщи директорът на „Национална полиция” главен комисар Христо Терзийски.", "date": "2018.11.18", "title": "Пътни блокади и шествия в много градове на страната"}
{"url": "https://www.faktor.bg/bg/articles/novini/svyat/makron-evropa-tryabva-da-bade-po-silna-po-suverenna", "text": "Френският президент Еманюел Макрон призова в Берлин Германия да започне заедно с Франция нов етап в европейското изграждане, за да се предотврати затъването на света в хаос и да се гарантира мира, предаде Франс прес.  Европа и френско-германската двойка са длъжни да не оставят света да затъне в хаос и да го подкрепят по пътя към мира, поради което \"Европа трябва да бъде по-силна, по-суверенна\", заяви Макрон в реч пред Бундестага. Малко по-рано френският президент, заедно с германския си колега Франк-Валтер Щайнмайер и германския канцлер Ангела Меркел, участваха в церемония по полагане на венци в мемориала Нойе Вахе в Берлин, издигнат за жертвите на войните и диктатурата, предаде Асошиейтед прес.", "date": "2018.11.18", "title": "Макрон: Европа трябва да бъде по-силна, по-суверенна"}
{"url": "https://www.faktor.bg/bg/articles/novini/svyat/prints-alber-poiska-ruskiya-oligarh-ribolovlev-da-napusne-monako", "text": "Принцът на Монако Албер II призова руския бизнесмен Дмитрий Риболовлев да напусне \"Монако\", ако обвиненията в корупция и търговия с влияние се докажат. Риболовлев е президент на футболния гранд и държи контролния пакет акции от 67%. 33% има княжество Монако.   \"Трябва да дочакаме края на разследването срещу Риболовлев. Ако обвиненията се докажат, мисля, че той трябва да се оттегли от ръководството на клуба\", заяви принцът в интервю за Медиапарт. Веднага след изявлението на монарха последва и реакцията на Риболовлев. Представител на милиардера заяви за rbc.ru, че той не възнамерява да продава дела си в клуба и има намерение да продължи да бъде негов президент. Риболовлев бе задържан на 6 ноември в Монако по искане на местната прокуратура. Негови имоти бяха обискирани. На 10 ноември той се върна в Москва, като бе освободен, но остава под съдебен контрол. Поставено му бе и условие да не се среща с другите обвиняеми по делото и да се яви на разпит, когато бъде призован. На 16 ноември Шпигел публикува разследване, в което посочи, че е имало списък от 52 имена на влиятелни лица от Монако, които са получавали подаръци от клуба, в това число и безплатни ложи на стадиона на клуба, както и приемане на роднини на тези лица на работа в \"Монако\".", "date": "2018.11.18", "title": "Принц Албер поиска руският олигарх Риболовлев да напусне \"Монако\""}
{"url": "https://www.faktor.bg/bg/articles/novini/svyat/ima-veroyatnost-ankara-da-se-otkazhe-da-kupuva-ruskite-zenitni-raketni-sistemi-s-400", "text": "Утре започва официалната визита на Владимир Путин в Турция, но тя може да бъде помрачена от събития, които ще засегнат военно-икономическите и геополитическите интереси на Русия, пише \"Независимая газета\", цитирана от \"Фокус\". Има вероятност Анкара да се откаже да купува руските зенитни ракетни системи С-400. В момента фактически няма примирие в създадената с участието на Анкара и Москва зона за деескалация Идлиб. Според турско-руския меморандум, подписан в Сочи на 17 септември 2018, в Идлиб трябваше до 15 октомври 2018 г. да се създаде демилитаризирана зона в дълбочина от 15-20 километра. Турция обаче поиска допълнително време и отложи началото на съвместното патрулиране с аргумента, че не може да осигури условия за безопасност. По всичко личи, че ситуацията никога няма да се нормализира. Според съобщенията от Сирия, бойците в Идлиб са готови още дълго да се съпротивляват на правителствените войски. Турция ще спазва неутралитет. Но настроението на Москва може най-много да се помрачи от стъпките на Анкара, свързани с наскоро приетото решение на Турция да нормализира отношенията си със САЩ. Турски медии, приближени до управляващите, вече се коментира въпросът за замяна на руските С-400 с американски комплекси \"Пейтриът\". През декември миналата година Турция и Русия подписаха в Анкара кредитно споразумение за покупката на С-400 за два и половина милиарда долара. Почти половината от тази сума, според думите на президента Ердоган Анкара е изплатила. И след година Анкара трябва да получи от Русия първия комплекс. \"Ако вземете от Русия С-400 САЩ ще откажат да продадат на Турция изтребители-бомбардировачи пето поколение, тип F-35\", предупредиха Щатите. От гледна точка на интеграцията в системите на НАТО е ясно, че руските комплекси са проблемни. Преговорите между Вашингтон и Анкара продължават. При това медиите говорят за положителни тенденции в преговорите между натовските съюзници. Ако Турция се откаже от С-400, ще трябва да заплати неустойка по руската сделка, но това ще компенсира с лихвите за сметка на други военно-икономически и геополитически проекти със САЩ.", "date": "2018.11.18", "title": "Има вероятност Анкара да се откаже да купува руските зенитни ракетни системи С-400"}
{"url": "https://www.faktor.bg/bg/articles/novini/balgariya/m-manolova-ako-resha-kogato-resha-v-sluchay-che-resha-da-se-kandidatiram-za-nyakoya-pozitsiya", "text": "Смятам, че това е заслужена победа и че безспорно е победа за протестиращите майки на деца с увреждания. Но всъщност това е победа за цялото гражданско общество. Защото чрез този протест гражданите доказаха, че не могат да бъдат обиждани, че няма да се оставят да бъдат обиждани от институциите, от властта. И всъщност те показаха какви са истинските отношения граждани - власт, тоест кой на кого трябва да служи и кой с кого трябва да се съобразява . Не гражданите с власт имащите, а институциите и властта с гражданите. Това е победа, която е много важна, но истинската победа на протестиращите майки, най-голямата победа ще се случи, когато техните искания бъдат изцяло изпълнени\", коментира пред БНТ омбудсманът Мая Манолова. По думите й това означава двата закона за хората с увреждания и за личната помощ да бъдат окончателно приети от парламента. Тя обясни, че няма нищо лично към Валери Симеонов. \"Моето отношение по отношение на начина, по който той се отнесе към майките също беше публично обявено - това беше една недостойна постъпка\", уточни тя. \"Ако реша, когато реша, в случай, че реша да се кандидатирам за някоя позиция, ще го направя публично и прозрачно пред хората\", коментира тя по повод предположенията за бъдещи постове, за които може да се кандидатира.", "date": "2018.11.18", "title": "М. Манолова: Ако реша, когато реша, в случай, че реша да се кандидатирам за някоя позиция..."}
{"url": "https://www.faktor.bg/bg/articles/novini/svyat/izcheznalite-v-pozhara-v-kaliforniya-veche-sa-nad-1200-dushi", "text": "Броят на жертвите на горския пожар в американския окръг Бют, Северна Калифорния нарасна от 71 на 76 души. Това съобщи на пресконференция шерифът на Бют Кори Хонеа. Така общият брой на загиналите при пожарите, които в този момент горят в Калифорния, вече е 79 души.  Според Хонеа, през последното денонощие в окръг Бют са открити телата на още пет души.  Същевременно броят на изчезналите безследно лица се увеличи с 265 души, и достигна 1 276 души. Според последните данни площта на пожара в Северна Калифорния, който вече е признат за най-опустошителния в историята на щата, е повече от 598 кв. км. Локализиран е едва 50% от него. Повече от 12 хиляди сгради са унищожени По-рано съобщиха властите, че още трима души са загинали в резултат на друг пожар в южната част на щата.  Поради пожари в редица окръзи в Калифорния е въведено извънредно положение. Американският президент Доналд Тръмп вече нареди да бъдат отделени за щата средства от федералния бюджет, необходими за борба със стихията. Той пристигна на място, за да види почти заличения град Парадайс. \"Никой не би могъл и да си помисли, че това може да се случи. Много е тежко да видиш това”, обяви Тръмп пред останките от постройки в града.", "date": "2018.11.18", "title": "Изчезналите в пожара в Калифорния вече са над 1200 души"}
{"url": "https://www.faktor.bg/bg/articles/novini/balgariya/patyat-haskovo-dimitrovgrad-e-blokiran", "text": "Протестиращи и полиция блокираха движението на пътя Хасково – Димитровград. Тази сутрин около 9 часа близо 100 коли се отправиха от центъра на Хасково към границата. С бавно придвижване на колоната пътят към Димитровград на практика бе блокиран от шствието. Оказа се впоследствие, че той бе блокиран и наистина, но от служители на полицията и жандармерията. С коли и и жива сила служителите на реда преградиха пътя до разклона за село Крепост, съобщава haskovo.net. Там към протеста трябваше да се присъединят и хора от Димитровград и Кърджали, като всички заедно да продължат по магистрала \"Марица\" към Свиленград и да блокират граничния пункт \"Капитан Петко Войвода\". Директорът на ОДМВР-Хасково Ангел Цанков призова хората да се върнат и да поемат към Свиленград по стария път, тъй като подобна колона би създала опасност на магистралата.  За днес са предвидени множество протести в цялата страна. Планирано е блокирането на ключови пътни артерии, включително магистрала „Тракия”, пътя София – Варна и пътя за Кулата.", "date": "2018.11.18", "title": "Пътят Хасково – Димитровград е блокиран"}
{"url": "https://www.faktor.bg/bg/articles/novini/svyat/zaradi-koruptsiya-protesti-sreshtu-babish-v-chehiya", "text": "Хиляди чехи излязоха на протест срещу министър-председателя Андрей Бабиш в Прага. Това е поредната проява на недоволство срещу бизнесмена, който е обвинен в корупция и опит да попречи на воденото по случая разследване. Демонстрантите скандираха за оставка на премиера и носеха банери с надписи „Искаме достойна Чехия“ и „Оставка“ През януари долната камара на чешкия парламент лиши Бабиш от имунитет по подозрение за участие в незаконно усвояване на субсидии чрез фирмата на Бабиш „Щъркелово гнездо“. През последните дни корупционният скандал се разяри с нова сила. Появи се информация, че Бабиш е наредил отвличането на единия от синовете си, за да попречи на разследването относно компанията и корупционните схеми.  Въпреки протестите, на страницата си във Facebook премиерът заяви, че никога няма да подаде оставка. Опозиционни партии поискаха вот на недоверие към правителството, който ще се състои на 23 ноември. Чешката социалдемократическа партия, партньор в правителството на Бабиш, обмисля да оттегли подкрепата си за кабинета. Бабиш обаче получи подкрепата на президента Милош Земан, който заяви, , че ще му даде още един шанс да състави правителство, ако вотът в парламента го принуди да подаде оставка.  Протестите в събота съвпаднаха с годишнината от Нежната революция през 1989 г., с която започва демократичното движение в тогавашната Чехословакия.", "date": "2018.11.18", "title": "Заради корупция: Протести срещу Бабиш в Чехия"}
{"url": "https://www.faktor.bg/bg/articles/novini/balgariya/d-delchev-ako-otpadat-nomerata-v-byuletinite-tova-shte-nanese-seriozen-udar-varhu-pozitsiite-na-dps", "text": "\"Валери Симеонов беше отстранен от поста си на вицепремиер, въпреки твърденията му че сам е решил да подаде оставката си. Какво е казал той и какво се вижда отстрани са две различни неща\", заяви пред ТВ Европа председателят на Движение \"България на гражданите\" Димитър Делчев.  Според него оттеглянето на Симеонов няма да доведе до спиране на протестите. \"Вече са водени разговори с останалите политически сили в дясно за ново голямо обединение, което да се яви на предстоящите избори. Надеждата е уроците от близкото минало да са научени и да не се повтарят повече\", каза още той. \"Ние от ДБГ протегнахме няколко пъти ръка досега към останалите десни, с желание да се обединим около кауза и общи политически цели. До този момента има знаци за желание за обща работа. Ние организирахме една кръгла маса за качеството на живота, на която имаше представители на всички, на практика партии в център-дясното, в Плевен бяхме по повод 10 ноември, всички партии присъстваха през регионалните си структури и ръководства, така че опити ще правим, но няма как да ги правим вечно\", коментира той. Той не очаква да мине промяната в избирателния кодекс, според която отпадат номерата в бюлетините, тъй като това би било сериозен удар върху позициите на ДПС.", "date": "2018.11.18", "title": "Д. Делчев: Ако отпадат номерата в бюлетините това ще нанесе сериозен удар върху позициите на ДПС"}
{"url": "https://www.faktor.bg/bg/articles/novini/svyat/nad-400-dushi-postradaha-pri-vcherashnite-masovi-protesti-vav-frantsiya", "text": "Над 400 души пострадаха при вчерашните масови протести срещу поскъпването на горивата във Франция. Бунтът на жълтите жилетки взе жертва – жена загина, след като беше ударена от кола. В Париж се опитаха да се доближат до резиденцията на президента Еманюел Макрон, но бяха отблъснати от силите на реда. Полицията арестува близо 300 души. Сред ранените има 28 полицаи, жандармеристи и пожарникари. От 1 януари 2019 г. във Франция цената на бензина ще се покачи с 3 евроцента, а на дизела - с 6,5 евроцента. Една от причините за поскъпването на горивата е въвеждането на екологична такса за отделяните парникови емисии.", "date": "2018.11.18", "title": "Над 400 души пострадаха при вчерашните масови протести във Франция"}
{"url": "https://www.faktor.bg/bg/articles/novini/balgariya/p-simeonov-ot-vsichko-koeto-se-sluchi-prez-poslednite-sedmitsi-pecheli-edinstveno-dps", "text": "\"След всичко, което се случи в страната през последните няколко седмици, има един основен печеливш и това е ДПС. Не казвам, че те организират всичко това, но изцяло влизат нещата в техния план. ДПС много отдавна натискат Борисов да стане точно това. Все пак Валери Симеонов е основен противник на Движението\", коментира пред Нова телевизия политологът Първан Симеонов. Според социолога Евелина Славкова искането на оставка на кабинета \"Борисов\" става след някакъв скандал. \"След оставката на Симеонов управляващите ще се опитат да намалят напрежението. Самият Борисов съобщи, че е възможно да има още рокади в правителството\", смята тя. \"Не мисля, че вицепремиерът си подаде оставката заради протестите на майките. Той я подаде заради поредната изцепка на депутат от тяхната група, а именно Петър Петров. Може ли да си представите, че през 2018 г., когато след много усилия ние сме затворили тези 150 отвратителни домове за изоставени деца, Симеонов да казва, че децата с увреждания трябва да бъдат там? Валери Симеонов няма място в парламента\", коментира журналистът Слави Ангелов. \"Сега е важно какво следва. Първо какъв човек ще сложат на негово място. Ако отново застане някой, който е критичен към Изтока и към ДПС, то промяна няма да има\", допълни Първан Симеонов.", "date": "2018.11.18", "title": "П. Симеонов: От всичко, което се случи през последните седмици, печели единствено ДПС"}
{"url": "https://www.faktor.bg/bg/articles/novini/svyat/tramp-do-dva-dni-shte-ima-palen-doklad-za-ubiystvoto-na-hashogi", "text": "Американският президент Доналд Тръмп заяви, че все още не е постигнато окончателно заключение на Съединените щати за това, кой стои зад убийството на саудитския журналист Джамал Кашоги. Това стана в отговор на появилата се информация, че разузнавателните служби в страната са стигнали до извода, че престолонаследникът на Саудитска Арабия принц Мохамед бин Салман е поръчал лично убийството. Тръмп определи оценката на ЦРУ като прибързана и заяви, че до два дни ще бъде представен пълен доклад във връзка с разследването. Засега обаче е твърде рано да се посочват виновни.  В същото време американският президент не изключи предположението на ЦРУ, че най-вероятно принц Мохаменд бин Салман е замесен в убийството на Кашоги. Той добави, че това е една жестока проява, която не е трябвало да се случва изобщо.  Кашоги, който беше отявлен критик на властта в Рияд, беше убит в началото на миналия месец в генералното консулство на Саудитска Арабия в Истанбул. Властите в кралството продължават да отричат, че са замесени в убийството.", "date": "2018.11.18", "title": "Тръмп: До два дни ще има пълен доклад  за убийството на Хашоги"}
{"url": "https://www.faktor.bg/bg/articles/novini/svyat/oshte-prez-avgust-makedonskite-medii-saobshtavaha-che-gruevski-se-gotvi-da-izbyaga-v-ungariya", "text": "Парченцата от пъзела, наречен бягството на Никола Груевски, може и да се нареждат, но цялата картина остава мътна и неясна. Бившият премиер е в неизвестност от 9 ноември. В 16.00 ч. на същия ден е издадена заповед да му бъде връчена призовка за затвор, но органите на реда така и не го откриват в дома му в Скопие. Груевски напуска страната през албанската граница. Не е ясно кога става това. Няма данни да е минал през граничен пункт, което означава, че е минал нелегално. Службите откриват следи от преминаването му от Албания в Черна гора. Това става в неделя, малко след 19.00 ч., с унгарски дипломатически автомобил, чийто регистрационен номер е установен. Три часа по-късно бившият премиер влиза в Сърбия от Черна гора. От там го поема друг унгарски дипломатически автомобил. От вътрешните министерства и на Албания, и на Черна гора твърдят, че е преминал законно, тъй като все още няма издадена международна заповед за арест. От сръбското вътрешно министерство пазят мълчание. Единствено опозицията в Белград поиска обяснение за ролята на сръбските власти в пътуването на Груевски. Граничните служби и на Албания, и на Македония посочват и имената на унгарските граждани, които са пътували с бившия премиер. Данните обаче противоречат на изявленията от Будапеща. Едно е ясно – Никола Груевски е избягал с дипломатически автомобил на Унгария, заяви Зоран Заев и съобщи, че е започнато двойно разследване, което трябва да установи как точно е избягал. Още през август македонските медии съобщаваха, че Груевски се готви да избяга в Унгария. Изпразнил е банковите си сметки още през септември, сочи неофициална информация. Официалната от специалната прокуратура в Скопие – че просто няма активи на негово име. Македонското общество насочи гнева си към управляващите и задава въпроси как може човек под строго полицейско наблюдение да избяга. В Македония започна разследване срещу длъжностни лица, които може да са злоупотребили със служебното си положение и да са помогнали на Груевски. Изпратена е и молба за екстрадиция до Будапеща с придружаваща документация от 400 страници. Случаят с Никола Груевски е изцяло правен, а не политически, заявиха от правителството на Виктор Орбан. Според говорителя му казусът с бившия македонски премиер е съотносим с Женевсата конвенция. Изказването е по повод критиките, че Унгария нарушава европейското законодателство, тъй като няма право да дава убежище на човек, който идва от трета държава, считана за безопасна. Официално от Еврокомисията не обвиниха Унгария в нарушаване на европейските правила.", "date": "2018.11.18", "title": "Още през август македонските медии съобщаваха, че Груевски се готви да избяга в Унгария"}
{"url": "https://www.faktor.bg/bg/articles/novini/balgariya/snyag-stud-i-vyatar-dnes", "text": "Под влияние на средиземноморски циклон, времето в страната ще бъде облачно и с валежи от дъжд, в Северозападна България и в Централния Предбалкан - от сняг. Ще духа до умерен вятър от изток-североизток. Минималните температури ще са предимно между минус 3 и 2 градуса. Максималните ще са от 0-4 градуса в северозападните до 8-12 градуса в югоизточните райони от страната. По Черноморието ще бъде облачно и с валежи от дъжд, значителни привечер по Южното крайбрежие. Ще духа умерен, временно и силен североизточен вятър. Максималните температури ще са между Сняг7 и 12 градуса. Температурата на морската вода е 14-15 градуса. Вълнението на морето ще е 2-3 бала. В планините ще бъде облачно, ветровито и с валежи, предимно от сняг. Привечер на места в Родопския масив количествата ще са значителни. Ще духа умерен югоизточен, по високите и открити части и силен южен вятър. Температурите ще се повишат и максималната на височина 1200 метра ще е около 1 градус, на 2000 метра - около минус 4 градуса. Атмосферното налягане ще се понижи, но ще остане по-високо от средното за месеца. Привечер и през нощта срещу понеделник валежите ще се усилят, и в Родопската област и Югоизточна България количествата ще са значителни, съобщават от НИМХ.", "date": "2018.11.18", "title": "Сняг, студ и вятър днес"}
{"url": "https://www.faktor.bg/bg/articles/novini/balgariya/chetiri-protesta-v-sofiya-ochakvat-se-problemi-s-dvizhenieto", "text": "Неделята в София отново ще мине под знака на протестите. Четири демонстрации са планирани в столицата. Паралелно с тази на майките на деца с увреждания, ще се проведат още две с искане за оставката на правителството и една за свобода на вероизповеданието. Очаква се демонстрациите да затруднят движението в центъра на града.  Заради протестите се забранява паркирането на пл. \"Княз Александър І\" и около храма \"Свети Александър Невски\", а около 15.00 часа движението по бул. \"Цар Освободител\" между пл. \"Независимост\" и ул. \"Г. С. Раковски\" ще бъде спряно.", "date": "2018.11.18", "title": "Четири протеста в София, очакват се проблеми с движението"}
{"url": "https://www.faktor.bg/bg/articles/novini/svyat/anarhisti-hvarlyaha-kokteyli-molotov-po-politsiyata-v-atina", "text": "Анархисти са замеряли атинските полицаи с камъни и бутилки със запалителна смес, а органите на реда са задържали осем души. Младежи с покрити с шалове лица започнали да хвърлят коктейли „Молотов” и камъни по полицейски части в центъра на Атина, изграждайки барикади и запалвайки кофите с боклуци. Полицията е отвърнала със светлошумови гранати и сълзотворен газ, пише БГНЕС, цитирайки в. \"Катимерини\". Сблъсъците на анархистите с полицията са се случили в близост до Главното полицейско управление на столичната област Атика, на централния булевард „Александрос“ и в района на квартал „Екзархия“, където се намира Атинският политехнически институт – мястото на бунта на студентите от този университет, бруталното потушен от войските на фашистка хунта на \"черните полковници\" на 17 ноември 1973 г. Тази събота се отбелязва 45-годишнината от въстанието. В същото време хиляди представители на леви партии и организации преминаха през центъра на града до американското посолство в знак на протест срещу подкрепата, оказана от САЩ на военната диктатура в Гърция през 1967-1974 г. Една от групите демонстранти по традиция изгори американското знаме.", "date": "2018.11.18", "title": "Анархисти хвърляха коктейли \"Молотов\" по полицията в Атина"}
{"url": "https://www.faktor.bg/bg/articles/novini/svyat/ravnosmetkata-vav-frantsiya-nad-280-hilyadi-na-protest-zhertva-i-tezhko-raneni", "text": "Близо 283 хиляди души се включиха в протестите срещу високите цени на горивата във Франция. Това е официалната статистика, която бе изнесена от френското Министерство на вътрешните работи. Протестите на практика парализираха Франция, като се проведоха из десетки градове и ключови пътни артерии из цялата страна. Не се мина и без инциденти, при това тежки. Една жена загина, а 7 души, сред които и полицай, са тежко ранени. Основната причина за състоянието им са изнервени шофьори, които врязаха автомобилите си в протестиращите в опит да пробият блокадите. В Савоя загина протестираща, след като бе прегазена от жена, която карала дъщеря си към болница, но се паникьосала от блокадата на демонстрантите, натиснала по невнимание газта, което довело до трагичния инцидент. Жената е арестувана и отведена в полицията в състояние на шок. В Арас, в северната част на страната, 71-годишна жена пострада сериозно, след като бе ударена от автомобил, врязал се в протестиращите, блокирали централен път край града. Шофьорът е арестуван.  В северния град Хасбрук двама души пострадаха, след като шофьор на камион се качи на тротоара и се опита да премине блокадата на демонстрантите. Други двама души бяха ранени, след като водач на автомобил направи неразрешен обратен завой заради блокада, след което се вряза в насрещно идващи автомобили край източния град Безансон. В градчето Селестат, край Страсбург, автомобил прегази крака на демонстрант. В южния град Грас пък полицай бе ударен от камион, чийто шофьор се опита да премине през блокадата.  Общо пострадалите са 227 души. Стигна се и до арести. 117 души са задържани, като някои са пуснати и впоследствие арестуваните от властите са 73-ма. Масовите протести са организирани от профсъюзите и някои политически партии, а основният мотив са високите цени на бензина и дизела, като те  обвиняват президента Еманюел Макрон, че е изоставил \"малките хора\", като е позволил неконтролируемото повишаване на цените на горивата. Протестиращите се облякоха в светоотразителни жилетки и демонстрацията символично бе наречена \"протест на жълтите жилетки\".", "date": "2018.11.18", "title": "Равносметката във Франция - над 280 хиляди на протест, жертва и тежко ранени"}
{"url": "https://www.faktor.bg/bg/articles/novini/balgariya/chast-ot-patya-kray-chepelare-propadna", "text": "Земна маса се свлече на пътя край Чепеларе в следобедните часове. Това предизвика километрична колона от автомобил в района. На място работи екип, който да обезопаси участъка. Наложи се шофьорите да чакат, за да преминат.", "date": "2018.11.18", "title": "Част от пътя край Чепеларе пропадна"}
{"url": "https://www.faktor.bg/bg/articles/novini/balgariya/v-siderov-napravihme-greshka-kato-izlachihme-liderite-na-nfsb-i-vmro-za-vitsepremieri", "text": "\"Направихме грешка като излъчихме двамата лидери на НФСБ и ВМРО за вицепремиери. Това доведе до разконцентриране, до загуба на комуникации, анализи и рефлекс. Доверието в нас е спаднало, опасявам се да не стане така, че да последваме съдбата на реформаторите, които изчезнаха от политическата карта\", заяви пред бТВ лидерът на \"Атака\" и председтел на ПГ на ОП Волен Сидеров. \"Това не е насочено срещу Каракачанов, това е спасителна акция, можем да подкрепяме коалицията в парламента и без да зааемаме постове. Това ще бъде добър пример след натрупаните негативи и така ще покажем, че сме готови да перосмислим коалицията\", каза още той. \"Не говоря за напускане на управлението, имаме нужда от обновяване, в момента има спад на доверието към патриотите. Той е продиктуван от определени действия, както и от самия факт, че властта изхабява. От години повтарям, че не сме във властта, за да се занимаваме с дискотеки, сергии и лифтовеу, а да се концентрираме и да работим за доходи, заплати, пенсии: точно това което искат хората на протестите\", коментира Сидеров. \"Има риск да се обезличим, да не бъдем в парламента при едни следващи избори, самата тема за патриотизма да девалвира\", прогнозира той.", "date": "2018.11.18", "title": "В. Сидеров: Направихме грешка като излъчихме лидерите на НФСБ и ВМРО за вицепремиери"}
{"url": "https://www.faktor.bg/bg/articles/novini/balgariya/k-karakachanov-za-siderov-nyama-smisal-ot-koalitsiya-v-koyato-nyakoy-si-pravi-lichen-imidzh-na-garba-na-partnyorite", "text": "\"Това е такава идиотщина, че нямам думи\", коментира думите на депутата от НФСБ Петър Петров за децата с увреждания пред бТВ вицепремиерът и лидер на ВМРО Красимир Каракачанов. \"Като не можеш да се изразяваш като хората, по-добре мълчи. Това се отнася за всеки, особено за всеки, който иска да се занимава с политика\", коментира той. \"Премиерът реагира нормално, попита има ли човек, който да замести Валери Симеонов, но това не беше обсъждано дори сред нас. Не е имало опити за убеждаване, Валери Симеонов си беше взел решението\", раказа Каракачанов за начина, по който е подадена оставката. \"Цяла нощ съм мислил върху творческото предложение на Волен Сидеров и продължавам да мисля творчески\", иронизира той предложението на Волен Сидеров и той да подаде оставка. \"Загубих връзка с реалността - всеки ден по 10 часа на ден в министреството, 35 хиляди души в МО, проблеми, стара техника, по 10 часа на ден ме боли главата и съм загубил връзка с реалността\", ядосано отговори той. По думите му, предложенията трябва да се обсъждат не по медиите, а на коалиционен съвет. \"Във вторник имаме коалиционен съвет ще вземем решение и ще ви отговоря\", каза Каракачанов. \"Преди 1 месец казах, че спирам с ролята на \"синя каска\", ВМРО работи и ще работи. Ние направихме законопроект за радикалния ислям и искам да знам какви са \"творческите\" мотиви на \"Атака\" да не ни подкрепи\", попита той. \"Кой ни бута към съдбата на Реформаторския блок? Ако някой смята, че може творчески на гърба на партньорите си да си прави личен имидж, аз лично смятам, че няма смисъл от такава коалиция\", каза Каракачанов.", "date": "2018.11.18", "title": "К. Каракачанов за Сидеров: Няма смисъл от коалиция, в която някой си прави личен имидж на гърба на партньорите"}
