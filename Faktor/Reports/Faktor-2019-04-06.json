{"url": "https://www.faktor.bg/bg/articles/novini/svyat/papa-frantsisk-obvini-evropa-i-sasht-che-prodavat-orazhiya-vav-voenni-zoni", "text": "Папа Франциск обвини Европа и САЩ, че продават оръжия във военни зони, че разпалват конфликти и причиняват жертви в Сирия, Йемен и Афганистан, съобщи Асошиейтед прес. Папата заяви пред студенти и преподаватели в Милано че причината, поради която има толкова много войни по света, е, че \"богатите в Европа и Америка продават оръжия. . . използвани за убийството на деца и на възрастни хора\".  Франциск също така добави, че без оръжия страни като Сирия, Йемен и Афганистан е нямало да бъдат във война. По думите му смъртта на всяко дете и разрушаването на всяко семейство тежи на съвестта на страните, които произвеждат и продават оръжия.", "date": "2019.04.06", "title": "Папа Франциск обвини Европа и САЩ, че продават оръжия и разпалват конфликти"}
{"url": "https://www.faktor.bg/bg/articles/sotsialistat-zhablyanov-si-postroil-vila-za-360-000-ot-zaemi-no-ne-gi-deklariral", "text": "Валери Жаблянов си е построил вила в луксозния квартал Симеоново за 360 000 лв., пише \"Биволъ\". В декларацията на депутата от 2013 г. обаче няма информация за строящата се сграда, но през 2014 г. той обявява “осъществено право на строеж” за общо 360 000 лв. за него и съпругата му. Като произход на средствата е посочено, че те идват от “заем и спестявания”. От такъв заем обаче няма и следа в обявените от Жаблянов декларации, пише \"Биволъ\". Декларираният ипотечен заем от ДСК за 67000 лв. е за закупуване на съвсем друг имот – апартамент в кооперация, която се намира в кв. Крива река, показва справка в Имотния регистър. Жаблянов става депутат през 2013 г., но още през март 2012 г. на семейния парцел в престижния квартал Симеоново тече строителство, показват кадри на Гугъл мапс.Строежът е завършен и вилата е обзаведена към началото на 2014 г. За това свидетелства криминалната хроника, според която на 11 февруари 2014 г. жилището на Жаблянови е обрано и са задигнати бижута и техника. В първите месеци на управлението на ГЕРБ през 2009 г. министър Трайчо Трайков уволнява шестима от Дирекцията “Европейски фондове за конкурентоспособност”, която отговаря за изпълнението на Оперативна програма “Конкурентоспособност”. Сред уволнените е и шефката на дирекцията Ивет Жаблянова - съпругата на депутата. Посочената от министъра причина е “конфликт на интереси”. Не е известно с какво се е занимавала Ивет Жаблянова, след като отива на трудовата борса. В Търговския регистър няма следа от нейни фирми с успешен бизнес. Единствената фирма с нейно участие е заличена през 2008 г., пише още \"Биволъ\".", "date": "2019.04.06", "title": "Социалистът Жаблянов построил вила за 360 000 лв. от заеми, но забравил да ги декларира"}
{"url": "https://www.faktor.bg/bg/articles/haralan-aleksandrov-kampaniyata-na-bsp-e-adresirana-kam-onazi-chast-ot-balgariya-koyato-vechno-se-chuvstva-pretsakana", "text": "Българският избирател не  е конкретен, има с различни виждания. Към два различни морала се разделят. Цялата кампания на ГЕРБ, ще е изградена на това, че в България има хора, които са взели живота си в ръце. Това, което ни предлага тяхната листа е да мислим за едно общо бъдеще в контекста на Европа. На БСП кампанията, адресира губещата част от България, която вечно се чувства прецакана, каза в предаването \"Офанзива с Любо Огнянов” на Канал 3, социалният антрополог, Харалан Александров. В личния живот, смятането на цената на квадратен метър, напълно отмята проблемите на България.  Част от коментарите по повод на оставката на Цветан Цветанов, бяха, че си тръгва от парламента, а защо не си тръгва от апартамента и това е много опасно. Това не помага на нашата общност да си решим проблемите, които имаме. Елена Йончева има имидж, че постоянно се хвърля в битки и това е добре, ако кампанията се конструира като война. Мария Габриел от друга страна е приета като красивото лице , каза още той. Ние живеем в страната на бедните хора, които търкат билетчета и смятам, че успехът е въпрос на късмет. Не можем да преброим хората, които искат да вземат на богатите апартаментите, но можем да преброим колко търкат по билетче на ден. Българите са завистливи и искат да накажат всички и всичко. Тези хора няма да харесат интелигентното говорене на европейските хора, затова няма да харесат и листата на ГЕРБ. Техният гняв и недеволство от живота се превръща в епицентър на този политически ураган. Ако не бяха такива, скандалът с апартаментите, изобщо няма да бъде скандал. Хората, които си имат апартаменти, казват, че е неприятно, но до там, категоричен беше Харалан Александров.", "date": "2019.04.06", "title": "Харалан Александров: Кампанията на БСП е адресирана към онази част от България, която вечно се чувства прецакана"}
{"url": "https://www.faktor.bg/bg/articles/novini/svyat/migrantite-do-solun-treti-den-besneyat-skandirat-otvorete-granitsite", "text": "Трети ден продължава напрежението между мигрантите и полицията до Солун. Манипулирана информация в социалните мрежи доведе до сблъсъци и искане да се отвори границата със Северна Македония. Част от бежанците все пак се върнаха в лагера \"Диавата\", но полицията не премахва охраната. Полицията е в готовност да прекрати всеки опит за придвижване към границата със Северна Македония. Днес отново органите на реда бяха принудени да използват сълзотворен газ срещу мигрантите, които се опитаха да  поемат пътя към Скопие. Полицаите бяха нападнати с камъни. Ранен е журналист. Задържаха трима мигранти, за които предполагат, че организират хората за прояви на неподчинение. Разследва се връзката им с нелегални канали за трансфер към Германия. Мигрантите скандираха \"Отворете границите\" и получиха официален отговор от министъра по миграцията Димитрис Вицас, който беше категоричен: \"Лъжа е, че границите ще се отворят\". Министърът по миграцията предупреди мигрантите да спазват законите на страната. Според гръцките медии, които се позовават на специалисти от граничната полиция, манипулираната информация в социалните мрежи цели да предизвика напрежение и да се покачи цената на нелегалния трансфер към Централна Европа. Увеличени са патрулите по охраната на сухопътната граница с Турция, откъдето се засили мигрантският натиск в последните дни. Засилени са мерките за охрана и по българските граници заради напрежението с мигрантите в Гърция. Вътрешният министър Младен Маринов съобщи вчера, че 6 пъти се е увеличил броят на мигрантите, опитали се да влязат незаконно от Гърция в нашата страна през миналата година и първите месеци на тази, в сравнение с 2017-а. Кореспондентът на БНР Дора Атанасова беше в пограничните райони: Жителите на пограничните райони казват, че от няколко дни има засилено полицейско присъствие: \"Нещо необичайно е. Не е било така никога. Определено са повече. Ние пристигаме от Капитан Андреево – няколко коли видяхме\". Хората одобряват мерките: \"Полицейското присъствие е постоянно. Тука сме под контрол. Самолети си минават постоянно\".", "date": "2019.04.06", "title": "Мигрантите до Солун трети ден беснеят, скандират \"Отворете границите\""}
{"url": "https://www.faktor.bg/bg/articles/arteks-preustanovyavame-stroitelstvoto-na-zlaten-vek-saobrazyavayki-se-s-razporezhdaneto-na-ministar-predsedatelya", "text": "\"Артекс\" преустановява строителството на „Златен век“, се казва в съобщение на фирмата до медиите. В момента работим по осигуряване на безопасността на обект „Златен Век“, както и по отстраняване на констатираните забележки от страна на ДНСК, като технологичният срок за това е до 15 април 2019 г. Преустановяваме строителството на обекта, съобразявайки се с разпореждането на министър-председателя Бойко Борисов“, пише в съобщението.  Конструкцията на текущото ниво е необходимо да бъде завършена с цел безопасност и защита на хората от падащи строителни материали и съоръжения при евентуални природни бедствия, допълниха от фирмата. „Категорично заявяваме, че проектът „Златен Век“ е законен, притежава действащо разрешение за строеж и законни строителни книжа. Съдействаме на всички институции - органите на ДНСК и МРРБ - за извършване на проверки на строежа и документацията. Припомняме на цялото общество, че „АРТЕКС ИНЖЕНЕРИНГ“ АД е строително-инвестиционна компания, която е от 25 години на пазара. Името ни е синоним на качество, законност и коректност. Спазваме стриктно всички закони на Република България. Никога не сме участвали в приватизационни сделки, обществени поръчки и не сме усвоявали средства по европейски фондове“, се казва още в съобщението.", "date": "2019.04.06", "title": "„Артекс\":  Преустановяваме строителството на \"Златен век\""}
{"url": "https://www.faktor.bg/bg/articles/novini/svyat/armiyata-na-halifa-haftar-vleze-v-nay-golyamoto-predgradie-na-tripoli", "text": "Либийската национална армия на Халифа Хафтар влезе в най-голямото предградие на Триполи, съобщи ТАСС като се позова на информация на телевизия Ал-Арабия. Става въпрос за района Хала ел-Фурджан, който се намира на 10 километра от центъра на столицата.  По-рано военните  бявиха, че са завзели летището в Триполи. Основната аерогара е силно повредена след като на територията ѝ преди време имаше ожесточени боеве. В последните години функциите ѝ бяха поети от военното летище, което е по-близо до града.  От руското външно министерство съобщиха, че Халифа Хафтар е разговарял с заместник-министър Михаил Богданов по телефона и го е информирал за действията на военните от последните дни. Според Хафтар те са насочени към активизиране на борбата с намиращите се в различни части на страната терористични и екстремистки групировки. От своя страна Богданов е потвърдил позицията на Русия в подкрепа на политическите методи за решаване на спорните въпроси.  По-рано руският външен министър Сергей Лавров заяви, че либийците трябва да започнат диалог без натиск отвън. \"Що се отнася до Либия, ние подкрепяме всички политически сили в страната, така че те да се договорят помежду си и никой нищо да не им налага\", каза Лавров и добави, че ситуацията в арабската страна ще продължи да бъде тема на разговори в ООН и днес, а специалният пратеник на световната организация Гасан Саламе съобщи, че планираната за другата седмица национална конференция  за Либия ще се състои, независимо от ситуацията в момента. Събитието трябва да се проведе от 14 до 16 април и на него ще бъде обсъдена идеята за изборите като възможност за излизане от конфликта.  От съседен Тунис дойде информацията за засилване на мерките за сигурност заради ситуацията. Властите разработват и специален план за действие. Вчера пък беше увеличена сигурността по общата граница.  По-рано Съветът за сигурност на ООН призова силите на Националната армия да избягват стълкновения. Руският външен министър Сергей Лавров, който е на посещение в Кайро, заяви, че не трябва да се обявяват виновни за кризата в арабската страна. Според него либийците трябва да започнат диалог без натиск отвън.  Египетският външен министър Самех Шукри призова за сдържаност и връщане към разговорите. Според него ситуацията не може да бъде решена с военни действия.  След свикано по искане на Великобритания и преминало при закрити врата извънредно заседание за Либия Съветът за сигурност на ООН изрази безпокойство от ситуацията там и призова Хафтар да избягва въоръженото противопоставяне. ЕС вече призова за прекратяване на всякакви военни действия. Говорител на Еврокомисията призова към преговори. Председателят на Европейския парламент Антонио Таяни изрази опасение, че настъплението срещу либийската столица на силите на Изтока може да доведе до нова мигрантска вълна към Европа. Външните министри от Г-7 категорично се противопоставят на военните действия в Либия, гласи обща позиция след преговори във Франция", "date": "2019.04.06", "title": "Армията на Халифа Хафтар влезе в най-голямото предградие на Триполи"}
{"url": "https://www.faktor.bg/bg/articles/preznamenovanie-erdogan-i-putin-shte-gledat-zaedno-operata-troya", "text": "Турският президент и руският му колега ще се срещнат в понеделник на церемонията по откриването на Турско-руската година на културата, която ще се проведе в „Болшой театър“ в Москва, съобщава Анадолската агенция като се позовава на руския посланик в Анкара. Това ще е третата среща между Реджеп Ердоган и Владимир Путин в руската столица от началото на годината, предаде БГНЕС. Руският посланик в Турция Алексей Ерхов изрази задоволството си от предстоящото събитие. „Тази специална година предоставя на двете страни възможността да се опознаят по-добре и да се разберат по-добре, да покажат своята богата култура и да се обогатят на духовно и интелектуално ниво“, заяви той. Церемонията ще бъде последвана от гала представлението „Троя“ в операта.  Дали тук няма нещо пророческо? Предзнаменование? Дипломатът подчертал, че двамата лидери са особено доволни от факта, че събитието ще се състои за пръв път в Русия. Ердоган ще участва и в 8-то заседание на Съвета за двустранно сътрудничество на високо равнище между двете държави. Срещите се провеждат традиционно от 2010 година насам.", "date": "2019.04.06", "title": "Предзнаменование! Ердоган и Путин ще гледат операта \"Троя\""}
{"url": "https://www.faktor.bg/bg/articles/novini/svyat/netanyahu-planat-na-tramp-nyama-da-go-ima-ako-predvizhda-izselvane-na-evrei", "text": "Премиерът на Израел Бенямин Нетаняху каза, че е дал ясен сигнал на президента Доналд Тръмп, че не е готов да евакуира „дори един човек“ от селища на Западния бряг в интервю пред телевизионния Канал 13, цитирано от израелското англоезично издание The Times of Israel. \"Знам какво казах: Kазах, че не може да бъде премахнато дори едно селище, и [Израел настоява] за нашия постоянен контрол над цялата територия на запад от Йордан\", каза Нетаняху, цитира \"Фокус\". Запитан в интервюто, записано в сряда, дали е уточнил това пред Тръмп лично, Нетаняху каза, че е заложил същите позиции пред Тръмп и пред бившия американски президент Барак Обама. Той уточни, че е посочил на Тръмп, че няма да евакуира „дори един човек“ от заселническите общности. Ако САЩ възнамеряват да се противопоставят на тези позиции, посочи той, това споразумение няма да е жизнеспособно. \"Що се отнася до мен, [евакуацията на поселенията] няма да бъде там [в плана], а ако е [в плана], няма да се случи.\" Тръмп, каза той, \"е най-добрият приятел, който Израел е имал\" в Белия дом, и уважава неговата позицията , \"както и аз уважавам неговата“. На въпроса дали очаква американската администрация да признае израелския суверенитет над Западния бряг като Голанските възвишения миналия месец и защо не настоява Тръмп да одобри суверенитета на Израел над селищата, Нетаняху каза: “Изчакайте до следващия мандат“. \"Всички селища, без изключение, тези, които са в блокове и тези, които не са, трябва да останат под израелски суверенитет\", каза Нетаняху, добавяйки, че това \"в крайна сметка\" ще се случи. Над 400 000 евреи живеят в селищата на Западния бряг. Други 200 000 души живеят в кварталите на Източен Йерусалим, анексирани от Израел след войната през 1967 година.", "date": "2019.04.06", "title": "Нетаняху: Планът на Тръмп няма да го има,  ако предвижда изселване на евреи"}
{"url": "https://www.faktor.bg/bg/articles/novini/balgariya/deputat-prezidentat-se-opitva-da-pritopli-edna-mandzha", "text": "Важно е, че с Валери Симеонов намираме общи гледни точки по много въпроси. Не смятам, че Николина Ангелкова трябва да подава оставка. Ако институциите са сигнализирани, нека си направят проверките, каза в предаването \"Офанзива с Любо Огнянов”, Александър Иванов от ГЕРБ.    \"За мен е интересна темата на консултативния съвет. Президентът под някаква форма се опитва да притопли една манджа, за да може хората да си вадят някакви заключения. Ако искаме да сме някакъв стандарт, трябва да се отнасяме еднакво към всички. Явно има симпатия от президентството към Лозан Панов, както към БСП. Не можем да мерим с двоен аршин”, каза още той.     \"Няма притеснение, защото всички документи, които се представиха, бяха под много интересна форма. Те са публични и никой не си е крил имотното състояние. Ние постъпваме най-отговорно, като си понасяме отговорността. Когато имаше олигарси, които бяха разследвани от органите, там бяха големите злоупотреби. Там трябва да търсим нападението срещу управляващите”, каза Александър Иванов   \"Изборите са много важни за Европа и за България. Единственото, което може да действа за стабилността на Европа е ЕНП. Мария Габриел може да повдигне много теми като миграционен натиск и киберсигурност”, каза още той.", "date": "2019.04.06", "title": "Депутат: Президентът се опитва да притопли една манджа"}
{"url": "https://www.faktor.bg/bg/articles/novini/svyat/huan-gaydo-administratsiyata-na-maduro-e-v-panika", "text": "Лидерът на венецуелската опозиция Хуан Гуайдо, признат от демократичния свят за президент на страната, обяви днес, че администрацията на президента Николас Мадуро е в паника заради протестите в страната, информира ТАСС, като се позовава на негово изявление на митинг в Каракас, предаван пряко от телевизия TVV. \"Те [властите] са изпаднали в паника. Президентският дворец „Мирафлорес“ се тресе, защото ние сме на улицата. Докато те контролират четири квартала [Каракас], ние протестираме на 358 места в цялата страна \", прави сметки Гуайдо. Опозиционерът е изтъкнал, че протестите „няма да спрат, колкото и да е трудно“. По думите му, следващата фаза на операция „Свобода“ ще започне на 10 април. \"В сряда [10 април] започва нов етап от операция \"Свобода\".“  Политикът обаче не е уточнил какво именно разбира под втора фаза, но е призовал привържениците си „да запазят единството и организираността си“.", "date": "2019.04.06", "title": "Хуан Гайдо: Администрацията на Мадуро е в паника"}
{"url": "https://www.faktor.bg/bg/articles/ubietsat-na-viktoriya-marinova-shte-iska-sakraten-protses", "text": "Северин Красимиров, който е обвинен за жестокото убийство на журналистката Виктория Маринова, ще поиска съкратено съдебно производство, съобщава ТВН. От Окръжния съд в Русе потвърдиха информацията с допълнението, че защитата на Красимиров вече е депозирала искане в деловодството на съда делото да се гледа по реда на глава 27 от НПК. При тази процедура обвиняемият признава фактите и при определяне на наказанието, ако той бъде признат за виновен, доживотният затвор без право на замяна като вид наказание изобщо отпада, той не се обсъжда. Може да се наложи доживотен затвор, който автоматично се заменя с лишаване от свобода. На 19 март т.г. прокуратурата внесе обвинителен акт срещу 21-годишния Северин. На 22 април ще бъде т.н. разпоредително заседание, на което съдът ще прецени дали ще приеме искането на защитата на Красимиров. Срещу него са повдигнати три обвинения: едното е за извършване на блудствени действия, второто – за изнасилване и третото – за предумишлено убийство, извършено по особено мъчителен начин и с особена жестокост. За последното престъпление законът предвижда най-тежкото наказание – доживотен затвор без право на помилване. Ако съдебният състав уважи иска на Красимиров, делото да се гледа по реда на глава 27 от НПК, ще получи наказание, което задължително не е доживотен затвор, а е лишаване от свобода.", "date": "2019.04.06", "title": "Убиецът на Виктория Маринова иска съкратен процес"}
{"url": "https://www.faktor.bg/bg/articles/srednoshtni-banditi-izkartiha-8-biletni-avtomata-ot-troleybusno-depo-v-sofiya", "text": "Среднощни бандити изкъртиха 8 билетни автомата от тролейбусно депо и ги захвърлиха до него. Все още не е ясно колко пари е имало в електронните каси, но нанесените щети са за над 16 000 лева. В 3 часа след полунощ крадците влизат с взлом в осем тролея в столичното тролейбусно бюро \"Искър\". Касите са откраднати с тръбата, която е захваната касата вероятно през първа врата са влезли, другите врати няма интервенция по тях. Къртенето е станало като са изкъртили от тука през ламарината и после отгоре я чупи, обясни Атанас Стоев, началник експлоатация в тролейбусно депо \"Искър\", цитиран от Нова телевизия. Все още не е ясно колко пари са откраднати. В машините има по не повече от 200 лв. За лош късмет на крадците обаче някои от апаратите са били отчетени предния ден. Докато се опитват да изкъртят билетната каса апашите успяват да нанесат и друга щета на тролея, чупят основен прозорец. Най-голяма щета обаче не са парите в апаратите, а самите машини, които струват по 1000 евро всяка. Депото се охранява от един пазач и две камери. И техниката и живата сила обаче не са успели да спрат крадците. Кучетата са дали сигнал че има хора в автобусите. При толкова много тролейбуси повече хора са били.  Бързо са приключили, допълни Атанас Стоев. Всички осем каси са намерени на по-малко от 200 метра от депото крадците са оставили се себе си само непродадените билети. След оглед от полицията иззеха апаратите като веществено доказателство. Снемането на отпечатъци обаче ще е трудно, защото тези на крадците, могат да бъдат сбъркани с тези на обикновени пътници.", "date": "2019.04.06", "title": "Среднощни бандити изкъртиха 8 билетни автомата от тролейбусно депо в София"}
{"url": "https://www.faktor.bg/bg/articles/vavezhdat-speshni-merki-sreshtu-otliv-na-turisti-po-chernomorieto", "text": "Mинистерството на туризма въвежда спешни мерки за справяне с очаквания отлив на туристи по българското Черноморие. Една от тях е кампанията \"Неочаквана ваканция\". Целта на инициативата е всеки, който иска да плати две нощувки в България, да получи третата безплатно. Някои хотелиери са изчислили обаче, че безплатната трета нощувка за тях означава, че ще работят с над 30% отстъпка от цената. Според тях мерките са закъснели.  \"Очакванията на бизнеса са Министерството на туризма да беше се справило преди сезона. Тоест ние трябваше да сме много по-активни по отношение на реклама на пазарите\", заяви Живко Табаков от \"Бургаски черноморски туристически район\"  Идеята на министерството е, ако кампанията се окаже успешна, в така наречените „крила на сезона“ април и май, промоциите за българите да продължат и в активния туристически сезон.", "date": "2019.04.06", "title": "Въвеждат спешни мерки срещу очаквания отлив на туристи по Черноморието"}
{"url": "https://www.faktor.bg/bg/articles/vetko-arabadzhiev-mozhe-da-ostane-bez-samoleti", "text": "Без луксозния си самолет може да остане Ветко Арабаджиев, но не само без него, а и без другите си летателни машини.  Причината е поредното разследване на НАП за укриване на данъци срещу него, става ясно от решение на Административен съд - Пловдив. Така Темида потвърждава искането на данъчните власти за запор върху фирма \"Виктория еър\", собственост на Арабаджиеви. До крайната мярка се стига след стартирала процедура в края на миналата година финансова ревизия в дружеството на от НАП-Пловдив. Повод според запознати са събрани улики при проверка на други фирми на фамилията. Макар ревизията да не е приключила, до момента са засечени нередности на стойност 26 237 лева. Следва налагане на обезпечителни мерки, с които фирмата е запорирана. Чрез адвокатите си Арабаджиеви моментално обжалват, но съдът в Пловдив оставя в сила искането на НАП. Източници в приходната администрация твърдят, че самата проверка съвсем скоро ще приключи, а стойността на нарушенията може да нарасне. След това фирмата на олигарха има възможност доброволно да плати откритите задължения към хазната. От решението на съда става ясно, че \"Виктория еър\" няма почти никакви наличности по сметките си. За това може да се наложи разпродажба на имуществото. Сред тях е и луксозният бизнес джет \"Чесна\" 500, който според публикации в авиационнни издания се притежава от \"Виктория еър\". Баровската машина е 7-местна и нова струва около 3 млн. долара. Според медийни публикации Арабаджиеви притежават самолета от няколко години, пише ежедневник. От съдебното решение не става ясно от какво точно са натрупани данъчните задължения на \"Виктория еър\". В същия момент името на дружеството се появява в ревизия на друга фирма, свързана с Арабаджиеви - \"Виктория туристик\". Макар и собственост на офшорки, фирмата от години менажира хотелската империя на олигарха, отчитайки милиони левове оборот. Проблеми с данъчните имат и други фирми на Арабаджиеви. Сред тях и управляваната от дъщеря им Александра туристическа агенция \"Виктория Холидейз\". При проверката освен злоупотреби с ДДС и укриване надоходи на стойност минимум 61 000 лева изскачат и данни за злоупотреба с еврофондове.", "date": "2019.04.06", "title": "Ветко Арабаджиев  може да остане без самолети"}
{"url": "https://www.faktor.bg/bg/articles/novini/svyat/borik-akunin-rezhimat-na-putin-shte-svarshi-zle-video", "text": "Режимът на Путин се изплаши от събитията в Украйна и направи голяма грешка. Тези хора обрекоха себе си на формат на пожизнена авторитара власт, която ще свърши зле. Проблемът не е в царя-батюшка. Проблемът е в системата на държавата, казва световноизвестният руски писател Борис Акунин пред „RusLook - события и жизнь“ Той обясни причините за своето преместване в Лондон, главната, от които е промяната в курса на  Русия през 2014-го година, когато писателят се почувствал в критично малцинство. Признава, че  до този водораздел изобщо не е разбирал своята страна, мислейки, че демокрацията в Русия окончателно е победила и обществено-политическите процеси вървят в правилна посока.  Сега  Акунин е уверен, че  Путин не е причината за проблемите, а те се коренят много по-дълбоко. Уви, целият руски исторически опит показва, че промяната почти винаги води до по-лошо. Следователно- подкрепата на режима- това е инерцията на съзнанието на хората, основана на страха от промяната.  Главната забележка на писателя към опозицията е, че тя постоянно критикува сегашното правителство, вместо да създава и насърчава имиджа на страната, която самата опозиция иска да изгради.  \"Трябва да сме в състояние да направим това убедително и привлекателно, за да преодолеят хората  страха от промяната, да пожелаят да променят Русия към по-добро\", казва  Акунин.  Вярва, че опозиционният лидер Алексей Навални добре знае как да говори с хората по този начин. Писателят счита, че той със сигурност е обещаващ и много смел политик, защото, за да участваш в опозиционни действия в Русия е необоходима огромна смелост....  Защото там това е животозастрашаващо, в буквалния смисъл. Навални и други опозиционни лидери, които не се страхуват да казват истината, предизвикват голямо уважение у мен, признава писателят. Борис Акунин определя существащата общественно-политическа система в Русия не като масова поддръжка на корумпираната, неефективна, крадлива власт, а като нежелание на хората за промени. Именно заради страха от тях.", "date": "2019.04.06", "title": "Борис Акунин: Режимът на Путин ще свърши зле (ВИДЕО)"}
{"url": "https://www.faktor.bg/bg/articles/novini/svyat/ekspert-evropa-e-izpravena-pred-porednata-migrantska-kriza", "text": "Гърция и Европа са изправени пред поредната мигрантска криза. Това каза в обзорното политическо предаване „Метроном“ на Радио „Фокус“ Йоаким Каламарис, анализатор и университетски преподавател, относно мигрантското напрежение в южната ни съседка. Свидетели сме на резултатите от политиката, в която, за съжаление, всички участваме – политиката на новия световен ред. По негови думи официалният брой на мигрантите, определен като 70 000, е недействителен, тъй като е известно в страната, че само тези от Пакистан са половин милион.  „Съществува решение – да се появи сериозен лидер и да поеме ситуацията в ръце, защото нещата са много сериозни. Балканските граждани изнемогват финансово и отгоре на всичко финансират нечий план-програма. Да не забравяме, може би затова се повтаря историята, за Първата и Втората световна война също е бил план на същите сили, които днес управляват тези процеси и за които съжалявам, че ще споделя с вас, целия български журналистически елит, освен вас, разбира се, и вашето радио, мълчи тактично.  Говорим за велурена революция срещу самите граждани на Балканите, за третиране на нашите страни, на нашите деца и на нашето поколение като трета скорост в Европейския съюз, докато ние даваме всичко от себе си, от нашите спестявания, за т.нар. обща еволюция на Европейския съюз и получаваме какво – недоимък, евакуация на страните и бъдеще без никакво планиране“, каза той. Йоаким Каламарис добави, че Турция получава солидни средства от ЕС да възпира тези милиони, които по информация от там се събират на нейна територия, но чрез служби и механизми ги препращат към другите държави на Балканите.", "date": "2019.04.06", "title": "Експерт: Европа е изправена пред поредната мигрантска криза"}
{"url": "https://www.faktor.bg/bg/articles/novini/svyat/ukrayna-komikat-protiv-shokoladeniya-kral", "text": "В понеделник, на 1 април, стана известно, че младият комедиен телевизионен актьор Владимир Зеленски, без никакъв опит в политиката, е нанесъл съкрушително поражение на политическия елит на Украйна в първия тур на президентските избори и това е знак за горчивия упрек на електората, уморен от липсата на промени в страната, където всичко се ръководи от богатите бизнесмени. 41-годишният Владимир Зеленски, станал известен с ролята си на учител, който неочаквано става президент, води с 30% от гласовете. Той събра 5,2 милиона гласа, което е почти два пъти повече отколкото действащият президент Петро Порошенко, за който са гласували под 16% от избирателите. Юлия Тимошенко, която в миналото два пъти е участвала в президентски избори, финишира на трето място, с едва около 13%. Както съобщи ЦИК на Украйна активността е била на 63%. Във втория тур Зеленски ще се срещне лице в лице с действащия президент Порошенко.    който се бори срещу уморената стара гвардия, която отказа да го взема на сериозно. Той нанесе съкрушително поражение на останалите 38 кандидати, представляващи най-различни групи, мнозинството, от които се ползваха с подкрепата на много ограничени кръгове от електората.   Един от съветниците на Зеленски нарече резултатите от първия тур \"кулминация на серията въстания в Украйна случили се между 2004 и 2014 година\" и лидерите, на които съумяха да свалят предишните правителства, но не успяха да се справят с влиянието на олигарсите, контролиращи политическия и икономическия живот на страната, а също така и медиите.  \"Това е борба, политическата система най-накрая да заработи не само заради собствената си изгода, но и за благото на народа. Независимо от двете революции, нищо в страната ни не се промени\", коментира Дмитрий Разумков, политически консултант на Зеленски.  Зеленски не прави никакви конкретни изявления с какво ще се заеме, ако стане президент, а в някакъв момент дори помоли привържениците си да му изпращат предложения за политическата му програма в социалните мрежи. Във втория тур на изборите, гласоподавателите вероятно ще очакват от него по-ясна програма. Освен това, съществуват подозрения, че Зеленски е подставено лице на Игор Коломойски — украински магнат, който избяга в Израел след голям банков скандал. Двамата отричат тези твърдения, както и информацията за наличието на някакъв скрит план. 53-годишният Порошенко призна, че се е лишил от доверието на избирателите заради твърде бавните темпове на реформите и икономическите трудности. Но той добави, че времето на шегичките е отминало и на Украйна и е нужен лидер, способен да реши социалните и икономическите проблеми, а също така, и, което е много по-важно,  Тези избори ще помогнат да бъде определен курсът на страната, която се превърна в линия на разлом във възобновената глобална конфронтация между Русия и Запада. Войната за контрола над Донбас, където правителствените войски се сражават с поддържаните от Русия сепаратисти — вече отне живота на 13 хиляди души и превърна милиони в бежанци. Свидетелство за разрива с Русия стана това, че на тези президентски избори основното съперничество се разгръщаше не между проруската и прозападната фракция, както беше преди 10 години. Този път проруският кандидат Юрий Бойко беше едва четвърти с 11% от гласовете.  Според политическите анализатори, на Порошенко му предстои тежка борба и една от основните причини е, че той си остава един от най-богатите хора в Украйна. Той дължи състоянието си на своята шоколадова империя и така и не изпълни предизборното си обещание, дадено още през 2014 година, да продаде бизнеса си. Множество бизнесмени, близки до него, бяха замесени в корупционни скандали. \"Президентът продължи да се обогатява, докато обикновените украинци страдаха от ниските заплати и безработицата\",  отбелязва политическият анализатор Владимир Фесенко. По думите на Фесенко и други експерти, резултатите от изборите кореспондират и с глобалната тенденция, заключаваща се в това, че хората отхвърлят представителите на политическите елити, отдавайки предпочитанието си на кандидати, които обещават радикални промени. \"Победата на Зеленски е   и желание за радикални политически промени\", смята Фасенко. По думите му, това не е толкова \"любов\" към конкретния комедиен актьор, колкото очакване, че той може да стане катализатор на промените. Като цяло, украинците не се доверяват на своите политически лидери. Според проучване на Gallup в месеца на изборите, едва 9% от украинците са заявили, че имат доверие на правителството, а 91% са заявили недоверието си. Говорителят на руския президент Владимир Путин, Дмитрий Песков отказа да коментира резултатите от първия тур на изборите за президент. По думите му, Русия има интерес от победата на този кандидат, който е \"готов да започне работа за урегулирането на конфликта в Донбас\". Други руски политици и държавни медии се опитват да представят президентските избори в Украйна като фарс и като доказательство, че политическото въстание в Украйна през 2014 година не е донесло никакви промени. \"Российская газета\" дори нарече изборите \"най-мръсните и нечестни в историята на Украйна\". Руските репортери и коментатори игнорираха всеобщото мнение, че тези президентски избори в Украйна са били наистина демократични, доколкото украинските граждани са имали избор, а техният резултат не е бил предопределен, за разлика от изборите в Русия.", "date": "2019.04.06", "title": "Украйна: Комикът против шоколадения крал"}
{"url": "https://www.faktor.bg/bg/articles/nek-iskala-blizo-20-uvelichenie-na-toka-za-bita", "text": "Националната електрическа компания е поискала близо 20% увеличение на тока за бита и малките фирми от първи юли, съобщава специализираният сайт 3е-news.net, който се позовава на доклада на НЕК.  В него е записано, че прогнозната средна покупна цена на тока за бита и регулирания пазар от първи юли е 151 лева за мегават, което е с близо 20% повече от утвърдената цена за текущия период. Засега това е най-високото заявление, внесено в Комисията за енергийно и водно регулиране.  В края на март предложение за новите цени на тока внесоха и от трите електроразпределителни дружества. Най-голямо увеличение са поискали от ЧЕЗ - с близо 9%. От EVN предлагат токът да поскъпне с 4 на сто, а от \"Енерго-Про\" –  с 1,7%.  Енергийният регулатор ще вземе окончателно решение за цените на тока в края на юни. Прочети още на: https://www.bgonair.bg/economy/2019-04-06/nek-e-poiskala-uvelichenie-na-toka-za-bita-s-20", "date": "2019.04.06", "title": "НЕК иска близо 20% увеличение на тока за бита"}
{"url": "https://www.faktor.bg/bg/articles/novini/balgariya/dans-uchastvala-v-uchenie-za-zashtita-ot-razprostranenieto-na-orazhiya-za-masovo-unishtozhenie", "text": "В информация от Държавната агенция по национална сигурност се съобщава, че в България е приключило учение на Инициативата за защита от разпространението на оръжия за масово унищожение. В дните до четвъртък  у нас са се срещнали експерти от американската  Агенция за намаляване на заплахите (Defense Threat Reduction Agency) и Европейското командване на Въоръжените сили на САЩ (USEUCOM). В учението се включиха и представители на Албания, Азербайджан, Босна и Херцеговина, Хърватия, Грузия, Италия, Косово, Северна Македония, Молдова, Черна гора, Румъния, Сърбия и Украйна. Инициативата за защита от разпространението на оръжия за масово унищожение е част от глобалните усилия  за  пресичане на трафика на оръжия в съответствие с международното право и резолюциите на Съвета за сигурност на ООН.", "date": "2019.04.06", "title": "ДАНС участвала в учение за защита от оръжия за масово унищожение"}
{"url": "https://www.faktor.bg/bg/articles/novini/balgariya/uchrediha-natsionalno-dvizhenie-alternativa-za-balgariya", "text": "Граждани учредиха Национално движение \"Алтернатива за България\" с първа цел – явяване на местните избори. За председател е избран Симеон Тодоров, а всички учредители представиха манифеста на движението.  Пред „Хоризонт” на БНР журналистът Гергана Никленова, която също е сред учредителите на движението, обясни, че то си поставя за цел цялостна ревизия на управлението на България от последните 29 години.", "date": "2019.04.06", "title": "Учредиха Национално движение \"Алтернатива за България\""}
{"url": "https://www.faktor.bg/bg/articles/novini/balgariya/rumen-porozhanov-shte-se-pomolim-za-dazhd-hlyab-shte-ima", "text": "Въпреки сушата през последните месеци и липсата на дъжд, хляб ще има. Това обяви пред Дарик министърът на земеделието Румен Порожанов. В последните седмици производителите се оплакаха, че пролетните култури са пред провал, заради липсата на дъжд и сухото време.  \"Надяваме се да завали и ще се помолим за дъжд\", каза още Порожанов. \"Качеството на реколтата според първото изследване, което сме направили, миналата година беше над 80% за пшеницата и ечемика, говорим за есенниците. Сега пак са в добро и много добро състояние. Надяваме се да има валежи. Следим прогнозата и не случайно казахме, че ще се помолим за дъжд, защото включително и нивата на язовирите в момента също са обезпокоителни от гледна точка на сезона за напояване. Ще пуснем писма до Министерството на околната среда и водите, ще проведем и среща за това, да се ограничи подаването за други нужди, за да може да се съхрани вода за напояване в язовирите, които ползва \"Напоителни системи\", каза още той. Попитан дали това означава по-скъп хляб, Порожанов отговори: \"Това е борсова стока и тя се влияе от всякакви прогнози и отчети за реколта, които излизат, така че, нека да видим\".", "date": "2019.04.06", "title": "Румен Порожанов: Ще се помолим за дъжд, но хляб ще има"}
{"url": "https://www.faktor.bg/bg/articles/rumen-petkov-boyan-durankev-e-vodach-na-listata-na-koalitsiya-za-balgariya", "text": "Проф. Боян Дуранкев е определен единодушно за водач на листата на \"Коалиция за България\". Това каза лидерът на АБВ Румен Петков по време на пресконференция след заседание на Политическия съвет на коалицията, на което е утвърден водачът на листата за евровота, предаде Канал 3. Петков уточни, че решението е взето на днешното заседание на политическия съвет на Коалиция за България.  \"В рамките на политическия съвет обсъждаме повече от 40 кандидатури за евродепутати“, заяви Петков и посочи, че те са направени от 7-те партии, които са част от коалицията. \"18 мъже и 9 жени обсъждаме, 27 конкретни кандидатури. Всички те са с висше образование. От тях 10 са представители на академичната общност, хабилитирани лица. В това число 7 преподаватели във висши учебни заведения. Възрастовото разпределение е до 35 години - 13 кандидати, между 35 и 60 – 9 кандидати и над 60-годишна възраст – 6. Много добър баланс като териториално представителство, възрастово участие и практически възможност да са гарантира равнопоставеността на двата пола в листата“, каза още Петков.  В ЕП трябва да върнем надеждите на българите, които през Прехода доста пострадаха,заяви професор Дуранкев по време на брифинга. \"Първо държа да благодаря на всички от великолепната седморка, които подкрепиха идеята аз да бъда водач на листата. Бих желал да кажа, че в тази борба за Европейския парламент не се включваме просто на един олимпийски принцип, а отиваме да свършим определена работа“, каза проф. Дуранкев.", "date": "2019.04.06", "title": "Боян Дуранкев е водач на листата на Коалиция за България"}
{"url": "https://www.faktor.bg/bg/articles/novini/balgariya/prezidentat-i-trite-maymuni", "text": "Спомняте ли си популярния мотив с трите маймуни? Едната не чува, другата не вижда, а третата не говори.  За този мотив с предшествениците на човека се сетихме, когато президентът Радев свика за понеделник Консултативен съвет по национална сигурност. Темата на събитието ще бъде „Резултати от противодействието на корупцията по високите етажи на властта. Необходимост от мерки за национална сигурност. Най-вероятно Радев с назидателен тон ще задава тежки въпроси и ще сочи с пръст политическата класа, която, видите ли, се е о(л)яла. Парламентарно представените партии ще отидат в Президентството, ще си поговорят с Радев, а той накрая ще излезе човекът, който казва “Стига!” “Стига!” казваше в емблематична реклама за кисело мляко Елена Йончева. Тя тогава беше журналист. И приятелка на тогавашния премиер. Позволяваха й се скъпи командировки за журналистически материали. Платени с бюджетни средства. После Елена Йончева влезе в съдружие с Цветан Василев. Още по-късно същият Цветан Василев и финансираното от него сдружение “БОЕЦ” поискаха да се върне у нас “Свободна Европа”. Там, откъдето тръгна “Апартаментгейт”. Междувременно, Елена Йончева бе прессекретар на същия този президент, който сега ще бори корупцията по върховете. А днес Йончева (натрупала завидно благосъстояние) е водач на червената листа за евроизборите. За резултатите от противодействието на корупцията по високите етажи на властта ще пита президентът. Интересно, дали в контекста на темата ще станат ясни отговорите и на следните въпроси: Как пенсионери и безработни правеха дарения за кандидат-президентската кампания на Румен Радев? Защо някои от тези хора дори не знаеха? Нима са били използвани, за да легализират скрито финансиране? Какво се случи с разследването на инцидента от миналото лято, когато бащата на Радев блъсна инвалид на кръгово кръстовище? Защо за случая не се говореше и бяха направени опити да се прикрие? Оказван ли е натиск, платено ли е на някого, за да се потулят нещата? И това не е ли също част от корупционен модел? Има ли доза истина в слуховете, че президентът Радев е назначил за секретар по вътрешна политика и гражданско общество бившия кмет на пловдивското село Труд и бивш общински съветник от БСП в ОбС-Марица Николай Копринков, защото е правил лични услуги на него и любовницата му (настоящата президентска съпруга Десислава Радева)? Ако да - какви услуги са правени? Защо летецът от Граф Игнатиево е обичал да отскача в Труд? Редно ли е президентът, преди да беше станал президент, да назначи любовницата си на два трудови договора във ВВС и с държавни пари да плаща квартирата й? Иначе бе забавно, че Радев смело излезе и заяви, че е свалил доверието си от шефа на КПКОНПИ след раздухването на казуса с неговата тераса. Президентът свали доверието си от фигура, която се избира от Парламента. По същия начин Радев може да свали доверието си от Григор Димитров, заради колебливите му игри. Или от Петър Хубчев, заради същото в националния по футбол. А дали Радев би дал оставка, ако лидерите на парламентарно представените партии му зададат тези въпроси в понеделник и кажат, че свалят доверието си от него? Скандалът с имотите на властта мирише. Но говоренето на Румен Радев е като дефекация срещу вентилатор. Причината е ясна - президентът и хората около него също имат “скелети в гардероба”. Затова и консултативният съвет в понеделник няма да е нищо повече от лов на вещици.", "date": "2019.04.06", "title": "Президентът и трите маймуни"}
{"url": "https://www.faktor.bg/bg/articles/aleks-aleksiev-turtsiya-e-reshila-da-skasa-s-nato", "text": "Турският президент Ердоган прави това, което си иска и надали местните избори биха променили нещо. Това каза в обзорното политическо предаване „Метроном“ на Радио „Фокус“ Алекс Алексиев, председател на Центъра за балкански и черноморски изследвания. Той добави още, че все още не се знае дали победата на опозицията ще бъде призната от самата държава. АКП досега отказва да признае, че са загубили изборите и постоянно искат нови преброявания. Според опозицията партията на Ердоган иска да фалшифицира изборите, коментира още той.  Според него не може да се очаква обрат в политическия живот на Турция след местните избори, защото АКП и Ердоган са дълбоко окопани в новата турска диктатура. \"Няма нищо общо оцеляването на Турция с оставането на власт на АКП. Според мен е точно обратното – ако АКП остане на власт, тя тика Турция в една посока, в която трудно може да излезе най- вече икономически. Това е едно – абсолютно неправилната политика на Ердоган в областта на икономиката. Другото, което може би дори е по-важно – Турция започна бавно да се ориентира към Русия и Китай и фактически против своите съюзници“, каза още той. Алекс Алексиев добави, че в момента Турция е обещала да купи противобалистична отбрана от Русия, което прави турската отбрана несъвместима с тази на НАТО. Това говори, че Турция е решила да скъса с НАТО, добави той и обясни, че ако САЩ откажат на Турция да произвежда F-35 това е окончателно скъсване с Турция във военно отношение.", "date": "2019.04.06", "title": "Алекс Алексиев: Турция е решила да скъса с НАТО"}
{"url": "https://www.faktor.bg/bg/articles/novini/balgariya/radan-kanev-otkroven-priyateli-obmislyat-da-glasuvat-za-bsp-za-da-se-mahnat-tiya-ot-vlastta", "text": "По повод оттеглянето на Светослав Малинов от листата на „Демократична България“ Радан Кънев каза пред БНР, че е сигурен, че „политическата кариера на г-н Малинов само ще спечели от тази демонстрация на етика и политическа почтеност.“  Той говори там и за бъдещите приоритети, ако бъде избран за евродепутат.  Както и за „новите колебания на избирателите в България“, които: „са тревожни, защото срещам приятели, които са участвали повече от веднъж в свалянето на БСП от власт, но днес се колебаят дали да не гласуват за тях, само и само цитирам – тия да се махнат от властта.“  Коментира и коалицията между ГЕРБ и СДС за европейските избори, която според Радан Кънев ще е: „вечна, защото поглъщането чрез коалиране е един път и затова СДС толкова дълго се колеба. Въпреки че тяхното решение за мен не е весело, аз не мога да не го приема и уважа. Знам, че СДС взе трудно решение, аз не съм анализатор, но като политик ще кажа, че 100 000 седесари ще гласуват за ГЕРБ по-трудно отколкото за БСП, защото помнят репресивния апарат на държавата, който буквално ги смачкваше по време на изборите през последните години. Така че тези 100 000 седесари не биха избрали ГЕРБ и СДС при предстоящите избори.  Аз обикалям България и говоря с тях, към днешна дата те ще гласуват за „Демократична България“, а не за коалицията между СДС и ГРЕБ. И така ще помогнат на „Демократична България“ да има двама, а не един евродепутат. А тази подкрепа ще бъде един много силен старт за предстоящите местни избори през есента“.", "date": "2019.04.06", "title": "Радан Кънев откровен: Приятели обмислят да гласуват за БСП, \"за да се махнат тия от властта\""}
{"url": "https://www.faktor.bg/bg/articles/huan-guaydo-izlizayte-na-ulitsite-borbata-e-za-zhivota-na-vsichki-venetsueltsi", "text": "Лидерът на опозицията във Венецуела Хуан Гуайдо призова поддръжниците си на протести днес, за да поддържат натиска върху Николас Мадуро, на фона на нарастващия гняв от срива на обществените услуги, предава AFP. Очаква се хиляди привърженици на опозицията да излязат в столицата Каракас от 11:00 часа местно време, на фона на честите прекъсвания на електрозахранването и срива на водоснабдяването, цитира \"Фокус\". Гуайдо, признат за временен президент от повече от 50 страни, заяви в социалната мрежа „Тиутър“ в петък: \"Нека да останем твърди по улиците, тази борба е за живота на всички венецуелци.\" Мадуро, който обвинява САЩ за неотдавнашните прекъсвания на електрозахранването, които лишиха милиони от енергия, също призова за проправителствен поход в Каракас, като призова своите привърженици да излязат по улиците за \"Марш в защита на мира\". Гуаидо заяви по-рано тази седмица, че се страхува от отвличане от страна на правителствени агенти, след като Конституционното събрание, подкрепящо Мадуро го лиши от парламентарния му имунитет във вторник и упълномощи най-висшия съд на страната да го обвини заради самопровъзгласяването му за президент.  Вицепрезидентът Майк Пенс обяви нови санкции срещу 34 кораба, принадлежащи на държавната петролна компания на Венецуела и две компании, които доставят суров петрол до Куба. \"Съединените щати ще продължат да упражняват всички средства за дипломатически и икономически натиск, за да постигнат мирен преход към демокрация\", каза Пенс в реч в Хюстън, Тексас. \"Петролът на Венецуела принадлежи на венецуелския народ\", каза той. \"Онези, които протакат, трябва да знаят това: всички възможности са на масата. Николас Мадуро би направил добре да не изпита решителността на Съединените американски щати\", каза той.", "date": "2019.04.06", "title": "Хуан Гуайдо: Излизайте на улиците, борбата е за живота на всички венецуелци"}
{"url": "https://www.faktor.bg/bg/articles/novini/balgariya/aleksandar-sidi-ima-izklyuchitelno-losh-dialog-mezhdu-trimata-lideri-v-malkata-koalitsiya", "text": "Доволни сме, че новият Закон за социалното подпомагане беше приет на първо четене. На първо четене се приема духът на закона и има ли смисъл от него. Това каза за БНР депутатът от ВМРО Александър Сиди по повод промените, окачествени от ВМРО като „промяна срещу социалния паразитизъм“. „Очакваме да видим какви ще бъдат промените между първо и второ четене, за да влязат окончателно в сила текстове, които да спрат източването на социалната ни система и да дадат по-голяма възможност за контрол върху тези средства“. По повод съмненията, че заради недостига на служители може би не е възможно да има ежегодна оценка от служител на Агенцията за социално подпомагане върху трайно безработни лица, които получават месечни помощи, в предаването „Преди всички“ Сиди заяви: „В една парламентарна република не може да се прави законодателство съгласно броя хора в администрацията, които могат да свършат нещо. Законите се пишат, за да бъдат спазвани от всички български граждани. Отделно от това смятам, че целият състав на МТСП има достатъчно капацитет, за да извършва тези проверки. Дали ще бъде Агенцията за социално подпомагане или Агенцията по заетостта, които имат много повече възможности да извършват такива проверки, е решение, което се взема между първо и второ четене“. Относно призива на Волен Сидеров за анекс към управленската програма, политикът коментира: „Няма нищо лошо в един такъв разговор. Минаха 2 години от началото на това управление и е логично да се видим кои точно части от програмата са забавени, кои се движат добре и има ли възможност нещо да бъде променено в посока на това да подобрим начина, по който българските гражданин живеят. Това е чудесна идея и се надявам, че на един бъдещ коалиционен съвет в голямата коалиция такъв разговор е възможно да се случи“. Сиди припомни, че проблемът между лидера на НФСБ Валери Симеонов и министър Николина Ангелкова е още от първите дни на правителството и изтъкна, че не е бил изненадан от изказванията на Симеонов вчера.  Политикът изтъкна, че има „изключително лош диалог между тримата лидери в малката коалиция, който диалог се случва през медиите дълго време, след което сядат на една маса и се разбират“. „Нямам проблем с нотариалния акт на апартамента, който притежавам. Със сигурност е закупен на съвсем нормална пазарна цена“, изтъкна Сиди и подчерта, че скандалът е излязъл „извън рамките на нормалното“. Той дори се пошегува че, целия този скандал беше, за да се отклони вниманието на хората от това, че „Лудогорец“ няма да вземе купата тази година“. Той е категоричен, че практиката за купуване на апартаменти на данъчна оценка ощетява всички, но покрай сериозния скандал за възможна търговия с влияние „излизат и доста други с идеята да сме актуални… и може би да се хвърли дим в по-големия проблем“. Сиди изтъкна, че всички замесени в скандала от партия ГЕРБ са подали оставки, докато хората от другите сфери са излезли в отпуск или твърдят, че няма нищо нередно в делата им. Сиди допусна, че е възможно да бъде коментирана подкрепа за подписката за отстраняване от поста на Пламен Георгиев, която БСП обеща да внесе в НС, ако социалистите се върнат в парламента.", "date": "2019.04.06", "title": "А. Сиди: Има изключително лош диалог между тримата лидери в малката коалиция"}
{"url": "https://www.faktor.bg/bg/articles/novini/balgariya/nastimir-ananiev-na-ulitsata-ne-znayat-imeto-i-na-edin-balgarski-evrodeputat", "text": "Европейският парламент прие на първо четене пакета \"Мобилност\". Новите правила за международните превозвачи бяха одобрени в първоначалния им вид, след като внесените над 1000 поправки бяха отхвърлени анблок от евродепутатите.   Предстоят тристранни преговори между Европейския парламент, Европейската комисия и Европейския съвет. Ако те стигнат до компромис в рамките на следващите две седмици планът \"Макрон\" ще влезе за окончателно гласуване в пленарната зала на последната сесия на настоящия Европарламент в средата на април. \"Трябва да се обърне внимание на това откъде всъщност тръгна пакетът \"Мобилност\". Европейската комисия бе тази, която внесе промените. И тук е моментът да се запитаме дали в нея има представител на страната ни и кой е той. И защо изобщо се стигна до днешната ситуация\", отсече в студиото на \"Денят ON AIR\" лидерът на партия \"Волт\" Настимир Ананиев. Той допълни още, че за дванадесетте години, през които страната ни е членка на ЕС, случайно запитани хора на улицата, не успяват да назоват името на дори един български евродепутат. \"Покрай шума около плана \"Макрон\" успяхме да видим лицата на някои от тях. Именно това е причината хората да не смятат, че евроизборите са важни. И тази тема им е далечна\", отбеляза още Ананиев. Пред Bulgaria ON AIR бившият депутат от Реформаторския блок бе категоричен, че това е доста тревожно, тъй като има силни европейски лостове, които могат да бъдат използвани, за да се подобри ситуацията в страната ни.", "date": "2019.04.06", "title": "Н. Ананиев: Хора на улицата не знаят името дори на един български евродепутат"}
{"url": "https://www.faktor.bg/bg/articles/danail-kirilov-v-skandala-s-apartamentite-nyama-zakonov-problem-no-ima-moralen", "text": ",,В скандала с апартаментите няма законов проблем, но има морален такъв. Моралният е с оглед на ситуацията. Ако беше съобщено преди за тези имоти, щеше да се премахне възможността от тези спекулации. Но това е просто скандал, а не правни факти''. Това заяви в  ефира на bTV новият правосъден министър Данаил Кирилов.. \"Все още като чуя това обръщение \"правосъден министър\" към мен и се шокирам, но се налага да свикнем. Искам да кажа, че приемах с голяма любов работата, която вършех в Народното събрание. Преходът създава и вътрешно напрежение. Все пак съм имал възможност да покажа административен опит, поради което смятам, че това не е ново предизвикателство, но въпреки това си е сериозно.  ,Смятам, че при всички положения съм имал право на избор дали да приема длъжността. С оглед на ситуацията имаше процедура по номинации, имаше и други варианти, като например да се подходи с вътрешно заместване, т.е. сегашният зам.-министър на правосъдието да стане министър. Посочиха мен, така че аз приемам мандата като тежко и сериозно възлагане. Длъжен съм да дам всичко от себе си'', обясни за назначението си Кирилов. ,,Не следва да има никакво съмнение спрямо моята връзка с премиера и с партията. Приел съм каузата и съм приел да бъда един от бойците и експертите на ГЕРБ. Истината е, че когато през 2005 година при частичните избори Борисов бе избран за кмет на столицата, всичко в общината се промени, настъпи прозрачност. В общи линии тогава прозрях истината за ГЕРБ. По това време имах известни сблъсъци с БСП и те имаха проблеми с моята позиция, тъй като тя не беше удобна за групата по един или друг начин. Постоянно бях изолиран от тях. А аз винаги съм бил политически коректен в политическата борба и винаги съм се борил за качеството на законодателството'', коментира още Данаил Кирилов.", "date": "2019.04.06", "title": "Данаил Кирилов: В скандала с апартаментите няма законов проблем, но има морален"}
{"url": "https://www.faktor.bg/bg/articles/g-harizanov-nyama-nito-edno-dokazatelstvo-che-v-sdelkite-s-apartamenti-ima-zameseni-mrasni-pari", "text": "До момента няма доказателства, че в скандала с имотите на управляващите има замесени мръсни пари.\" Това каза в интервю за радио „Фокус“ политическият анализатор Георги Харизанов. Според Харизанов този скандал до момента говори за много неща, но не и за корупция. „След всичко, което се изговори по тези казуси, аз не разбрах къде е корупцията. Няма нито едно доказателство до момента, че в тези сделки има замесени някакви мръсни пари. Фалшивата новина и въобще хибридната атака срещу Цветан Цветанов, че в интерес на една фирма е приемано лобистко законодателство или че им е назначавана проверка, която после им се е разминала – този сюжет говори за много неща, но аз не мога да провидя къде в него е корупцията“, коментира той.  Според Георги Харизанов събитието на седмицата е образуваната от прокуратурата проверка срещу важни представители на съдебната власт по отношение на тяхното имотно състояние или промените в тяхното имотно състояние.  „Това е индикативно по няколко причини. Първо, че бързата реакция на прокуратурата показва,че самосезирането по обществени настроения не е повод главният прокурор и представители на прокуратурата само да бъдат обвинявани в политически пристрастия и в намеса в политиката. Очевидно е практика, когато става въпрос за представители на съдебната власт и на комисията за отнемане на имущество. Освен това тази образувана проверка доведе до това Пламен Георгиев да излезе в отпуск. Доколкото знам, има такава заявка и от г-н Сарафов. Определено събитието на седмицата е свързано с тези разкрития и с тази проверка“, обясни политическият анализатор. Според Георги Харизанов обаче тези проверки няма да доведат до някакви резултати. „Когато има някаква новина, която може да бъде опакована и изчанчена, за да предизвика скандал, тя обикновено, когато засяга политици, е най-интересна в режим на предизборна кампания. Нанесе немалка щета на управляващата партия, но така се прави. Не може да има изненада и укор, такава е практиката. Това представлява политическата игра в крайна сметка“, допълни Георги Харизанов.", "date": "2019.04.06", "title": "Георги Харизанов: Няма нито едно доказателство, че в сделките с апартаменти има замесени мръсни пари"}
{"url": "https://www.faktor.bg/bg/articles/novini/svyat/eksperti-putin-goni-rusnatsite-ot-rusiya-video", "text": "Руският президент Владимир Путин гони руснаците от Русия... Всеки пети руснак иска да напусне страната. Всеки втори \"антипутинист\" иска да напусне. Всеки девети путинист иска да напусне.  Защо не им се живее в Русия? Какво очакват от Запада? Как се получи така, че антизападната пропаганда не ги плаши? Това обсъдиха в руското радио \"Свобода\" политиците Леонид Гозман и Михаил Конев, социолозите Дмитрий Орешкин и политическият емигрант Хаким Давид. И стигнаха до интересни изводи...", "date": "2019.04.06", "title": "Руски експерти: Путин гони руснаците от Русия (ВИДЕО)"}
{"url": "https://www.faktor.bg/bg/articles/novini/balgariya/eva-maydel-skastri-vitseprezident-na-feysbuk-zaradi-falshivite-novini", "text": "\"Прозрачността на информацията и контролът върху данните са само първа крачка към възвръщане на доверието в дигиталната икономика и социалната мрежа. Новите услуги на Фейсбук като \"Защо виждам това?“ са стъпки в правилната посока, но идват със закъснение.“, заяви българският евродепутат Ева Майдел (ГЕРБ/ЕНП) по време на двустранна среща с Джон Хеджман, вицепрезидент на технологичния гигант Фейсбук в Брюксел . Двамата обсъдиха отвореното писмо на Марк Зукърбърг, в което той призовава за повече контрол и регулация в сферата на поверителността на информацията, вмешателството в изборите, трансферите от данни и вредно съдържание в интернет. „Технологичните компании с милиарди потребители, като Фейсбук, имат огромно влияние върху моделирането на нагласите на нашето общество. Диалогът с институциите трябва да е постоянен и отворен, за да има адекватни мерки срещу дезинформацията. В противен случай все повече граждани ще попадат във водовъртежа на фалшивите новини и популизма.“, коментира Ева Майдел.", "date": "2019.04.06", "title": "Ева Майдел скастри Фейсбук-вицепрезидент заради фалшивите новини"}
{"url": "https://www.faktor.bg/bg/articles/novini/svyat/v-sarbiya-zadarzhaha-balgarin-s-21-8-kg-heroin", "text": "Служители на сръбското вътрешно министерство задържаха 21,8 кг хероин на граничния пункт Батровци, на границата между Сърбия и Хърватия, и арестуваха български гражданин по подозрение в контрабанда на наркотици, съобщи Танюг. Хероинът, опакован в 40 пакета, е бил скрит в кухини на покрива и под задната седалка на автомобил Фолксваген, управляван от българския гражданин.", "date": "2019.04.06", "title": "В Сърбия задържаха българин с 21,8 кг хероин"}
{"url": "https://www.faktor.bg/bg/articles/novini/svyat/libiyskoto-pravitelstvo-atakuva-po-vazduh-libiyskata-natsionalna-armiya", "text": ". Бойната авиация на  либийското правителство на национално съгласие(ПНС) стартира серия от атаки срещу либийската национална армия (ЛНА) на 80 км южно от Триполи в събота. Това съобщи телевизионният канал Al-Jazeera,цитиран от TACC. Според него, частите на фелдмаршал Халифа Хафтар, който ръководи атаката срещу Триполи, са били подложени на въздушен удар в град Гарян. Това селище е окупирано от отрядите на ЛНА без бой на 4 април, припомня Агенция \"Фокус\". Използването на авиацията за \"защита на цивилните\" е разпоредено от министър-председателя на ПНС Фаиз Сарадж. Той заповяда на командирите на военните окръзи Себха, западните и централните райони, както и на района на Триполи, \"да достигнат максимално ниво на готовност и да преразпределят своите части, за да гарантират изпълнението на заповеди и да използват сила, ако е необходимо\". Подобни директиви бяха издадени от Министерството на отбраната и президентската охрана в столицата.", "date": "2019.04.06", "title": "Либийското правителство атакува по въздух либийската национална армия"}
{"url": "https://www.faktor.bg/bg/articles/novini/svyat/viktoriya-hyusan-pred-bnr-nachinat-po-koyto-pravitelstvoto-se-spravya-s-brekzit-e-zrelishten-proval", "text": "“Всяко отлагане на Брекзит носи допълнителна несигурност, следователно загуби за бизнеса“, заяви пред БНР Виктория Хюсън от Института за икономически въпроси в Лондон. Тя бе категорична, че най-добрият вариант е британското правителство да постигне споразумение за свободна търговия с Европейския съюз. “Най-важната и непосредствена тревога е икономическата несигурност. Причината е, че нито компаниите, нито хората знаят какво ще изиска правителството от тях буквално в следващите няколко дни. За последните две години, откакто стана ясно, че Великобритания ще напусне Европейския съюз, правителството така и не успя да създаде условията за това. И сега сме в ситуация, в която бизнесът не знае дали ще има сделка и ако има такава, как ще изглежда тя, коментира тя в интервю за предаването  на БНР “Събота 150“. \"Гъвкавото\" отлагане е най-лошият възможен сценарий, каза още Хюсън и добави: “То наистина ще удължи икономическата несигурност. Знаете ли, от гледна точка на мнозинството, което гласува Великобритания да напусне Европейския съюз, постоянното отлагане е доста обидно, защото се показва решението, което беше взето по съвсем демократичен начин. Начинът, по който правителството се справя с Брекзит, е зрелищен провал. Разочарованието наистина е много голямо“. Най-добрият сценарий щеше да бъде да напуснем Европейския съюз със споразумение, което начертава бъдещите ни отношения. Това обаче не се случи, защото премиерът Тереза Мей договори ужасно споразумение с Брюксел. Ако го бяхме приели, щяхме да останем много близо в икономически план до решенията, вземани от Брюксел. В такъв случай обаче ние нямаше да имаме право на глас, което е много лошо, защото така практически Европейския съюз щеше да продължи да взема решенията вместо нас, коментира още тя.  “Най-добрият изход от ситуацията е споразумение за свободна търговия или редица отделни споразумения със страните членки, които имат подобни клаузи. Уреждането на отношенията по оста Лондон - Брюксел по този начин би било много по-добре от запазване на членството в митническия съюз и единния европейски пазар - т.е., норвежкия модел. Говоря за споразумение за свободна търговия, защото то би освободило страните от мита, би дало безпроблемен достъп до пазара и гаранция, че нашите фирми няма да бъдат дискриминирани. Така бихме могли да създаваме заедно регулаторната рамка, което е важно. Така те ще отговарят на нуждите на нашия пазар. В същото време британското правителство ще бъде свободно да предлага законодателство, което да важи само при нас и да договоря споразумения с трети страни, които са в интерес на Обединеното кралство“, посочи Хюсън.", "date": "2019.04.06", "title": "Виктория Хюсън:  Начинът, по който правителството се справя с Брекзит, е зрелищен провал"}
{"url": "https://www.faktor.bg/bg/articles/novini/balgariya/zapochva-novo-uvelichenie-na-oblachnostta", "text": "Преди обяд ниската облачност ще се разкъса, видимостта ще се подобрява, но от югозапад ще започне ново увеличение на облачността, което до вечерта ще обхване почти цялата страна. След обяд в югозападните райони ще превали слаб краткотраен дъжд. Максималните температури ще са предимно между 16 и 21 градуса, по-ниски по Черноморието.", "date": "2019.04.06", "title": "Започва ново увеличение на облачността"}
{"url": "https://www.faktor.bg/bg/articles/administratsiyata-na-tramp-shte-opredeli-iranskata-revolyutsionna-gvardiya-kato-teroristichna-organizatsiya", "text": "Администрацията на Тръмп планира да определи Иранската революционна гвардия като терористична организация в безпрецедентна стъпка, насочена към ескалация на кампанията на Вашингтон за „максимален натиск“, съобщава в. The Guardian. Според Wall Street Journal администрацията се готви да обяви този ход още в понеделник. Това ще бъде първият път, когато САЩ щe определи клон на въоръжените сили на чуждо правителство като терористична група. Американският държавен департамент отказа да коментира репортажа. Експерти твърдят, че не е ясно колко конкретна разлика ще направи терористичното определяне на Корпуса на ислямската революционна гвардия. Той вече е силно санкциониран от САЩ като поддръжник на тероризма, а Иран е определен за спонсор на тероризма. „Трудно е да си представим по-големи санкции от това“, казва Ричард Нефю, бивш главен заместник-координатор за политиката на санкции в държавния департамент, и автор на „Изкуството на санкциите“. Този ход, ако бъде осъществен, вероятно ще увеличи тревогата от страна на чуждестранните компании, когато става въпрос за търговия с или за инвестиране в Иран.", "date": "2019.04.06", "title": "Администрацията на Тръмп ще определи Иранската революционна гвардия като терористична организация"}
{"url": "https://www.faktor.bg/bg/articles/voyskite-na-libiyskoto-pravitelstvo-si-varnaha-mezhdunarodno-letishte-v-tripoli", "text": "Силите, верни на либийското правителство в Триполи, си върнаха от източнолибийските сили снощи бившето международно летище, намиращо се южно от столицата. Това съобщи пред местната телевизия \"Ал Ахрар\" министърът на вътрешните работи в правителството в Триполи Фатхи Али Башага, цитиран от Ройтерс. \"Триполитанското (международно) летище беше напълно освободено\", каза Башага. Той добави, че боевете продължават в района на Касър бен Гашир недалеч от летището, предаде БТА. Съветът за сигурност на ООН изрази безпокойство от военната активност край либийската столица Триполи и предупреди, че тя заплашва стабилността на Либия. Съветът също така призова командваната от Халифа Хафтар Либийска национална армия да прекрати всякакви придвижвания на войските си, предаде Ройтерс. \"Съветът призова ЛНА да прекрати всякакви придвижвания на своите сили\", каза германският постоянен представител в ООН Кристоф Хойсген, който през април е ротационен председател на съвета. Той изчете съвместна декларация на съвета, приета, след като на заседание при закрити врати органът на Обединените нации беше информиран за последния развой на събитията в Либия. \"Съветът също така призова всички сили да понижат и прекратят военната активност. Не може да има никакво военно решение на конфликта\", каза Хойсген.", "date": "2019.04.06", "title": "Войските на либийското правителство си върнаха международно летище в Триполи"}
{"url": "https://www.faktor.bg/bg/articles/shte-ima-treta-sreshta-mezhdu-donald-tramp-i-kim-chen-un", "text": "Ще има трета среща между президента на Съединените щати Доналд Тръмп и лидера на Северна Корея Ким Чен-ун. Това прогнозира американският държавен секретар Майк Помпейо, но предупреди, че санкциите няма да бъдат отменени, ако Пхенян не се откаже от ядрените си оръжия, предаде ДПА, цитирана от \"Фокус\". „Не е ясно кога би се състояла нова среща Тръмп – Ким. Дипломатическите канали между Вашингтон и Пхенян са все още отворени въпреки враждебната реторика на севернокорейския външен министър. Президентът на Южна Корея Мун Дже-ин, който желае по-добри отношения с комунистическия Север, ще бъде във Вашингтон на 10-11 април за среща с Тръмп.", "date": "2019.04.06", "title": "Ще има трета среща между Доналд Тръмп и Ким Чен-ун"}
{"url": "https://www.faktor.bg/bg/articles/georgi-markov-1-1", "text": "БСП не трябва да победи преди юбилея за 30-годишнинатата на СДС.  От Съюза вкарахме България в Съвета на Европа, ГЕРБ го председателства...Това заяви в ефира на БНТ Георги Марков, депутат от ГЕРБ, едно от най-ярките лица от времето на възхода на СДС. Не си спомням в последните години да е имало по-знаков политически съюз от този между ГЕРБ и СДС, защото само след няколко месеца ще празнуваме 30 години от онзи 14 декември 1989 година, когато Емил Кошлуков (...) направи жива верига около парламента, хиляди седесари обиколихме народното събрание и свалихме член първи, каза той.   Александър Йорданов остана единственият жив председател на парламента от СДС. Е, няма да турим в листата Аврам Бакалина, а ще турим Сашо Йорданов, знакова фигура на СДС. Филип е конституционен съдия, Стоянов е президент, не му отива. Костов направи ДСБ, стреля по СДС и свърши работа. То няма кой друг да е емблематичен. Второ, Сашо беше посланик в Полша. Отивам с националния отбор, бях вицепрезидент на Футболния съюз, цялата ложа знаеше \"пане амбасадоре\", целият полски елит.  Сашо срещу Бойко нищо не е направил, а Мая Манолова направи. Тя направи Костинбродската афера. Бойко я награди и я сложи омбудсман, между другото не лош. Още сините баби по \"Витошка\" и \"Солунска\" ме питат: \"Защо, г-н Марков\". Казвам : \"Борисов е демократ, г-жо\". Те викат: \"Ааа, добре\". Комунистите отмениха официално, със закон, Коледа и Великден, комунистите не ни даваха да ги празнуваме, припомни той. Направихме най-успешната реституция в бившия съветски блок. 25 000 магазина само върнахме, без оглед на цвят. И Нора Ананиева си ги получи. На 7 май вкарахме България в Съвета на Европа, разпали се депутатът... Той отрече спекулациите, че е искал да бъде включен на избираемо място в листата на коалицията между ГЕРБ и СДС за евровота през май. Марков не иска да работи в Брюксел \"да ме е страх да не ме гръмне някой. Има над 150 агенции, комисии, това е една от грешките на демокрацията, обясни Марков. Лаура Кьовеши не може да учи нашите съдии, смята той.   Номинацията на Лаура Кьовеши за европейски главен прокурор е \"безсрамие, юридически цинизъм\". Докато Кьовеши ръководеше Националната дирекция за борба с корупцията в Румъния, няколко знакови присъди за корупция на високите етажи бяха произнесени. Според Марков обаче тя изпълнява \"политически поръчки на чужди държави\", продължи Малков. \"Еврофондовете не могат да бъдат разменна монета за живота и здравето на гражданите. Не могат да бъдат разменна монета за християнския облик на Европа\", така Марков отговори на въпрос за поведението на Унгария, която получава еврофондове, но критикува Европа. Сергей Станишев не е виновен за това, че ПЕС ще получи много тежък удар на тези европейски избори. Не им давам повече от 130 депутати, обяви Марков. С тия френски социалисти, с тия германски социалисти, които са умрели... Разчиташ на едни румънци. На Корнелия много не може да се разчита, каза той.", "date": "2019.04.06", "title": "Георги Марков: Няма да турим в листата Аврам Бакалина, ще турим Сашо Йорданов"}
{"url": "https://www.faktor.bg/bg/articles/novini/balgariya/anton-todorov-ninova-ima-problem-s-istinata-ne-znae-koga-e-pridobila-vtoriya-si-apartament", "text": "Политологът Антон Тодоров пак уличи лидера н а БСП Корнелия Нинова в разминаване с истината. Според него тя или не помни, или облъчва гражданите с неистини за втория си апартамент. Ето коментара на политолога, публикуван на фейсбук страницата му: „Корнелия Нинова пак излъга! Тази жена очевидно има проблем с казването на истината. Ето документи, които показват, че тя е придобила ВТОРИЯ СИ АПАРТАМЕНТ ПРЕЗ 2007 г., а не през 2003 или 2004 г., както тя и баламите, които й се връзват твърдят. През април 2007 г. Корнелия Нинова е УВОЛНЕНА за съмнения за корупция от тогавашния премиер Станишев. И си купува втори апартамент няколко месеца, след като е била на ключова позиция във висшата изпълнителна власт и е УВОЛНЕНА ЗА СЪМНЕНИЯ ЗА КОРУПЦИЯ И СРС-та, които разкриват, опити да се влияе на следствието.  И още - първият огромен апартамент на Корнела е купен през октомври 1999 г. 124 кв.м. плюс гараж, колкото гарсониера - 24 кв.м. Същата 1999 г., през януари, тя приватизира за 70 000 долара /за които даже не си спомня дали ги е платила/ ВТД \"Техноимпекс\", на което само по сметките и в касите на задграничните бюра има 1,8 млн. лева днешни пари!!!! Помните ли, че през декември 2017 г., когато цял месец се занимавахме с приватизацията на \"Техноимпекс\", Корнела непрекъснато настояваше, че имала само един апартамент, купен със заем. А в собствената й декларация и в службата по вписвания ясно се вижда, че са два огромни апартамента. Така и не успях да предизвикам с тези си разкрития нито един журналист да й зададе този въпрос и да я заклещи в лъжа. Уникални подлизурковци и повърхностни типове работят в тукашните медии, от мен да го знаете! И накрая, вторият апартамент на Корнела е в кв. \"Овча купел\", на ул. \"Боряна\" 39, ет.3, ап.11 Ето снимка от кооперацията й. На стотина метра от нейната кооперация, в огромна къща, живее един от нейните седесарски благодетели - Александър Тасев, тогава зам.министър на търговията, който я калесва заедно с Христо Михайловски за изп.директор и приватизатор на \"Техноимпекс\". Всяка крушка си има опашка, а от тази по-изпечен лъжец в България няма! Отврат!”", "date": "2019.04.06", "title": "Антон Тодоров: Нинова има проблем с истината, не знае кога е придобила втория си апартамент"}
