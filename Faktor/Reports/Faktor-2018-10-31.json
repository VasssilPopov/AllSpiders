{"url": "https://www.faktor.bg/bg/articles/novini/balgariya/dots-b-spasov-pri-80-ot-transplantatsiite-sredstvata-ot-darzhavata-ne-pokrivat-razhodite-ni", "text": "Между 80 и 90 трансплантации на стволови клетки се извършват всяка година в  отделението по трансплантации в Специализираната национална болница за  хематологични заболявания в София. Досега там са трансплантирани близо 800  пациенти със злокачествени онкологични заболявания. Животоспасяващите операции са основната причина болницата да натрупа 24 милиона лева дългове. При 80 на сто от трансплантациите средствата, които  държавата плаща, не покриват направените разходи, казват от ръководството на  болницата. Между 30 и 40 са новорегистрираните пациенти всеки месец в специализираната  хематологична болница в София. Статистиката показва, че у нас постиженията при  лечението на онкохематологични заболявания са сравними с тези в Европа и в  света.  \"Образно казано съотношението между оцелели и починали пациенти е 2:1. Ако имаме 90 човека с окнохематологични заболявания около 60 човека ще  бъдат оцелели, 30 човека обаче ще загинат. Имаме още много какво да правим, но  като цяло нашите данни показват, че нашите резултати са съизмерими с водещите  европейски хематологични центрове като Англия, Испанияа, Франция, Италия\",  уточни директорът на болницата доц. Бранимир Спасов, цитиран от БНР.  \"Държавата плаща между 40 и 80 хиляди лева на пациент за трансплантация на  стволови клетки. В 80 на сто от случаите средствата не са достатъчни и  разликата се поема от болницата, която трупа задължения\", добави доц. Спасов.", "date": "2018.10.31", "title": "Доц. Б. Спасов: При 80% от трансплантациите средствата от държавата не покриват разходите ни"}
{"url": "https://www.faktor.bg/bg/articles/novini/balgariya/krasimir-valchev-ban-e-predpriela-deystviya-za-zakrivaneto-na-nimh", "text": "След публикуването за обществено обсъждане на проекта на Закона за държавния бюджет за 2019 г. БАН е предприела действия за закриването на Националния институт по метеорология и хидрология /НИМХ/, предаде БТА. \"Ако НИМХ бъде закрит преди 1 януари, това означава, че се затрива Националната хидрометеорологична служба на България и ние не можем да съживим юридически мъртъв човек и биологично не можем да го съживим. Явно става въпрос за целенасочени действия от страна на БАН\", заяви на пресконференция министърът на образованието и науката Красимир Вълчев.  Той се е срещнал с ръководството на НИМХ. Във вторник ръководството на БАН обяви, че се оттеглят от споразумението с НИМХ заради предложението в Закона за държавния бюджет НИМХ да излезе от Академията с цялото си имущество и архив.  \"Закриването на НИМХ при публикуването на проектозакона за бюджета има ясна цел да не може да се осъществи преобразуването на института или то да стане при \"една куха структура\", заяви образователният министър. Той съобщи, че днес е изпратил писмо до БАН, в което ги предупреждава за последствията от техните действия. Министър Вълчев постави въпроса: \"защо БАН отказва прехвърлянето на метеорологични станции, на кутиите, на балоните и на всички останали неща\". \"Ако останат хора и собственост в БАН, готови сме да подпишем споразумителен протокол и повярвайте ми, не искам да ощетявам БАН\", увери Красимир Вълчев. Той каза, че се предвижда НИМХ да се преобразува в институт по член 60 от Закона за администрацията. Бившият директор на НИМХ проф.Христомир Брънзов каза, че с оттеглянето на БАН от споразумението означава, че вече между БАН и НИМХ няма споразумение и нещата се връщат в позицията от август-септември. \"Притеснени сме и от решението за спешно и срочно закриване на НИМХ от Общото събрание на БАН\", заяви проф.Брънзов и съобщи, че на 26 октомври в НИМХ е получено писмо, в което се съобщава, че ОС е открило процедура за закриването на НИМХ. \"Изненадан съм, че БАН говорят за национализация на собствеността им, голяма част от тази собственост е постъпила в БАН още с вливането на НИМХ в Академията преди повече от 60 години\", каза министър Вълчев. Той каза и, че има няколко неверни твърдения, заявени от страна на БАН. \"Първото от тях е за това, че никога при премиера не е ставало дума с какъв законов акт ще се извежда НИМХ от БАН\", заяви министърът. По думите му бюджетът на НИМХ е съгласуван с Академията и не е вярно, че учените, които искат да останат в БАН, няма да могат да го направят. \"Оставаме с усещането, че БАН целенасочено търси конфронтация с държавата\", коментира министър Вълчев.  Той припомни, че субсидията на БАН за 2017 г. беше близо 78 милиона лева, а за 2018 г., общо с научните програми и със средствата за стипендиите на докторантите, има над 50 процента увеличение на субсидията на БАН в рамките на година. \"Такова увеличение не е имало в предходни години, няма и за други публични организации\", заяви министър Вълчев. От БАН съобщиха днес, че субсидията им за 2018 г. е 98 милиона лева, а за 2019 г. се предвижда да е над 94 милиона лева.", "date": "2018.10.31", "title": "Красимир Вълчев: БАН е предприела действия за закриването на НИМХ"}
{"url": "https://www.faktor.bg/bg/articles/novini/svyat/12-stanaha-zhertvite-na-loshoto-vreme-v-italiya", "text": "12 станаха жертвите на лошото време в Италия. Пожарникар е загинал от паднало дърво, докато е работил по отстраняване на проблем. Друг мъж е отрит мъртъв във водите на придошла река. Поривите на вятъра на места са достигнали 180 км/ч и са причинили значителни щети в много региони на Италия. Селища по италианската Ривиера са без ток, а курортът Портофино е напълно откъснат от останалата част на страната. На пристанището Рапало, близо до Генуа, над 100 луксозни яхти са унищожени. Стотици луксозни автомобили изгоряха при пожар на пристанището в Савона.", "date": "2018.10.31", "title": "12 станаха жертвите на лошото време в Италия"}
{"url": "https://www.faktor.bg/bg/articles/novini/balgariya/reneta-indzhova-ako-privatiziranite-firmi-byaha-falirali-zashto-imashe-opashki-ot-oligarsi-prez-90-te", "text": "„Иван Костов имаше удостоени демократи, които правеха приватизация. Тя не се нарича разграбване, а раздаване. Знаеше се в чия полза ще бъдат продадени компаниите. Пред моя проект за приватизация бяха поставяни пречки“. Това заяви пред БНТ бившият премиер Ренета Инджова. „За разлика от другите източни страни, в България не се случи процесът, който започнах – да се продават предприятията за колкото трябва“, каза още Инджова и обвини покойния министър Александър Божков.  „По време на прехода не се раздаваха златни кокошки, а златни прасета. Всички предприятия бяха представени като фалирали, а олигарсите се избиваха през годините да ги купуват. Доказа се, че преходът ни е симулация на преустановяване на комунистическата икономика. Българските демократи се съгласиха да бъдат троянски коне на социалистите. Питайте всички лидери от началото до края, защо няма дясна партия? Правеше се симулация по сценарий между братовчеди. От 1995 г. насам няма следприватизационен контрол. Агенцията за приватизация е виртуално заведение, което формално работи по документи“, каза още Инджова. Тя отново обвини Иван Костов за приватизацията на БГА „Балкан“.  „Църквата също е подложена на приватизация. Извикайте някого от висшия клир – нека да покаже нотариални актове за цървки и манастири и чия собственост са имотите“, каза още Инджова.", "date": "2018.10.31", "title": "Ренета Инджова: Ако приватизираните фирми бяха фалирали, защо имаше опашки от олигарси през 90-те?"}
{"url": "https://www.faktor.bg/bg/articles/novini/svyat/britanski-samoleti-prehvanaha-ruski-iztrebiteli-blizo-do-vazdushnoto-si-prostranstvo", "text": "Британски самолети бяха вдигнати под тревога заради подозрителен руски изтребител, който днес летеше близо до британското въздушно пространство, предаде Ройтерс. \"Изтребители \"Тайфун\" бяха вдигнати под тревога днес като превантивна мярка срещу потенциално навлизане в британската зона на интерес на един или повече неидентифицирани самолети\", каза говорител на министерство на отбраната.  \"В нито един момент не е имало заплаха за британското въздушно пространство\", добави говорителят. Великобритания редовно наблюдава руски самолети, намиращи се близо до нейното въздушно пространство, а изтребители на кралските ВВС миналия месец прехванаха бойни самолети, летящи над Северно море. През юли британският държавен министър за въоръжените сили Марк Ланкастър каза, че Русия е \"все по-настъпателна\" и заяви, че през последното десетилетие кралските ВВС е трябвало повече от 80 пъти да бъдат вдигани под тревога, за да прехващат руски военни самолети.", "date": "2018.10.31", "title": "Британски самолети прехванаха руски изтребители близо до въздушното си пространство"}
{"url": "https://www.faktor.bg/bg/articles/novini/balgariya/vmro-iska-izvinenie-ot-vsichki-koito-sa-ya-zamesili-v-skandala-s-targoviyata-s-balgarsko-grazhdanstvo", "text": "Всички, намесили името на ВМРО и на лидера ѝ Красимир Каракачанов в скандалната схема с търговия с българско гражданство, по която тече проверка на спецпрокуратурата, дължат най-малкото извинение за уронване на престижа. Това обявиха от ВМРО в официална позиция, изпратена до медиите. \"От днешната пресконференция на Специализираната прокуратура, на която бяха обявени данни за разследването за измами с документи за български произход и арестите в Държавната агенция за българите в чужбина, стана ясно, че няма никакви сведения ВМРО и Красимир Каракачанов да са съучастници по някакъв начин\", посочват от партията. От ВМРО уточняват, че заместник-главният прокурор Иван Гешев в отговор на журналистически въпроси е обявил, че „…към момента от събраните доказателства няма връзка на министър Каракачанов с описаната престъпна дейност…“ и „…няма данни да е замесена партията ВМРО или адресът на централата ѝ…“. Вижте още новини от България! \"Ние, Патриотите от ВМРО, продължаваме да държим, че лицата от български етнически произход трябва да получават българско гражданство по облекчена процедура. Това е наша кауза, вярваме, че е национална кауза – България да бъде истинска майка за всички свои чеда, от всички български етнически землища!\", заявяват от партията. \"Припомняме и категоричната си позиция, че всеки, позволил си да спекулира и да се облагодетелства на гърба на нашите сънародници, които искат българско гражданство, трябва да бъде преследван с цялата строгост на закона\", се казва още в позицията.", "date": "2018.10.31", "title": "ВМРО иска извинение от всички, които са я замесили в скандала с търговията с българско гражданство"}
{"url": "https://www.faktor.bg/bg/articles/novini/balgariya/ts-tsvetanov-miliard-i-polovina-lv-byudzhet-na-mvr-za-2019-godina-200-mln-leva-poveche-za-politseyski-zaplati", "text": "\"Милиард и половина лева е бюджетът на МВР за 2019 година. 200 милиона лева повече отиват за полицейски заплати\", одобри парламентарната комисия по вътрещен ред и сигурност.​​​​​​​  Нови 200 автомобили ще получат полицаите. Освен тях други 300 полицейски автомобила ще получат патрулите от Охранителна полиция.  В момента в министерството има обявена обществена поръчка и за доставката на 300 електрошокови пистолета. С такива оръжия е оборудвана полицията в Ню Йорк. Те са на въоръжение у нас от 2004 г., но не всички полицаи разполагат с такива.  В столичното звено за борба с безредиците няма защитно облекло за всички. Там са заети 90 души, които разполагат с 18-19 комплекта оборудване за масови безредици.  Опозицията е против макрорамката за следващата година за силовото ведомство. Не оставали средства за основни ремонти на полицейските управления.  \"Трябва да се съобразяваме с възможностите на държавата\", каза председателят на вътрешната комисия Цветан Цветанов. Вътрешният министър Младен Маринов призна, че материално-техническата база в МВР не е добра.", "date": "2018.10.31", "title": "Цветанов: Милиард и половина лв. бюджет на МВР за 2019 година, 200 млн. лева повече за полицейски заплати"}
{"url": "https://www.faktor.bg/bg/articles/novini/svyat/mnogohilyaden-protest-sreshtu-koruptsiyata-v-rumaniya", "text": "Хиляди протестираха срещу корупцията в Румъния. Повод беше годишнина от големия пожар в нощен клуб, при който загинаха 64 души. Разследването разкри, че местните власти са позволили на заведението да работи въпреки липсата на редица разрешителни и елементарни мерки за безопасност. Протестиращите смятат, че нощният клуб е плащал на контролните органи, за да си затварят очите. Преди три години масовите протести след инцидента доведоха до падането на правителството. И до днес съдебното дело не е приключило.", "date": "2018.10.31", "title": "Многохиляден протест срещу корупцията в Румъния"}
{"url": "https://www.faktor.bg/bg/articles/novini/balgariya/kancho-stoychev-brani-karakachanov-kato-matrosov-na-ambrazurata", "text": "Ударът с арестите в Държавната агенция за българите в чужбина умишлено е насочен към ПП ВМРО. Това каза за обзорното предаване „Това е България“ на Радио „Фокус“ социологът и главен изпълнителен директор на TNS за Балканския полуостров Кънчо Стойчев. Според него лидера на партията Красимир Каракачанов разполага със заслужено висок рейтинг в българското общество и това е режисиран удар именно върху него. Той припомни, че няма доказателства, че от ПП ВМРО са теглили пари. Съществуват два варианта за целите на този удар, каза още той. „Предстои нов доклад по изпълнение на ангажиментите към Европа във връзка с процесите в областта на правото и справедливостта в страната. Би могло да е това. Втори вариант може да е опит за препозициониране във връзка с предстоящите избори. Два месеца ни делят от началото на изборната година. Причините могат да бъдат много. Всяка една корупционната система трябва да бъде разнищвана“ каза Стойчев. Той припомни, че търговията с българско гражданство е факт от години. Случващото се подронва авторитета на българското гражданство и като цяло на страната ни. Публичната тайна са многогодишните проблеми във ведомството, любопитно е защо до този момент органите на реда не са действали, попита той. В България арестите са факт, но трудно се стига до присъди, добави социологът.", "date": "2018.10.31", "title": "Кънчо Стойчев брани Каракачанов като Матросов на амбразурата"}
{"url": "https://www.faktor.bg/bg/articles/novini/svyat/ukrayna-zatvarya-chastichno-vazdushnoto-prostranstvo-nad-cherno-more", "text": "Украйна частично затваря въздушното пространство над Черно море заради изпитания на управляеми ракети в Херсонска област, в близост до Крим, съобщава ТАСС, като се позовава на информация от говорителя на украинските ВВС Дмитрий Струтински. \"Утре (четвъртък, 1 ноември, - бел. ред.) в Херсонска област започва летателно-изпитателно учение, по време на което ще бъдат изпробвани управляеми ракети от зенитно-ракетните комплекси \", цитира говорителя и изданието \"Украинские новости\". Във връзка със стрелбите въздушното пространство над Черно море ще бъде затворено от 1 до 4 ноември.", "date": "2018.10.31", "title": "Украйна затваря частично въздушното пространство над Черно море"}
{"url": "https://www.faktor.bg/bg/articles/ochakva-se-ofitsialnata-informatsiya-za-shemata-v-dabch", "text": "Прокуратурата и Антикорупционната комисия ще дадат първи официални подробности около схемата за даване на документи за български произход на граждани на Македония, Украйна и Молдова, които не са имали право на това. Вчера стана ясно, че след мащабната спецакция в Агенцията за българите в чужбина в понеделник, обвинения за участие в организирана престъпна група за взимане на подкупи и документни и длъжностни престъпления, са повдигнати на председателя и главния секретар на Агенцията - Петър Харалампиев и Красимир Томов, и на още двама души. Очаква се официална информация за това от кога и как е действала схемата за издаване на фалшиви документи за български произход в Агенцията за българите в чужбина. Вчера в лаконично съобщение от специализираната прокуратура обявиха, че обвинения са повдигнати на четирима души. Сред тях са председателят на Агенцията Петър Харалампиев и главният секретар Красимир Томов. Трети ден информацията около мащабната акция, започнала в ранните часове в понеделник в София, Плевен и Кюстендил, е основно неофициална. Официално се знае, че разследването е за организирана престъпна група за взимане на подкупи и документни, както и длъжностни престъпления. От адвоката на Петър Харалампиев - Николай Кокинов, научихме, че председателят на Агенцията е обвинен за лидер на тази група. Той, Томов и останалите двама обвиняеми са със  72-часово прокурорско задържане до изправянето им пред Специализирания наказателен съд, което се очаква късно днес или утре. Неофициално - разследването е за действала с месеци схема за издаване на документ за български произход, който е ключов за получаването на българско гражданство, на лица от Македония, Украйна и Молдова. Това е  ставало чрез посредници, които намирали хора, искащи паспорти, но нямащи български корени. Тарифата била 5 000 евро. Интересът бил голям. Сигналът, че такива практики има в Агенцията за българите в чужбина, е подаден преди четири месеца в Антикорупционна комисия. Подробностите и защо разследващите редуцираха заподозрените от над 20 до четирима души, чакаме от спецпрокуратурата по-късно днес.", "date": "2018.10.31", "title": "Очаква се официалната информация за схемата в ДАБЧ"}
{"url": "https://www.faktor.bg/bg/articles/sled-12-godini-parvi-polet-atina-skopie", "text": "Гръцката авиокомпания \"Иджиън еърлайнс\" (Aegean Airlines) ще извърши утре първия пряк пътнически полет между Атина и Скопие след 12 години прекъсване, съобщи операторът на летището в Скопие, цитиран от гръцкия вестник \"Трибюн\". Възстановяването на въздушните връзки е в контекста на затоплянето в отношенията между двете страни след подписването на Преспанското споразумение, посочва dir.bg. Преките полети между Атина и Скопие бяха прекъснати през 2006 г. заради преименуването на летище \"Петровец\" в македонската столица на \"Александър Македонски\", което предизвика дипломатически скандал между двете страни. Решението за възстановяването на полетите беше взето, след като властите в Република Македония отново смениха името на летището, което вече се казва Международно летище Скопие, а през март тази година премахнаха конната статуя на Александър Велики от залата за пристигащи полети, отбелязва изданието, цитирано от ТАСС и БТА. Първият полет след възобновяването на полетите беше дипломатически - преди няколко месеца на летището в Скопие кацна самолетът на тогавашния гръцки министър на външните работи Никос Кодзиас. От 1 ноември започват редовните пътнически полети. \"Иджиън еърлайнс\" ще извършва полети до Скопие два пъти седмично, във вторник и в четвъртък, чрез своята дъщерна компания \"Олимпик еър\". \"Иджиън еърлайнс\" вече е извършвала полети между Атина и Скопие в периода 2003 - 2006 г.", "date": "2018.10.31", "title": "След 12 години - първи полет Атина-Скопие"}
{"url": "https://www.faktor.bg/bg/articles/bay-ganyo-ot-na-letishteto-vav-viena-narisuvan-ot-teo-ushev-se-okaza-arestuvaniyat-shef-na-dabch", "text": "На 10 октомври световноизвестният илюстратор и аниматор Теодор Ушев публикува в социалната мрежа портрет на български чиновник, който е привлякъл вниманието на летището във Виена с поведението си ала Бай Ганьо във Виена.  Ушев, който е носител на \"Сезар\" за филма \"Сляпата Вайша\", придружи публикацията си и с портрет на непознатия за него гражданин, който очевидно заема висока държавна длъжност. Това станало ясно от разговора по телефона, който се провежда на висок глас, както писахме. Тогава ви показахме и карикатурата. Канал 3 обръща внимание на факта, че описаният чиновник може да е председателят на Агенцията за българите в чужбина, който в момента е в ареста. За това свидетелстват снимките на Харалампиев от социалните мрежи. Там той се подвизава с името Bato Hаro и се е \"тагнал\" от пътувания в Украйна, както и от Лондон, където е бил в делегацията на президента Румен Радев.  Летището Виена. Кафене. Силен глас зад мен. тел. разговор 1: Защото му даваш пари! Не му давай, бе! (повтаря се 7 пъти) тел. разговор 2: Глей са, накратко, щото съм извън Европа(?!) В Украйна съм, там некво представяне на ново българско кино(!?) Тая вечер се връщам, да. След два дни съм с Валери Симеонов в Босна, да ги опрайме там. И в понеделник съм в делегацията на президента в... (нечленоразделно). Ела после при мен да видиме, да пиеме кафенце, чайче, квото там пиеш... Еее, може и шотландско... (б. а. тук вече се обръщам. Захапал огромен кренвирш. Корпулентни телеса, розова риза, розова вратовръзка, характерно изражение, издадена челюст, чело 2 пръста. Оказва се по - далеч от мен, отколкото чуваемостта предполага) тел. разговор 3: Слушай са - ако не ходиш на лекции, спирам ти парите! Тая вечер си легаш, утре на лекции, аз ти плащам да ходиш на лекции. (повтаря се 3 пъти) (Засичам този субект няколко пъти, до излитане на самолета за София. Чува се от километри. Вече е събрал и компания. Пие Швепс от кутийка. Преди да се качи, я смачква и оставя на рафта за чекиране. Правим му забележка.)  - Няма кошчета - отговаря арогантно - и продължава на руски...  (б. а. Спестявам ви кратката схватка след това.) Коридор на самолета. Същият субект: -Аз знам 6 езика бе! Ама като ходим на официални делегации, им говорим на български! Унижавам ги така!... #тевиуправляват #каквосбъркахме", "date": "2018.10.31", "title": "\"Бай Ганьо\" от летището във Виена, нарисуван от Тео Ушев,  напомня на арестувания шеф на ДАБЧ"}
{"url": "https://www.faktor.bg/bg/articles/fifa", "text": "рих. Президентът на Световната футболна федерация (ФИФА) Джани Инфантино обяви, че увеличаването броя на участниците на световни първенства е възможно да се случи още на Мондиал 2022 в Катар.  Към момента увеличаването на броя на участниците е планирано за 2026 г. при съвместното домакинство на САЩ, Мексико и Канада. Въпреки това Инфантино изрази увереност, че Катар и ФИФА могат да се справят със задачата по подготовката в по-кратък план. Той поясни, че увеличаване на броя на участниците ще донесе повече квоти на тимовете от Азия.", "date": "2018.10.31", "title": "ФИФА: Увеличаването броя на участниците на световни първенства може да се случи още през 2022 г. в Катар"}
{"url": "https://www.faktor.bg/bg/articles/fifa-stana-zhertva-na-kiberataka", "text": "ФИФА стана жертва на кибератака. Компютърните системи на футболната централа са били атакувани от хакери, които са проникнали в електронните пощи, откъдето са взели ценна информация.  \"Обезпокоени сме от факта, че част от информацията е придобита по незаконен начин. Осъждаме всеки опит за компроментиране на конфедициалността и целостта на данните чрез незаконни практики\", заявиха от ФИФА.", "date": "2018.10.31", "title": "ФИФА стана жертва на кибератака"}
{"url": "https://www.faktor.bg/bg/articles/borisov-ako-se-preborim-za-zimna-mladezhka-olimpiada-shte-imame-uspehi", "text": "Ако България се пребори за домакинство на зимни младежки олимпийски игри, ще постигне успехи\", обяви премиерът Бойко Борисов, цитиран от БТА, при среща с медалистите от младежките игри в Буенос Айрес. През септември министър-председателят възложи задача страната да кандидатства за домакинство през 2024 г., след като се срещна с президента на МОК Томас Бах. Преди заседанието на Министерския съвет Борисов прие призьорите от игрите заедно с министъра на спорта Красен Кралев. По време на игрите в Аржентина български спортисти взеха шест медала, към които добавиха още четири от смесените международни отбори. Премиите за медалистите ще бъдат съответно по 15 хиляди лева за медалите за България и по 10 хиляди лева за тези от международните отбори. \"Благодаря на треньорите, защото без вас нищо не става. Второ, благодаря на тези млади деца, защото именно такива като вас трябва да станат пример за всички останали ­ като има някой по­буен и агресивен, да отиде в залата по борба, по щанги, за да види, че не е лесно. Вие сте пример за младото поколение. Чест е за нас, че ви има\", заяви Борисов и каза на младите спортисти, че могат да го наричат \"чичо Бойко\".", "date": "2018.10.31", "title": "Борисов: Ако се преборим за зимна младежка олимпиада, ще постигнем успехи"}
{"url": "https://www.faktor.bg/bg/articles/chetirima-ruski-sastezateli-po-vdigane-na-tezhesti-sa-diskvalifitsirani-zaradi-doping", "text": "Четирима руски състезатели по вдигане на тежести бяха дисквалифицирани заради нарушаване на антидопинговите правила, съобщиха от Руската антидопингова агенция (РУСАДА). Валерий Темник, Роман Редникин, Сергей Орешников и Фатима Умаханова са лишени от състезателни права за четири години. Четиримата ще пропуснат започващото на 1 ноември в туркменистанската столица Ашхабад световно първенство по вдигане на тежести.", "date": "2018.10.31", "title": "Четирима руски състезатели по вдигане на тежести са дисквалифицирани заради допинг"}
{"url": "https://www.faktor.bg/bg/articles/sport/grigor-dimitrov-se-klasira-na-osminafinalite-v-parizh", "text": "Григор Димитров победи Роберто Баутиста Агут със 7-6(10), 6-4 и се класира за осминафинал на \"Мастърс\" 1000 в Париж. Българинът водеше играта през цялото време, но допусна колебание в края на втория сет. Тий все пак запази самообладание и беше безупречен в решителните точки. Утре хасковлията ще срещне хърватина Марин Чилич.  Мачът започна с бомбени сервиси на българския ас. Григор направи пет директни точки в първите си два сервис гейма. Испанецът отговори с подобни сервиси и резултатът много бързо набъбна до 4-4. Българинът се разколеба в следващите си два сервис гейма, но стигна само до загубата на по две точки. Испанецът нямаше проблеми и се стигна до закономерен тайбрек. Решителния гейм не беше за хора със слаби сърца. Григор започна с грешка, но след това игра много силно и не даваше шанс на съперника си. Стигна се до 6-3 и три сетбола за хасковлията. Той се смути и геймът се завърша много, след пропуснат пети сетбол, Димитров даде временно инициативата и трябваше да спасява три точки, в които Баутиста Агут можеше да измъкне частта. Но този път Григор беше непоклатим и взе най-важната точка за 12-10. Сетът продължи 52 минути. Баутиста Агут взе лесно първия гейм на втората част и последваха най-силните минути за Димитров. Българинът играеше мощно и при всяка възможност натискаше съперника. В тази час на играта хасковлията забрави за грешките, които постоянно правеше през последните месеци. Много бързо, след два пробива, резултатът стана 4-1 и мачът изглеждаше приключил. Последва отпускане и испанецът успя да върне двете подавания. Григор загуби първия си сервис и чакаше съперника си сам да се предаде. Но спадът беше кратък и в деветия гейм българинът отново беше безпощаден. Той стигна до три точки за пробив и реализира третата след зрелищно дълго разиграване. В последния гейм от мача играта беше на много високо ниво. Баутиста Агут даде всичко от себе си, но българинът предизвика грешки в последните три оспорвани разигравания и вдигна победоносно ръце.", "date": "2018.10.31", "title": "Григор Димитров се класира на осминафиналите в Париж"}
{"url": "https://www.faktor.bg/bg/articles/pod-prozhektorite-prokuraturata-ostavi-silvestar-staloun-bez-obvinenie-za-iznasilvane", "text": "Прокуратурата на американския окръг Лос Анджелис реши да не повдига обвинение за изнасилване срещу холивудската звезда Силвестър Сталоун. Обвинението не разполагало с достатъчно свидетелства за вината на Слай. Нито един от свидетелите по делото не бил съобщил факти и обстоятелства, подкрепящи твърденията на жената, представяща се за потърпевша. Освен това срокът, предвиден за възбуждане на дело и предявяването му пред съда, бил изтекъл според калифорнийските закони.  През декември 2017 година полицията на град Санта Моника започна разследване по обвиненията в изнасилване, предявени срещу Сталоун от потърпевша жена. Тя твърдеше, че сексуалното престъпление е било извършено в офиса на актьора по време на срещата им в началото на 90-те години. Адвокатът на Сталоун заяви тогава, че клиентът му е невинен.", "date": "2018.10.31", "title": "Под прожекторите: Прокуратурата остави Силвестър Сталоун без обвинение за изнасилване"}
{"url": "https://www.faktor.bg/bg/articles/elena-petrova-tryabva-da-namerim-nachin-da-se-sahranim-kato-obshtestvo", "text": "Спектакълът \"Антихрист\" е по мотиви от едноименния роман на Емилиян Станев. Режисьор на постановката е Бойко Илиев. Участват актьорите Любомир Ковачев, Елена Петрова, Николай Сотиров и Веселин Калановски. \"Представлението отразява това, което не трябва да бъде. Опитваме се с вяра и усилие да покажем, че има човек и Бог, памет и ценности. Всеки носи отговорност за думи, които казва\", каза в \"Здравей, България\" Елена Петрова.Директорът на \"Нов театър - НДК\" Бойко Илиев, който е режисьор на постановката, заяви, че епохата, за която пише Емилиян Станев, се повтаря. Според него и към момента се наблюдава разпадане не само на вярата, но и на цялата държава.  Петрова каза, че младите хора мога да променят света, водени от вярата. Според нея е по-лесно да унищожиш нещо вместо да го съградиш. Тя беше категорична, че екипът е успял да създаде една мистериозна обстановка, която грабва публиката. По нейни думи трябва да намерим начин да се съхраним като общество.  \"Битката между доброто и злото е в нас. Ако не преодолеем нагоните и инстинктите си, ние сме по-малко човеци\", добави Илиев. Представлението може да гледате на 1 и 17 ноември в \"Нов театър - НДК\".", "date": "2018.10.31", "title": "Елена Петрова: Трябва да намерим начин да се съхраним като общество"}
{"url": "https://www.faktor.bg/bg/articles/ministar-petkova-1-2", "text": "Министърът на енергетиката Теменужка Петкова съобщи пред журналисти в МС, че процедурата за избор на инвеститор за АЕЦ \"Белене\" е разработена, като остава да бъдат уточнени малки детайли. Тя коментира това след участието си в заседание на Съвета за енергийна сигурност в МС, предаде БТА. Ако след като докладвам тази процедура пред колегите в МС и след това пред парламента, няма някакви съществени препоръки или изменения, мисля, че няма пречка до края на годината да се даде старт на процедурата, каза министърът и допълни, че подобна процедура обичайно продължава месеци. Парламентът определи до 31 октомври 2018 г. енергийният министър да разработи процедура за избор на инвеститор и да предложи структуриране на проекта. В отговор на въпрос министърът каза, че няма нови кандидати по проекта. В отговор на въпрос за обявения днес от \"Газтрейд\" пазарен тест за терминала за втечнен газ в Александруполис, министърът каза, че България подкрепя всеки проект, който е свързан с диверсификация на източниците и маршрутите за доставка на природен газ. Тя припомни, че се обсъжда възможността България да участва в този проект с дял от 25 на сто. Намерили сме такова решение да участва в тази компания дружество, което е в рамките на Българския енергиен холдинг. По всяка вероятност това ще е \"Булгартрансгаз\", допълни министърът. Тя аргументира участието на фирмата в подобен проект с това, че компанията като оператор и дружество с ангажимент да развива мрежата, ще е основен двигател на концепцията за изграждане на газоразпределителен център на територията на България. На днешното заседание на Съвета за енергийна сигурност е била представена необходимостта от актуализация на енергийната стратегия в частта, свързана с природния газ. По думите на министъра това се налага заради променената среда по отношение на инфраструктурните проекти, които се развиват около България - Южен газов коридор, Турски поток. \"Желанието ни е да запазим стратегическото място на България в газовата карта на Европа, като изградим съответната инфраструктура, която е основна за реализацията и на концепцията за газоразпределителен център\", коментира министърът необходимостта от актуализация на стратегията. Тя информира още, че на заседанието на Съвета е обсъдена и възможността за създаване на борса за търговия на природен газ. Тази борса трябва да бъде обособена в отделна дъщерна компания, собственост на \"Булгартрансгаз\", за да може да бъде развита концепцията за газоразпределителен център, която се основава на това да бъде изградена липсващата инфраструктура, която да даде възможност за доставка на природен газ от различни източници, и да бъде изградена борсата за търговия с природен газ, което ще е основна платформа за либерализация на пазара. Попитана дали природният газ от втората тръба на \"Турски поток\" ще мине през България, министърът каза, че се надява \"нещата да се развиват по благоприятен за всички нас начин\". За нас е изключително важно България да запази своето място на газовата карта на Европа, заяви министърът. Тя допълни, че всичко, което е свързано с желанието на страната по отношение на възможността за разширяване на газопреносната инфраструктура, ще продължава да е в рамките на европейското законодателство и изискванията на Третия либерализационен пакет.", "date": "2018.10.31", "title": "Процедурата за избор на инвеститор за АЕЦ\"Белене\" е готова, сега на ход е парламента"}
{"url": "https://www.faktor.bg/bg/articles/dva-ruski-bobardirovacha-se-gotvyat-za-trenirovki-nad-barentsovo-i-novezhko-more", "text": "Два руски стратегически бомбардировача Ту-160 изпълняват полет над неутрални води в Баренцево и Норвежко море, съобщи днес руското министерство на отбраната, цитирано от ТАСС и БТА. \"Два стратегически ракетоносеца Ту-160 изпълняват планов полет над неутрални води в акваторията на Баренцево и Норвежко море. Самолетите стигнаха до зададения район за изпълнение на заданието на полета. Общото времетраене на полета ще обхване около 10 часа, след което екипажите на Въздушно-космическите сили (ВКС) на Русия ще се приземят на летището на базиране\", се казва в съобщението. Както отбелязаха от министерството на отбраната, пилотите на далечната авиация редовно извършват полети над неутралните води на Арктика, Северния Атлантик, Черно и Каспийско море, и Тихия океан. Всички полети на самолетите на ВКС на Русия отговарят на международните правила за използване на въздушното пространство. Екипажите не нарушават границите на други държави. Ту-160 (според класификацията на НАТО - Blackjack, а в Русия кръстен \"Бял лебед\") е съветски, а след това руски свръхзвуков стратегически бомбардировач-ракетоносец с променлива геометрия на крилото. Заедно с Ту-95МС, Ту-160 изгражда основата на съвременния авиационен парк на далечната авиация на ВКС на Русия. Предназначен е за поразяване с ядрено и конвенционално оръжие на най-важните цели в отдалечени райони. Най-големият в историята на военната авиация свръхзвуков самолет е и най-тежкият боен самолет в света.", "date": "2018.10.31", "title": "Руски бомбардировачи се готвят за тренировъчни полети над Баренцово и Норвежко море"}
{"url": "https://www.faktor.bg/bg/articles/novini/balgariya/mon-osvobodi-bivsha-tsarska-deputatka-ot-shefski-post", "text": "Досегашният директор на Центъра за развитие на човешките ресурси /ЦРЧР/ Татяна Калканова днес беше освободена от длъжност. На нейно място е назначен за изпълняващ длъжността директор на ЦРЧР Димка Михайлова, която е служител от центъра. Това съобщи днес на пресконференция министърът на образованието и науката Красимир Вълчев.  Вчера Татяна Калканова обяви на брифинг, че ще подаде оставката си от 1 ноември, за да \"изчисти името си\", след като в телевизионно разследване в неделя беше изнесена информация за това какви организации са спечелили проекти по програмата \"Еразъм+\". Министър Вълчев каза днес, че за Димка Михайлова също е имало сигнал, който е бил проверен. \"Този сигнал не се потвърди - че не е отчела средства, точно във връзка с някои от констатираните нарушения вътре в центъра и имаме съмнения, че сигналът е целенасочено подаден срещу нея\", заяви министър Вълчев. Той добави, че този сигнал е бил анонимен. ЦРЧР е едно от двете звена към МОН, заедно с Фонда за научни изследвания, което е най-одитирано и най-проверявано. И това е нормално, защото това са двете звена към МОН, които се разпореждат с най-много средства и осъществяват конкурсно-проектно финансиране, обясни министър Вълчев.", "date": "2018.10.31", "title": "МОН освободи бивша царска депутатка от шефски пост"}
{"url": "https://www.faktor.bg/bg/articles/oon-izborite-v-okupiraniya-ot-rusiya-donbas-narushavat-minskite-sporazumeniya", "text": "Насрочените за 11-ти ноември \"избори\" в окупираните територии на Донецк и Луганск нарушават споразумението от Минск. Това обяви на заседание на Съвета за сигурност на Организацията на обединените нации вчера заместник-секретарят по политическите въпроси на организацията Розмари Дикарло, съобщават от пресцентъра на ООН, цитиран от ГОРДОН.  \"Искам да напомня, че въпросите, свързани с изборите, са включени в Минскските споразумения като част от всеобхватен документ и се разглеждат в рамките на механизмите за преговори. В тази връзка бих искал да отбележа, че всички мерки, които не съответстват на установената в Украйна конституционна и правна рамка, са нарушение на Минските споразумения \", изтъква Дикарло.  По думите й  ООН призовава за зачитане на суверенитета и териториалната цялост на Украйна \"в съответствие с резолюциите на Общото събрание и Съвета за сигурност\", и в рамките на международно признатите граници. Тя призова всички страни да покажат политическа воля и да потвърдят ангажимента си за прилагане на споразуменията от Минск.  Припомняме, че на 12 февруари 2015 г. в Минск ръководителите на Украйна, Русия, Франция и Германия  - Петро Порошенко, Владимир Путин, Франсоа Оланд и Ангела Меркел, по време на 17-часовите преговори се  споразумяха за два документа за разрешаване на конфликта в Донбас : декларация за изпълнението на Минския договор и набор от мерки. Те предвиждат прекратяването на военните действия в Донба, оттеглянето на незаконни въоръжени групировки от региона, създаването на условия за провеждане на избори за местните власти и т.н.  Украйна настоява изборите в района на Донецк и Луанск, които не са под контрола на Киев,  да се провеждат съгласно украинското законодателство след оттеглянето на руските военни и оръжия, както и да се оттеглят от контрола върху границата от украинската страна, в противен случай те ще бъдат признати като грубо нарушение на споразуменията от Минск. Сепаратистите и Русия обаче не са съгласни с тези условия,  настоявайки преди всичко за амнистия  на бойците. След убийството на лидера на \"ДПП\" Александър Захарченко в окупирания Донецк, войниците \"LPR\" и \"DPR\"  обявиха своето намерение да проведат избори на 11 ноември 2018 г. Украинската страна  осъди такава идея,  заявявайки, че изборите в окупирания Донбас противоречат на споразуменията в Минск. На 30 октомври 2018 г. преди заседанието на Съвета за сигурност осем държави - членки на Европейския съюз в ООН,  призоваха Русия да спре подготовката за незаконни избори  в окупираната част на Донбас.", "date": "2018.10.31", "title": "ООН с остри критики към Кремъл: Изборите в окупирания от Русия Донбас нарушават Минските споразумения"}
{"url": "https://www.faktor.bg/bg/articles/yliyana-yotova-otminala-s-malchanie-signal-na-nuvel-observatyor-za-koruptsiya-s-balgarsko-grazhdanstvo", "text": "Вицепрезидентът Илияна Йотова е отминала с пълно мълчание сигнал от авторитетното френско политическо списание  „Нувел обсерватьор” за фабрикуване на фалшиви и опасни европейци от Държавната агенция за Българите в чужбина. Това потвърди пред Faktor.bg разследващият журналист  Жан Батист Ноде от „Нувел обсерватьор”. Именно негово разследване, публикувано във Франция през края на март тази година повдигна за първи път официално скандала с продажбата на българско гражданство, твърдейки че са замесени в корупционната схема лица от висшата държавна администрация. Почти седем месеца по-късно прокуратурата и ДАНС проведоха акция в Агенцията преди дни, при която бяха задържани шефът й и още 30 служители. След като приключва в България проучванията си по горещата тема, Ноде се прибира в Париж и преди да публикува статията си изпраща на служебната поща на вицепрезидента Йотова писмо, в което обяснява на какво се е натъкнал, искайки нейното становище като държавник, свързан пряко с темата за предоставяне на българско гражданство. Подобно електронно писмо френският журналист изпратил и до Румяна Бъчварова, шеф на кабинета на премиера. От президентството и от Министерски съвет обаче последвало пълно мълчание и отказ да заемат становище по скандала. За позиция бил потърсен и вицпремиерът Красимир Каракачанов. Той единствено отговорил на Ноде, обяснявайки му, че е подведен за получаването на българско гражданство, като го поканил отново в България, за да му разкаже истината.  Със скандалните практики в Държавната агенция за българите в чужбина бил запознат преди френската публикация и президентът Румен Радев, който единствен предприел мерки и подал получените материали в прокуратурата. С мълчанието и бездействието си вицепрезидентът Йотова е станала съпричастна към престъпните практики в Държавната агенция за българите в чужбина.", "date": "2018.10.31", "title": "Йлияна Йотова отминала с мълчание сигнал на „Нувел обсерватьор” за корупция с българско гражданство"}
{"url": "https://www.faktor.bg/bg/articles/vmro-podozira-che-vanshni-sili-stoyat-zad-udara-sreshtu-karakachanov", "text": "Има кръгове и в България, и в чужбина, които искат да нанесат политически удар на Красимир Каракачанов и на ВМРО, коментира организационният секретар на ВМРО Юлиан Ангелов (\"Обединени патриоти\") пред журналисти в Народното събрание във връзка с акцията в Държавната агенция за българите в чужбина /ДАБЧ/. \"Нямаме проблеми с това българските органи да си вършат работата и там, където има корупция или нарушаване на закона, хора да си носят последствията. Но въпросът е, че всичко беше обърнато така, че да има политически удар върху цялото управление на страната и върху ВМРО без никакви доказателства, а твърдения на различни хора, които нито познават материята, нито знаят за какво става въпрос, просто единствената им цел е да оплюват ВМРО и г-н Красимир Каракачанов\", каза Ангелов.  Относно коментара на лидера на \"Воля\" и заместник-председател на парламента Веселин Марешки, че акцията в ДАБЧ е още един повод за искане на оставките на вицепремиерите Валери Симеонов и Красимир Каракачанов, Юлиан Ангелов каза, че е чул \"един политически лидер, който има повдигнати обвинения и за рекет, и за побой, и за изнудване, а стои заместник-председател на НС, да обвинява друг лидер на политическа партия и да му издава присъда, без да има повдигнати обвинения към никой от ВМРО за каквото и да е\".  По думите на Ангелов \"всеки политически джендър, който довчера е бил либерал, след това е станал демократ, един ден е за превъоръжаване, на другия ден е против превъоръжаването на българската армия, след това е станал патриот, даже изведнъж, няма как с подобни тези и лъжи на гърба на ВМРО да си прави политически имидж\". Относно исканията на БСП и ДПС за оставка на вицепремиера Валери Симеонов, в чийто ресор е дейността на ДАБЧ, депутатът на Каракачанов обясни, че ВМРО не подкрепя никакви промени в кабинета в момента.  Обединените патриоти съзряха политически удар срещу тях покрай акцията в Държавната агенция за българите в чужбина и атака срещу стабилността на управлението. Ударът обаче не идвал от прокуратурата и разследващите органи, стана ясно от думите на лидера на \"Атака\" Волен Сидеров. \"За мен, това което става с Агенцията за българите в чужбина, е политически удар\", отсече Сидеров, който омекна по адрес на лидера на НФСБ.", "date": "2018.10.31", "title": "ВМРО подозира, че външни сили стоят зад удара срещу Каракачанов"}
{"url": "https://www.faktor.bg/bg/articles/boyko-borisov-siskam-paltsi-na-makedontsite", "text": "В интервю за \"Македонската информативна агенција\" (МИА) министър-председателят на България Бойко Борисов пожела успех на Македония и увери, че й „стиска палци“.  Договорът с България и споразумението с Гърция са открили голяма перспектива за Македония, заяви Борисов, който участва в европейска среща на върха през последните два дни, която се проведе в гръцката столица. Борисов заяви: „стискам палци и й пожелавам успех на Македония\", а коментирайки последните събития в региона, в които Скопие е главен герой, българският премиер подчерта, че най-важното е да няма намеса във вътрешните й работи.  „Винаги съм внимателен да не се намесвам в делата на никоя друга страна“, увери Борисов. „Договорът за добросъседство - въпреки силните нападения срещу него, показахме воля и го подписахме. И той даде перспектива да се тръгне в тази посока. След това, по време на Европейския съвет в София, т.е. българското председателство на ЕС, Софийската декларация, бе начинът, по който Западът, САЩ и Европейския съюз, подкрепиха всякакви постъпки на нашите лидери, като решенията, които съответно постигнаха властите в Скопие както в договора с България, така и с Гърция, откриха огромна перспектива за вас. Така че това, което зависеше от България, като добросъседска, най-близка страна за Вас, го направихме. Стискаме палци и пожелаваме успех. Всяка друга намеса не е правилна, дори да изразя своето мнение“, заяви Борисов. В разговор с кореспондента на МИА в Атина българският премиер подчерта, че инфраструктурната свързаност между балканските страни е особено важна и бе категоричен, че „колкото по-скоро се свързваме, толкова по-добре\". „Тук няма политика, това означава връзка, това означава успех, това означава бизнес, това означава туризъм - културен, религиозен, всякакъв туризъм и свързаност на Балканите. Сега работим със Световната банка и с други финансови институции, Европейската банка за възстановяване и развитие, Европейската инвестиционна банка, и според мен София-Скопие -Тирана е един проект, който трябва да започне да се реализира, веднага да се направи“, обяснява Борисов. Българският премиер допълни, че на срещата на върха в Гърция обсъдена и газовата свързаност, включително и на Балканите.", "date": "2018.10.31", "title": "Бойко Борисов: Стискам палци на македонците с Гърция, всяка намеса в политиката им е грешка"}
{"url": "https://www.faktor.bg/bg/articles/novini/balgariya/mareshki-tryabva-da-sam-samoubiets-ako-ne-glasuvam-za-byudzheta-na-gerb-bsp-ne-predlaga-po-dobar", "text": "„Комисията за българите в чужбина са рекетирали граждани чрез адвокатски кантори. Маските паднаха. Видя се, че главният виновник Красимир Каракачанов си изтърва неврите в сутрешния блок на БТВ“. Това заяви пред БТВ лидерът на „Воля“ Веселин Марешки.  Той заяви, че иска оставките и на двамата вицепремиери - Красимир Каракачанов и на Валери Симеонов. По думите му обаче, от БСП и ДПС пазят лидера на ВМРО, тъй като не искат смяна на военния министър. Марешки коментира, че след инцидента край Своге с автобуса, в който загинаха 20 души, трима министри на правителството са поели морална отговорност, докато в момента Симеонов и Каракачанов не могат да направят това. \"Трябва да съм самоубиец, да си направя харакири, ако не гласувам за бюджета на ГЕРБ. Ако БСП предложат по-добър, ще подкрепим него\", коментира лидерът на \"Воля\" пред БТВ на въпрос, дали не играе ролята на патерица на правителството в парламента.", "date": "2018.10.31", "title": "Марешки: Трябва да съм самоубиец, ако не гласувам за бюджета на ГЕРБ, БСП не предлага по-добър"}
{"url": "https://www.faktor.bg/bg/articles/novini/svyat/putin-predupredi-konstantinopolskata-patriarshiya-shte-ima-tezhki-posleditsi-ot-priznavaneto-na-tsarkvata-v-ukrayna", "text": "Руският президент Владимир Путин предупреди, че ще има \"много тежки последици\" от разделението между православните църкви след решението на патриаршията в Константинопол да признае независимата украинска православна църква, съобщи Франс прес. \"Искам да подчертая едно: политиканстването в толкова чувствителна сфера винаги е имало много тежки последици. И преди всичко за тези, които вършат това\", заяви Путин на форум на руската диаспора в Москва. За пръв път стопанинът на Кремъл говори за кризата, преживявана напоследък от Московската патриаршия, която прекъсна връзките си с Константинополската след признаването на украинска църква, отбелязва Франс прес. Путин осъди \"опитите за разкъсване на връзките\" между Руската православна църква и вярващите руснаци, живеещи в чужбина. \"Наш общ дълг, преди всичко пред хората, е да запазим духовното и историческото единство\" на православните, подчерта руският президент. В средата на октомври Константинополската патриаршия реши да признае независимостта на православната църква в Украйна, която от 332 години бе подчинена на Московската патриаршия. Така постави и въпроса за бъдещето на милиони вярващи в Украйна, където руската църква се радва на съществено влияние. Руският патриарх Кирил отказа да признае това решение и осъди Константинополската патриаршия като \"поддържаща схизмата (разкола)\". Разгневена, Руската православна църква, която претендира, че в лоното й има най-много вярващи в православния свят, обяви, че скъсва всички връзки с Константинопол, най-старата патриаршия. Църквата на Московската патриаршия има в Украйна най-много енории (над 12 000), но Киевската патриаршия има най-много вярващи, според допитвания. Молдовската църква ще остане вярна на Московската патриаршия, от която е канонична част, заяви днес президентът на Молдова Игор Додон след среща в Москва с патриарх Кирил. Патриархът връчи на Додон орден \"Преподобен Сергий Радонежски\" втора степен за \"активна подкрепа на църковно-обществените инициативи на РПЦ\", предаде ТАСС. В началото на срещата си с Додон Путин посочи, че Молдова е сред най-приоритетните партньори на Москва в Общността на независимите държави.", "date": "2018.10.31", "title": "Путин предупреди Константинополската патриаршия: Ще има тежки последици от признаването на църквата в Украйна!"}
{"url": "https://www.faktor.bg/bg/articles/novini/balgariya/administratsiyata-preustanovyava-hartieniya-obmen-na-dokumenti-pomezhdu-si", "text": "Повече от 700 централни, областни и общински структури преминават към изцяло електронен документооборот Българската администрация преустановява хартиения обмен на документи от 1 ноември 2018 г., съобщи пресслужбата на кабинета, предаде БТА. Повече от 700 централни, областни и общински структури преминават към изцяло електронен документооборот помежду си. Мярката, заложена в законодателството, ще доведе до 6-кратно увеличение на ефективността на административния обмен, се посочва в прессъобщението. На годишна база се очаква да бъдат спестявани повече от 100 тона хартия, значително да намалеят разходите за закупуването й, както и за печатни консумативи, куриерски услуги и др. Към края на октомври т.г. 719 са реалните участници в Системата за електронен обмен на съобщения (СЕОС), чрез която се осъществява електронният документооборот. Това е първата приложена на национално равнище всеобхватна мярка за премахване на хартиената администрация, както и една от основните за намаляване на административната тежест за гражданите, бизнеса и за самите администрации.  Електронният обмен на документи е сигурен и се извършва в контролирана среда, а документите са гарантирани с електронен подпис. Това позволява да бъде проследено точното време на изпращане, получаване и регистриране на документа. По този начин се повишава контролът върху институциите както от страна на потребителите, така и между самите администрации.", "date": "2018.10.31", "title": "Администрацията преустановява хартиения обмен на документи помежду си"}
{"url": "https://www.faktor.bg/bg/articles/novini/balgariya/bezrabotitsata-u-nas-za-chetvarti-poreden-mesets-e-5-3", "text": "През септември нивото на безработица в 28-те страни-членки на Европейския съюз се стабилизира, докато България остана за четвърти пореден месец на най-ниското ниво от декември 2008 г. насам, показват данни на Евростат. През септември безработицата в ЕС остана на августовското рекордно дъно от 6,7%. Най-ниска безработица през септември е регистрирана в Чешката република, следвана от Германия и Полша, докато най-висока остава в Гърция и Испания. Евростат представи и данни, според които безработицата в България се стабилизира през септември за четвърти пореден месец на ниво от 5,3% - далеч под нивото от 6%, отчетено преди година. Това е най-ниската безработица у нас от декември 2008-а насам. По този показател България се нарежда на 13-о място сред всички 28 страни-членки на ЕС и е една от 20-те страни-членки с безработица, която е по-ниска от средноевропейската. През септември едва 174 000 българи са били без работа. Това е най-малкият брой на безработните българи, откакто съществува тази статистика за нашата страна от началото на далечната 1995 г. Данните показват още, че безработицата сред жените в нашата страна стабилизира за втори пореден месец на ниво от 4,6% спрямо 5,8% преди година, докато тази сред мъжете се увеличи слабо през септември до 5,9%.", "date": "2018.10.31", "title": "Безработицата у нас за четвърти пореден месец е 5,3%"}
{"url": "https://www.faktor.bg/bg/articles/ikonomika/darzhavata-gotova-da-dostavya-gaz-ot-sasht", "text": "\"Българската страна разглежда възможността да участва като акционер в реализацията на проекта за изграждане на терминал за втечнен природен газ до Александруполис. По този начин ще осигурим доставки на природен газ за България от различни източници, включително и от САЩ. Този проект е в пълна синергия с газовата връзка Гърция - България и тяхното изграждане ще допринесе в значителна степен за осигуряване на енергийната сигурност за България и региона\", заяви енергийният министър Теменужка Петкова по време на среща с американския посланик Ерик Рубин днес, съобщиха от пресцентъра на Министерството на енергетиката. По думите на Петкова до края на 2018 г. се очаква страната ни да финализира участието си в проекта за LNG терминал до Александруполис.  По отношение на интерконектора с Гърция, тя поясни, че всички тръжни процедури са в ход и през втората половина на 2020 г. газовата връзка ще бъде въведена в търговска експлоатация. По време на срещата бе дискутирана и темата с работата на двете американски топлоелектрически централи у нас – Гълъбово и Контур Глобал. \"Двете централи са базова мощност за българската енергетика. Уверена съм, че благодарение на конструктивния диалог, който водим с колегите, ще намерим приемливо и за двете страни решение, що се отнася до дългосрочните договори\", отбеляза министър Петкова.", "date": "2018.10.31", "title": "Държавата готова да доставя газ от САЩ"}
{"url": "https://www.faktor.bg/bg/articles/obshtestvo/ulitsata/aktsiya-zima-startira-ot-15-noemvri-globi-grozyat-nekorektnite-shofyori", "text": "Акция \"Зима'' започва от утре в цялата страна. От СДВР са категорични, че тази година няма да има толеранс за неизправни МПС-та. Органите на реда се аргументират с със статистиката за последните 9 месеца, която показва, че 405 човека са станали жертви на катастрофи по пътищата. Главен инспектор Росен Рапчев обясни, че акция \"Зима\" ще бъде проведена на три етапа - първият за безопасност на пътни превозни средства като велосипеди, такива с животинска тяга, както и мерки за безопасност на водачите. Вторият етап ще е за пешеходците, като много сериозна уязвима група, а третият за безопасно шофиране през зимата, техническа изправност на автомобилите, както и поведение на водачите спрямо пешеходци. След 15 ноември от Пътна полиция ще глобяват с 50 лв водачите, чиито гуми на превозни средства са под 4 мм. Толкова е и стойността на глобата за неизправни фарове и габарити. За неизправни спирачни системи обаче, санкциите могат да достигнат до 500 лв. От полицията съобщиха още, че тази година са заделени 60 млн. лв. за зимно почистване, а фирмите все още набавят нужните инертни материали. И още - от АПИ планират до края на ноември да спрат основните ремонти по магистралите. Проблем на този етап има на АМ \"Хемус\" с едната тръба на тунел \"Витиня\" и има вероятност ремонтът да продължи и през настоящия месец.", "date": "2018.10.31", "title": "Акция \"Зима\" стартира от 15 ноември, глоби грозят некоректните шофьори"}
{"url": "https://www.faktor.bg/bg/articles/parlamentat-prie-zakon-za-po-lesen-dostap-do-dokumenti-na-nezryashtite", "text": "Парламентът прие промени в Закона за авторското право и сродните му права на второ четене. Законопроектът е внесен от Министерски съвет. С измененията се транспонира европейска директива, с която се въвеждат нови възможности за свободно използване на писмени произведения от незрящи лица или лица с физически увреждания.  Допуска се изготвянето на копия в алтернативен формат, достъпен за хората с увреждания - Брайлов шрифт, едър шрифт, адаптирана електронна книга, звукозапис на съдържанието на писмено произведение (аудиокнига), радиопредаване и други. Съгласно текстовете без съгласието на носителя на права и без заплащане и възнаграждение е допустимо използването на писмени произведения или свързани с тях други обекти на закрила в полза на лица с увреждания, които не позволяват четенето на печатни материали.", "date": "2018.10.31", "title": "Парламентът прие промени в Закона за авторското право в полза на хората с увреждания"}
{"url": "https://www.faktor.bg/bg/articles/spirat-metroto-v-tsentara-na-stolitsata-ot-petak-do-ponedelnik", "text": "От края на работния ден в петък до ранните часове в понеделник метрото няма да се движи между станциите \"Сердика\", \"Софийски университет Св. Климент Охридски\" и \"Васил Левски\". Причината е, че в тунелите под линиите ще премине пробивната машина, която ще копае третата линия на метрото. Това съобщи днес кметът на София Йорданка Фандъкова. Станциите \"Сердика\" и \"Васил Левски\" няма да са затворени, а ще са като крайни спирки за метрото в посока от и до \"Младост\" и \"Обеля\", посочи столичния градоначалник. Вместо метрото общината ще пусне автобус, които ще се движи между пл. \"Св. Неделя\" и ул. \"Граф Игнатиев\" при Националния стадион. По думите на Фандъкова той ще се движи в интервала на метрото.", "date": "2018.10.31", "title": "Спират метрото в центъра на столицата от петък до понеделник"}
{"url": "https://www.faktor.bg/bg/articles/podkupite-za-shefa-na-dabch-stigali-napravo-v-kabineta-mu", "text": "Шефът на агенцията за българите в чужбина Петър Харалампиев е получил обвинения и за 6 подкупа, освен че е подведен под отговорност за лидер на престъпна група. Размерът на рушветите бил от 350 евро до 5000 лв. на човек.  Това обяви наблюдаващият прокурор по делото Ангел Кънев, цитиран от \"24 часа\". Той посочи, че заедно с Харалампиев има и други трима обвинени. Те действали като банда за подкупи от юли миналата година. Чрез посредници търсели кандидати, които да получат удостоверения за български произход. Плащали се подкупи най-много за бързина, каза зам. главният прокурор Иван Гешев, уточнявайки, че за кандидатите за удостоверение за произход имало доказателства, че са с български корени. По-малко били чужденци, които искали фалшиви удостоверения без да имат български корени.  Разследващите са установили, че подкупите били предавани директно в кабинетите на шефа на агенцията и на главния секретар в София. В институцията царял хаос и забавяните преписки били над 20 000 за 1 година.  Иван Гешев коментира, че разследването няма връзка с вицепремиера Красимир Каракачанов предвид това, че задържаният Петър Харалампиев е сочен за близък до ВМРО. Зам. главният прокурор отрече и сигналът за корупция да е пристигнал в прокуратурата от президента Румен Радев.  Днес прокурор Кънев ще поиска постоянен арест от съда на трима от обвинените. Четвъртият е пуснат на свобода под парична гаранция.", "date": "2018.10.31", "title": "Подкупите за шефа на ДАБЧ стигали направо в кабинета му"}
{"url": "https://www.faktor.bg/bg/articles/roditelite-na-ubietsa-viktorio-obuyte-obuvkite-mu-i-posle-go-sadete", "text": "Родителите на убиеца Викторио, който отне живота на съпругата и на бебето си, застанаха пред камерата на Нова ТВ.  \"Не оправдаваме постъпката му. Някой, обаче, мили хора, пита ли се защо се е стигнало до тук, няма го нашето ангелче Никол\", каза през сълзи майката на убиеца. Тя обаче отказа да обясни какво е предизвикало 26-годишния мъж да посегне на жената до себе си и на детето им. \"Не можем да го разберем, не го оправдаваме, пееше „Зайченцето бяло“, казваше на Никол (убитото бебе - б.а.) \"тук съм, тате\". Всички знаят колко обичахме Никол. Тя също знаеше, че той я обичаше и беше най-добрият син. Обуйте обувките му и тогава живейте живота му\", каза разстроената майка.", "date": "2018.10.31", "title": "Родителите на Викторио крият семейни тайни: Нищо не знаете, беше добър баща, обуйте му обувките, и после го съдете"}
{"url": "https://www.faktor.bg/bg/articles/obshtestvo/zakon-i-red/prokurorat-po-deloto-yanevageyt-stana-vremenen-shef-na-spetsobvinenieto", "text": "Димитър Франтишек Петров единодушно беше определен от прокурорската колегия за временен началник на Специализираната прокуратура. Той ще замени на поста Даниела Начева, която изпълняваше функцията от юли тази година, съобщава \"Фокус\". Още миналата седмица прокурорската колегия трябваше да извърши рокадата в ръководството на спецпрокуратурата, тъй като Начева подаде молба да бъде освободена. Зам.-главният прокурор Иван Гешев предложи за такъв да бъде определен именно Димитър Франтишек. Позицията e свободна от юли, когато Иван Гешев стана зам. главен прокурор. За временен началник бе назначена Даниела Начева, но сега и тя ще бъде сменена. Официално обяснение за рокадата няма. През март Димитър Франтишек Петров получи от прокурорската колегия най-лекото наказание - \"обръщане на внимание\", заради скандал от пролетта на 2017 година.  \"Няма никакви основания да се приеме, че Димитър Петров няма качествата временно да ръководи тази прокуратура. Публикации в определени медии, касаещи негови деяния, които други медии съобщили, не отговарят на истината. Те са подчинени на цели, може би свързани с процесуалното поведение на собствениците на тези медии. Това е истинската причина за възникналата кампания срещу Димитър Петров\", каза Цацаров, цитиран от lex.bg. Франтишек, който е известен с работата си по случая \"Яневагейт\" и който прекрати разследването по изтеклите записи на разговори, междувременно израстна в кариерата и от март тази година беше назначен в спецпрокуратурата за заместник на Иван Гешев по предложение на последния.", "date": "2018.10.31", "title": "Прокурорът по делото \"Яневагейт\" стана временен шеф на спецобвинението"}
{"url": "https://www.faktor.bg/bg/articles/obshtestvo/ulitsata/otnovo-hvanaha-piyan-shofyor-na-uchenicheski-avtobus", "text": "Полицаи са установили нарушение и е съставен акт на шофьор на автобус, нает за превоз на ученици в Пловдив, съобщиха от пресцентъра на ОД на МВР. Тази сутрин пътни полицаи предприели проверка на техническото състояние на три автобуса, ангажирани от ръководството на ОУ \"Душо Хаджидеков\" в Пловдив да извършат превоз на ученици. Преди тръгване водачите на моторните превозни средства били тествани с дрегер за алкохол и при единия от мъжете, на 58 години, апаратът отчел наличие на 0,56 промила. На шофьора е издаден акт за установеното административно нарушение, отнето му е свидетелството за правоуправление. Автобусът, който щял да управлява, е спрян от движение и му е иззето свидетелството за регистрация.", "date": "2018.10.31", "title": "Отново хванаха пиян шофьор на ученически автобус"}
{"url": "https://www.faktor.bg/bg/articles/obshtestvo/zakon-i-red/kak-e-iztochen-devnenskiyat-zavod-polimeri", "text": "Едно от най-печелившите предприятия в страната – девненсият завод „Полимери”, е разграбено и опустошено.  Марио Христов работи в Полимери 23 години и знае цялата история на завода. Той е бивш ръководител на отдел „Технолигии и координация на производството”. „В момента на приватизирането имаше пълни складове с готова продукция, доколкото знам в размер на 20 млн марки.... Първо продукцията беше продадена, парите изчезнаха, постепенно се стопиха и резервните части от складовете, които бяха тотално опразнени”, разказва Марио Христов пред бТВ. През 2010 г. Николай Банев съобщава на 700-те работници, че заводът спира и ще бъде нарязан за скрап.  „Не е нормално предприятие, което носи по милион - милион и половина чиста печалба на месец да бъде затворено и нарязано, при което оценката беше, че ще бъдат взети около 10-15 млн. от метали”, казва още Марио Христов.  И според дългогодишния бивш директор, приватизацията на „Полимери” е провал. „Държавата винаги в лицето на Държавната агенция за приватизационен и следприватизационен контрол никой не може да ме убеди, че не е в състояние да си върне собствеността, заради това, че нещата не се случват по правилния начин”, казва Румен Дяков, бивш изпълнителен директор на завода.  Агенцията за приватизация отговаря само за продажбата на миноритарния пакет от 24%, но не поставя следприватизационни ангажименти за купувача. „Тъй като няма възможност един миноритарен акционер да изпълнява и инвестиционна програма, програма за трудова заетост..... Нямаме неосъществен контрол и нямаме някакви пропуски по тези сделки, за съжаление, нали, има ситуации, които са извън нашия контрол”, обяснява Петя Александрова – изпълнителен директор на Агенцията по приватизация.   Каква част от завода е собственост на Николай Банев след масовата приватизация, Държавният депозитар нямал право да разкрие публично.", "date": "2018.10.31", "title": "Как е източен девненският завод \"Полимери\"?"}
{"url": "https://www.faktor.bg/bg/articles/obshtestvo/zakon-i-red/svideteli-razkazaha-pred-sada-kak-ivancheva-e-prinuzhdavala-stroitelni-predpriemachi-kam-dareniya", "text": "Строителни предприемачи бяха разпитани в Специализирания съд по делото срещу Десислава Иванчева. Отстраненият кмет на район „Младост” е с обвинение за подкуп в особено големи размери. Свидетели разказаха, че са били принудени да изграждат детски и спортни площадки в района, за да нямат проблеми със строителството на сградите им и че лично Иванчева ги карала да правят дарения на общината, за да придвижи спрените им преписки. Адвокатите обясниха, че по-големите дарения отивали в столична голяма община, а между кмета и предприемачите нямало изнудване, а само договорки.  „Това не е изискване на някаква лична облага. Това е изискване за децата на „Младост”, за младите майки и младите хора”, заяви адвокатът на отстранения кмет Димитър Марковски. „Вие как мислите – доброволно ли се прави ограда на спортна площадка, при условия, че това не ми е работа? Принуден съм бил. И всеки в „Младост” е бил принуден да изгради нещо”, коментира от своя страна инвеститорът Бойко Дерменджиев пред бТВ", "date": "2018.10.31", "title": "Свидетели разказаха пред съда как Иванчева е принуждавала строителни предприемачи към дарения"}
{"url": "https://www.faktor.bg/bg/articles/politika/hlyab-i-pasti/stiga-dvoyni-standarti-na-vseki-okupator-na-rodnata-ni-zemya-da-blagodarim-s-pametnik", "text": "Съветската империя ни обявява война и ни окупира. За около 50 години. От благодарност сме издигнали внушителен паметник в чест на нейната армия в Княжеската градина в центъра на столицата си. Нарича се „Паметник на съветската армия”. И наистина той съхранява паметта за тази армия, макар че тя отдавна вече не съществува. Не съществува и държавата, която я проводи у нас. Преди много векове и една друга империя – Османската, ни обявява война и ни окупира, За около 500 години. Но в нейна чест не сме издигнали паметник. Османската армия, също като съветската, вече не съществува. Изчезнала е и Османската държава. Също като съветската държава е изчезнала. Това наше отношение към тези две империи се нарича   На едната окупаторска армия сме издигнали паметник, а на другата – не. А за такива случаи още Васил Левски е казвал: „Ако е сгрешено, да се поправи!”. Но той има предвид не да издигаме паметници на чужди армии, а да се поправи печата на революционната организация, на който първоначално е бил типосан лъв без корона. Левски може да е „републиканец”, но държи лъвът да има корона. Когато обаче съветската армия ни окупира, нейните български помагачи изхвърлят короната на лъва и вместо нея поставят петолъчка – символът на окупаторската съветска армия. Това е все едно Левски да е препоръчал полумесец за символ на революционната организация, а не лъв с корона. Княжеската градина, където извисява снага Паметникът на съветската армия, е просторна градина. Има достатъчно място, за   В нея може да се издигне и Паметник на Османската армия. Така памет и „благодарност” ще бъдат пълноценно изразени. У нас обаче има и максималисти, които ще настояват да се вдигне паметник и на Византийската армия. И тази армия отдавна я няма, защото я няма византийската държава, която ни е била окупирала за 200 години. Може би те ще са прави, защото с основание искат паметта ни да е пълна. На всеки окупатор на родната ни земя трябва да благодарим с паметник. Така е справедливо. Знаем ли колко и какви държави е имало в Европа, когато византийската армия окупира нашето царство-господарство? А колко и кои са те, когато османците ни окупират? И колко от тях съществуват със средновековните си имена и днес? Колко голям и необятен бе Съветският съюз, а се стопи, изчезна пред очите ни! А нашата България си е все същата и на същото място сме си, както преди повече от 1 300 години. Същото име, приблизително същите граници, същият народ, същата народностна култура. Оцелели сме. Но споменът за тия дни, месеци и години „що робство се викат”, както пише поетът, трябва да бъде изразен монументално. И това не става само с един паметник и с една „благодарност”. Става с повече паметници, с повече \"благодарности\". Време е за паметник на Византийската армия. За паметник на Османската армия отдавна е време. Там, в Княжеската градина, до паметника на техния брат по оръжие – Паметникът на Съветската армия. Съхранението на паметта, а и „благодарността”, трябва да бъдат цялостни, а не избирателни. А и гледката, представете си я само, ще бъде наистина величествена: София, център, Метро, Университет, бул. „Цар Освободител”, Княжеска градина с три паметни монумента!? Внушително, нали!? И така никога историята няма да избледнее в съзнанието ни.", "date": "2018.10.31", "title": "Стига двойни стандарти – на всеки окупатор на родната ни земя да благодарим с паметник"}
{"url": "https://www.faktor.bg/bg/articles/ot-gerb-obmislyat-distsiplinirashti-merki-kam-deputatite", "text": "\"Кворумът е предизвикателство и съм убеден, че с дисциплиниращи мерки, ще можем да бъдем максимално консолидирани в мнозинството\". Това каза председателят на ПГ на ГЕРБ Цветан Цветанов във връзка отказът на БСП да се регистрират в НС до  оставката на Валери Симеонов.  „Предприели са този ход, правят го по този начин, надявам се, че все пак ангажимента, който имаме като народни представители, ще можем да приемем важните закони“, обясни Цветанов. Той обясни, че повече няма да се освобождават депутати по лични причини. „Към настоящия момент разчитаме на коалиционните си партньори и на всички тези депутати, които възнамеряват да има парламентарен ден, за да се гледат важните закони и предстоящия бюджет, който предстои за гледане както в ресорните комисии, така и другата седмица ще имаме извънредно заседание, на което ще гледаме бюджета и ще започнем да говорим по същество по всички тези параметри, които са свързани във финансово изражение за Бюджет 2019 г. “, заяви още Цветанов.", "date": "2018.10.31", "title": "ГЕРБ предложи дисциплиниращи мерки към отсъстващите депутати в НС"}
{"url": "https://www.faktor.bg/bg/articles/prokuraturata-dabch-e-nay-seriozniyat-sluchay-za-koruptsiya-po-gornite-etazhi-nyama-analog-v-novata-istoriya", "text": "Проверките в ДАБЧ започнаха с информация от МВР и всички други градски легенди, които циркулират, не са верни. Това каза заместник-главният прокурор и шеф на спецпрокуратурата Иван Гешев на брифинг. Той бе по повод процесуално-следствените действия за подкупи, длъжностни и документни престъпления в Държавната агенция за българите в чужбина (ДАБЧ). \"Това е най-сериозният случай за корупция по горните етажи и няма аналог в новата ни история, защото сме събрали конкретни доказателства за конкретни престъпления към този момент. Т.нар. корупция по високите етажи се наблюдава от около година, а от около април има правомощия в тази насока и КПКОНПИ. Зад тези резултати седи един кръг от мотивирани хора, които плащат сериозна цена, работят при мизерни условия – и съд, и следствие, и въпреки това дават резултати, каквито към момента не са се случвали в България“, каза още Гешев и благодари за съдействие на премиера и главния прокурор, тъй като днес е отпуснато финансиране от Министерски съвет за построяване на сграда на Комисията по сигурността на информацията. \"Този случай не е резултат от въздействие на чужди служби или правителства. Случаят започна с информация от МВР и всички други градски легенди, които циркулират, изобщо не са верни. Такива афери се случват в много страни в ЕС, включително и в Германия“, обясни Гешев.", "date": "2018.10.31", "title": "Прокуратурата: ДАБЧ е най-сериозният случай за корупция по горните етажи, няма аналог в новата история"}
{"url": "https://www.faktor.bg/bg/articles/sauditskiyat-glaven-prokuror-e-pod-natisk-v-turtsiya", "text": "Саудитският главен прокурор отказва да отговаря на въпросите на турските власти, а Анкара не му предоставя резултатите от разследването на убийството на журналиста Джамал Хашокжи, с които разполага. Така може да се обобщят до момента резултатите от посещението на Сауд ал Моджеб в страната, почти месец след като Хашокжи бе убит в саудитското консулство в Истанбул,  пише \"Дневник\". Ал Моджеб се срещна вчера и в понеделник с турския си колега Ирфан Фидан, по-късно разговаря и с турския президент Реджеп Тайип Ердоган, а рано тази сутрин според в. \"Хюриет дейли нюз\" се е срещнал и с представители на разузнавателната служба MIT. Според турската телевизия TRT Ал Моджеб, който миналата седмица за пръв път нарече убийството на Хашокжи предумишлено, е поискал достъп до всички документи от разследването. Това искане обаче е било отхвърлено - според телевизията от прокурора се очаква да даде информация къде се намира тялото на Хашокжи. Ердоган и други турски представители повтарят от няколко дни и искането на Турция задържаните от Рияд 18 души заради убийството да бъдат предадени на Истанбул, където именно според него трябва да се състои процесът. Саудитска Арабия не приема искането. Новинарска агенция \"Демирьорен\" пък съобщава, че Ал Можеб не желае да дава обяснения, помолен за повече подробности кой е поръчал убийството или къде е тялото. Според \"Гардиън\" обаче Ердоган е настоял, че \"няма смисъл да се правят опити за защита на виновниците\", независимо от сегашната \"игра\", която цели тъкмо това. По-рано тази седмица той обяви, че на среща с лидерите на Германия и Франция, канцлера Ангела Меркел и президента Еманюел Макрон, е споделил информация по случая, която те не са знаели преди това. Думите на Ердоган се тълкуват като най-недвусмисления опит да се намекне, че саудитският престолонаследник принц Мохамед бин Салман е разрешил убийството. Междувременно, макар реакциите извън Рияд и Анкара да са по-малко през последните дни, западни представители предупреждават Саудитска Арабия за евентуални последствия, ако убийството се окаже държавно спонсорирано. Малко след призива на ООН за международно разследване британският министър за Близкия изток Алистър Бърт каза, че от резултата от разследването може да зависи начинът, по който Лондон гледа на саудитското участие в Йемен. Френският външен министър Жан-Ив льо Дриан пък не изключи санкции срещу Саудитска Арабия, ако властите се окажат замесени.", "date": "2018.10.31", "title": "Саудитският главен прокурор e под натиск в Турция"}
{"url": "https://www.faktor.bg/bg/articles/otmeniha-prisadata-na-skandalnata-reporterka-ritala-migranti-na-granitsata", "text": "Върховният съд на Унгария оправда репортерка, осъдена по обвинение, че преди три години е ритала и препъвала мигранти, за да им попречи да влязат на унгарска територия от Сърбия, предаде ДПА. Обявеното днес решение на съда отменя присъдите от две по-долни инстанции. Петра Ласло бе осъдена на три години условно заради действията си, привлекли вниманието и възмущението на световната общност по време на бежанската криза на Балканите през есента на 2015 г. Няколко видеозаписа показваха как Ласло рита едно момиче и препъва мъж с дете на ръце, докато прииждащите от Сърбия мигранти се опитват да се изплъзнат на полицаите, които препречват пътя им. Подсъдимата се извини пред съда и оправда поведението си със страх от мигрантите. Въпреки това тя бе уволнена от тогавашния си работодател - телевизията N1TV. Днес Върховният съд постанови, че Петра Ласло трябва да бъде обвинявана за нарушаване на обществения ред, а не по наказателния кодекс. Няколко дни след инцидента с Ласло правителството на Унгария приключи с построяването на ограда от бодлива тел по сръбската граница. До март 2016 г. всички държави по т.нар. Балкански път спряха придвижването на мигранти към богатите страни в Западна Европа.", "date": "2018.10.31", "title": "Отмениха присъдата на унгарска репортерка, ритала мигранти на границата"}
{"url": "https://www.faktor.bg/bg/articles/zapadni-medii-rusiya-se-gotvi-za-golyamata-igra-v-afrika", "text": "Западните медии, разполагащи с влияние в много африкански страни, отдавна и не без успех формираха в общественото мнение на тези страни специфична представа за стратегията на Русия на континента. Ако трябва да им се вярва, то Русия се интересува в Африка само от търговия с оръжие, добив на скъпоценни метали и на петрол. Възможно е така да е било дълги години. Но днес може да се говори за нова африканска стратегия на Кремъл, амбициозна и многовекторна, пише БТА. Тя открива допълнителни възможности не само за нови проекти в областта на военното и военнотехническото сътрудничество, добива на петрол и газ, но и в банковата сфера, ядрената енергетика, борбата с тероризма. Нараства ролята на руските компании в реализирането на тази стратегия. Така \"Росатом\", занимаващ се с ядрената енергетика на Русия, днес се е превърнал в сериозен играч на Африканския континент. След подписване на споразумения за строителство на атомни електроцентрали (АЕЦ) с Египет и Замбия започна нова епоха на руското влияние в Африка. Понастоящем се водят активни преговори от \"Росатом\" за строителство на АЕЦ в РЮА, Ангола, Судан, Етиопия, Алжир, Уганда и Намибия. В страните от Африка, където нуждата от енергия нараства бързо, руската корпорация има всички шансове да си създаде достоен пазар. Друга руска компания - \"РусГидро\", успешно осъществява в Африка сериозна изследователска дейност в сферата на инвестициите. Малцина се съмняват, че всички тези проекти ще имат много продължителен политически и икономически ефект в африканските страни. В такива африкански страни като Мозамбик, Ангола, Уганда и Либия, руските компании \"Роснефт\" и \"Газпром\" сега успешно работят по газови и петролни споразумения, като създават алтернатива на западните корпорации, които се стремят да контролират пазара на доставки на втечнен природен газ в Европа. При това Москва продължава да увеличава обхвата на военнотехническото сътрудничество с държавите от Африка. Напомняме, че отбранителните разходи на африканските страни, възлизащи на 17 млрд. долара през 2000 г., достигнаха вече 41,3 млрд. долара през 2014 г. Понастоящем за африканските страни Москва е основен доставчик на оръжие: 35 процента от оръжието в африканските страни е произведено в Русия. Очаква се, че през следващото десетилетие разходите за отбрана на Африканския континент ще нараснат с 40 процента и може да не се съмняваме, че Русия ще направи всичко възможно да не изгуби този пазар. В продължение на последните две години споразумения за военно сътрудничество с Русия подписаха Нигер, Централноафриканската република (ЦАР), Мозамбик, Ангола, Египет, Уганда, Алжир и Либия. В някои от тези страни е твърде вероятно да бъдат създадени руски военни бази. Руската експанзия на Африканския континент не може да не дразни страните, които традиционно смятат Африка за свой запазен терен. Преди всичко става дума за Франция, която е най-влиятелната във военно и политическо отношение сила в Африка. Най-голямо френско военно присъствие понастоящем се запазва в района на Сахел (Буркина Фасо, Чад, Мавритания, Мали, Нигер) в рамките на операция \"Бархан\", чиято официална цел е борбата с терористите. Всъщност, въпреки провеждането на операцията, в последно време влиянието на терористичните организации Боко Харам и Аш Шабаб (забранени в Русия) в региона само нараства. Най-важно звено в новата африканска стратегия на Русия, очевидно е ЦАР. По руски официални данни понастоящем в ЦАР работят 170 цивилни инструктори и 5 военни съветници от Русия. По информации на западните медии обаче в ЦАР се намират 1600 въоръжени бойци, свързани с руските частни военни компании (ЧВК). Ще добавим, че в тази страна вече се намират близо 600 френски военнослужещи, дислоцирани в рамките на операция \"Сангарис\". Някои експерти смятат, че едновременното присъствие в ЦАР на въоръжени бойци от Русия и Франция не може да не предизвика съперничество между Москва и Париж, и че неотдавнашната гибел на руски журналисти в ЦАР е отражение на подобно съперничество. Съперничеството между Русия и Франция сега де факто продължава в Сирия, около войната в Донбас, а също и в Армения, където влиянието на арменската диаспора във Франция допринася за засилването на антируските настроения. Очевидно е, че сблъсъкът между руските и френски интереси е неизбежен в Либия, където под контрола на Париж преди няколко години беше организирана война, завършила с падането на режима на Муамар Кадафи. Днес подписването на газови споразумения на компаниите ВР и ENI с новото либийско правителство обективно създава пречки за проектите на \"Газпром\" за доставки на газ за Европа. Френското военно присъствие в Либия предизвиква също сериозно напрежение в Москва. Експертите обръщат внимание също на бързото нарастване на френските инвестиции в енергийния сектор на Иран - страна, която е важен партньор на Москва в Сирия и в региона на Близкия изток като цяло. Възможно е да не грешат толкова онези, които смятат, че Париж сега се стреми да възпре прокарването на руските интереси в Африка, но и да отслаби позициите на Москва в региона на нейната традиционна активност (Кавказ, Украйна). Нали африканските франкофонски страни имат за Париж същото стратегическо значение като Кавказ и постсъветското пространство за Москва: чуждото присъствие тук не е просто нежелателно, то ще среща твърд отпор на стремящата се към доминиране държава. Напомняме, че за последните 50 години в 26 африкански страни, 16 от които - бивши френски колонии, бяха извършени 67 военни преврата, а 61 процента от превратите в тези страни бяха основно насочени срещу местните правителство, които искаха да излязат от финансовата система на CFA франка, ориентирана към Париж. Не трябва да се забравя и за британското измерение на новата африканска стратегия на Кремъл. След атаката срещу Москва чрез \"случая Скрипал\" Лондон рискува да получи отговор на антируските си санкции точно на Африканския континент. Напълно вероятно е, че както и в случая с Франция, руската стратегия за действия срещу интересите на Великобритания ще включва засилване на влиянието на Москва в страни като РЮА, Нигерия, Танзания, Кения, Ботсвана, където присъства в значителни обеми британски капитал. Може да се предположи, че в тези африкански държави капиталите на Лондон скоро ще почувстват мощен натиск от страна на руските енергийни и миннодобивни компании, а също така на руските банки. По този начин новата африканска политика на Русия ще преследва едновременно няколко стратегически цели. Първо, активизиране на военно-политическото сътрудничество със страните от Африканския континент. Второ, нанасяне на удар върху интересите на Франция и Великобритания в този регион както с икономически, така и с дипломатически средства, включително с разнообразни преговорни интриги. И накрая, на трето място, запазване на съществуващите и създаване на нови възможни маршрути за доставка на природен газ и на необходимата за това инфраструктура, които могат да бъдат открити в Европа в максимално възможна степен под контрола на Русия.", "date": "2018.10.31", "title": "Готви ли се Русия за \"голямата игра\" в Африка?"}
{"url": "https://www.faktor.bg/bg/articles/tsvetan-tsvetanov-komentira-skandala-s-kupenite-pasporti", "text": "Лидерът на парламентарната група на ГЕРБ Цветан Цветанов защити коалиционния партньор Обединени патриоти и по-конкретно ВМРО за скандала с бг паспортите и корупцията в Държавната агенция за българите в чужбина. В отговор на въпрос за политическата отговорност, Цветанов даде да се разбере, че вицепремиерът и лидер на войводите Красимир Каракачанов не е отговорен за незаконната търговия с българското гражданство, а тъкмо напротив - подкрепя разследването. \"Когато един вицепремиер не осуетява и подкрепя институциите да си свършат работата, смятате ли, че това е политическо дезертиране от проблема?\", заяви Цветанов. По повод поисканата оставка на Валери Симеонов от страна на ДПС и заради скандала в ДАБЧ, тъй като е ресорен вицепремиер, лидерът на депутатите от ГЕРБ заяви, че всяка една от парламентарните сили има право на своята политическа позиция. Цветанов подчерта, че управляващите винаги толерират подобни разследвания за корупция от страна на разследващите органи винаги, когато има събрани достатъчно материали за това. \"И Краси Каракачанов, и Валери Симеонов, и всички, които са част от коалиционното ни управление, са били винаги за това институциите да си свършат работата и там, където има съмнение за корупция, всички тези сигнали да бъдат проверени. От тази гледна точка има много ясно изразена политическа воля\", заключи зам.-председателят на ГЕРБ. В отговор на въпроса на ДПС защо още няма създадена анкетна комисия по искането на движението във връзка със скандала с бг гражданството, раздадено и на престъпни елементи, въпреки че подписите са събрани още през лятото, Цветанов отвърна с въпрос: И аз питам това. Цветанов добави, че и депутати от ГЕРБ и ОП са подписали това искане, а по-рано стана ясно, че само от БСП не са сложили подписите си.", "date": "2018.10.31", "title": "Цветан Цветанов: Каракачанов не е отговорен за търговията с българско гражданство"}
{"url": "https://www.faktor.bg/bg/articles/razkriha-prichinite-za-provala-na-soyuz-ms-10", "text": "Неуспешното изстрелване на руския кораб „Союз МС-10“ с ракета носител Союз-ФГ по-рано този месец, е било причинено от дефектен сензор, предаде Ройтерс, като се позова на руски новинарски агенции, цитиращи официален представител на руската космическа агенция Роскосмос. Заради аварията руският космонавт Алексей Овчинин и американският астронавт Ник Хейг трябваше да прекратят предсрочно мисията си до Международната космическа станция на 11 октомври и да извършат извънредно кацане, информира \"Дарик\". Следващата пилотирана руска мисия до МКС може да е на 3 декември, предаде ТАСС, като се позова на съобщение на Роскосмос. Настоящата мисия на МКС ще може да се върне на земята на 20 декември. Същевременно товарният кораб „Прогрес МС-10“ ще се отправи за МКС на 16 ноември, предаде ТАСС, като се позова на представителя на Роскосмос за пилотираните програми Сергей Крикальов.", "date": "2018.10.31", "title": "Разкриха причината за провала \"Союз МС-10\" да бъде изстрелян в Космоса"}
{"url": "https://www.faktor.bg/bg/articles/novini/balgariya/krasimir-valchev-iznenadani-sme-ot-otnoshenieto-na-ban-kam-meteorolozite", "text": "\"С разпоредбите гарантираме целостта на НИМХ и непрекъсваемост на дейността му\". Това каза на пресконференция министърът на образованието Красимир Вълчев. „Изненадани сме от реакцията на БАН. Имаме решение на Общото събрание на БАН, с което принципно приема извеждането на НИМХ от структурата му“, заяви той. „Ако целта на БАН е била да прехвърли кух и нефункциониращ институт, тази цел може да се постигне, ако не предлагаме каквато и да е законова разпоредба“, коментира образователният министър. „Имаме отговорността към това, че НИМХ трябва да продължи да изпълнява безпроблемно дейността си след 1 януари“, обяви Красимир Вълчев. Учените от БАН обявиха, че са категорично против приемането на текстовете в Бюджет 2019, засягащи НИМХ. Изпратени са писма до образователния министър и парламента с искане те да отпаднат. Учените от БАН настояват НИМХ да се отдели съгласно правилата на Академията, а не със законов акт, в случая бюджета за следващата година. Събира се и подписка за отмяна на текстовете в проектобюджета, в която само за половин ден са се подписали 1000 души. Според законовите разпоредби НИМХ се отделя от БАН като юридическо лице със собствен бюджет и имущество. „Ако текстовете за БАН в проектобюджета се приемат - има Конституционен съд“, заяви председателят на Общото събрание на БАН проф. Евелина Славчева. Тя посочи, че от БАН имат желание казуса с НИМХ да се реши бързо, но след така заложените текстове, доверието е нарушено и процесът ще бъде труден. Засега няма други институти, които да са пожелали да напуснат БАН. Учените обявиха, че ако текстовете се приемат, ще излязат да протестират на улицата.", "date": "2018.10.31", "title": "Красимир Вълчев: Изненадан съм от отношението на БАН към метеоролозите, търси конфронтация с държавата!"}
{"url": "https://www.faktor.bg/bg/articles/borisov-domakin-na-balkanskata-sreshta-vav-varna", "text": "Министър-председателят Бойко Борисов ще бъде домакин на Четиристранната среща на високо равнище между България, Гърция, Румъния и Сърбия на 2 ноември в резиденция \"Евксиноград\" във Варна. Това съобщиха от правителствената информационна служба. Премиерите на България, Гърция и Румъния - Бойко Борисов, Алексис Ципрас и Виорика Дънчила и президентът на Сърбия Александър Вучич ще обсъдят развитието на съвместните инфраструктурни проекти в контекста на свързаността на Балканите. Фокус на срещата ще бъде и задълбочаването на регионалната стабилност, както и актуални европейски въпроси.  По-късно лидерите от формата ще проведат работен обяд, в който ще участва и министър-председателят на Държавата Израел Бенямин Нетаняху. Израелският премиер Бенямин Нетаняху е на работно посещение в България по покана на българския министър-председател Бойко Борисов. На 1 ноември в резиденция „Евксиноград“ двамата ще проведат среща на четири очи, която ще бъде последвана от пленарно заседание. По време на разговорите ще бъдат обсъдени двустранните отношения в области от взаимен интерес, като акцент ще бъде поставен върху международни и регионални теми.", "date": "2018.10.31", "title": "Борисов приема Ципрас, Вучич и Дънчила във Варна, среща ги с Нетаняху"}
{"url": "https://www.faktor.bg/bg/articles/novini/balgariya/yordanka-fandakova-do-edna-godina-puskame-parvite-stantsii-na-tretata-liniya-na-metroto", "text": "До една година ще бъдат пуснати първите станции на третата линия на метрото. Това потвърди столичният кмет Йорданка Фандъкова, която инспектира строежа на новата отсечка на подземната железница. За да продължи той обаче, първа линия на метрото няма да се движи през центъра този уикенд.  От петък вечер до неделя вечер ще бъде затворена метростанция „Софийски университет”. Така крайни станции „Сердика” и „Национален стадион Васил Левски” ще бъдат крайни за движещите се съответно от „Обеля” и от „Младост”. За тези три дни от Столична община ще пуснат заместващ автобус. „Метрото ще се спре преди края на работния ден в петък и ще се пусне преди началото на работния ден в понеделник. Това спиране е необходимо заради безопасността на гражданите”, обяви Йорданка Фандъкова. „За тези два дни машината ще успее да премине през участъка, така че наистина да се работи по план. И само след една година, столичани да се радват на първия участък от третата линия на метрото. Очакваме тя да обслужва 130 хил. души дневно, които да могат да ползват най-удобния транспорт, “ обясни още тя. През есента на 2019 г. трябва да бъдат пуснати станциите от бул. „Патриарх Евтимий” до „Красно селе”. До края на тази година трябва да бъде готово и депо „Земляне“. „Тук са вече 9 от 20-те метровлакове, като очакваме в понеделник да пристигне и 10-ият, за да могат да се оборудват, обработят и да се включат в движението на метрото след 1 година. Към момента 76% от дейностите по етап 1 са изпълнени, над 80% са изпълнени дейностите на тунелпробивната машина. Условията на работа при третия лъч на метрото са доста тежки, но все пак се работи по план. Между 15 и 20 метра на ден преминава тунелпробивната машината и вече е пред бъдещата метростанция на „Орлов мост“, обясни кметицата.", "date": "2018.10.31", "title": "Йорданка Фандъкова: До една година пускаме първите станции на третата линия на метрото"}
{"url": "https://www.faktor.bg/bg/articles/ot-minus-7-do-25-gradusa-prez-noemvri", "text": "От -7 до 25 градуса ще са температурите през ноември. Това стана ясно от синоптика от Националния институт по метеорология и хидрология Красимир Стоев. Очаква  се средната месечна температура да бъде над нормата, която за Северна България и Горнотракийската низина е между 5 и 8 градуса, за високите полета - между 3 и 5 градуса, по Черноморието и долината на река Струма - между 8 и 10 градуса, а в планинските райони е от минус 5 до 3 градуса. Месечната сума на валежите ще бъде под нормата, като до средата на месеца в повечето райони ще е без валежи. Месечната норма на валежите за по-голямата част от страната е между 40 и 70 литра на квадратен метър, а в южните и планинските райони - между 60 и 90 литра на квадратен метър.", "date": "2018.10.31", "title": "От минус 7 до 25 градуса през ноември"}
{"url": "https://www.faktor.bg/bg/articles/obshtestvo/ulitsata/aktsiya-zima-2018-zapochva-ot-utre", "text": "Акция \"Зима\" 2018 започва от  утре, 1 ноември. На пресконференция, която ще се проведе в днес обаче, ще стане ясно как ще протече тя и за какво точно ще следят полицаите, предаде NOVA. Засилени ще бъдат проверките от екипите на „Пътна полиция“ на територията на цялата страна. А традиционно по това време на годината униформените най-вече следят доколко автомобилите са подготвени за движение в зимни условия.", "date": "2018.10.31", "title": "Акция \"Зима\" 2018 започва от  утре"}
{"url": "https://www.faktor.bg/bg/articles/taksimetroviyat-shofyor-na-ubietsa-ot-nadezhda-iskashe-da-mi-ostavi-deteto", "text": "Нормално поведение, което изведнъж се превръща в агресия – така таксиметров шофьор описа пред камерата на bTV поведението на 26-годишния Викторио Александров, който уби жена си и детето си. Преди да посегне на живота на  дъщеричката си и да направи опит за самоубийство, той държа и водача за заложник с насочен в тила му пистолет. Първоначално Александров изглеждал нормален, качил се с детето към „Надежда 4”. „По пътя си говорихме приятелски, смях”, разказа таксиметровият шофьор. Когато блоковете свършили, обаче охранителят се променил: „Усетих удар в тила и зареди пистолета – вика: „Ако искаш да живееш, прави това, което ти казвам”. „В първия момент не се изплаших. Мислех, че е някой обикновен наркоман и боклук, който няма пари да си плати”, каза шофьорът. По-късно обаче Александров отново станал по-нормален и започнал да разказва как е стигнал дотук: „Разказа, че жена му е убила другото им дете и той иска да се самоубие. Каза ми, че тя се е побъркала, държана е в лудница”. Поискал таксито да отиде на „най-големия мост”, за да се хвърли от там. А детето? „Аз ще ти го оставя на теб, ти ще го закараш в най-близкото районно”, отговорил Александров. Водачът не се съгласил и въоръженият баща с детето слезли недалеч от там, където по-късно ги намира полицията простреляни. Таксито обърнало и шофьорът веднага се свързал с диспечерите. Тогава и разбрал, че е возил човек, който се издирва за убийството на жена си. „След като разбрах нещата ми стана съвестно, че съм могъл да спася детето, но не съм знаел предисловието на това”.", "date": "2018.10.31", "title": "Таксиметровият шофьор на убиеца от \"Надежда\": Искаше да ми остави детето"}
{"url": "https://www.faktor.bg/bg/articles/79-ot-balgarite-sa-protiv-ednopolovite-brakove", "text": "79% от българите са против еднополовите бракове, показва проучване на Pew Research Center. цитиран от \"Монитор\". 32% на сто от сънародниците ни пък са склонни да приемат мюсюлмани като роднини, а всеки втори е готов да приеме евреи като членове на семейството си. От изследването става ясно още, че по-малко от половината население на страните от Централна и Източна Европа би желало да приеме мюсюлмани в дома си. Освен това държавите в тези региони е по-малко вероятно да подкрепят еднополовите бракове, отколкото страните в западната част на стария континент. В същото време християнството играе по-важна роля в живота на тези, които са в Централна и Източна Европа. 66 на сто от българите смятат, че християнството има съществена роля за тях. Почти същият е и процентът на сънародниците ни, които смятат, че народът ни не е съвършен, но културата ни е по-добра от тази на другите членки на ЕС. „Желязната завеса, която някога е разделяла Европа, може отдавна да е изчезнала, но сега континентът е разделен от ярките различия в обществените нагласи към религията, малцинствата и социалните въпроси като гей брака и законния аборт“, се посочва в анализа. Проучванията в нагласите на хората от Стария континент са продължили 3 години и са обхванали около 56 000 възрастни в 34 страни.", "date": "2018.10.31", "title": "79% от българите са против еднополовите бракове"}
{"url": "https://www.faktor.bg/bg/articles/dalgogodishen-sluzhitel-v-polimeri-nikolay-banev-otlichno-vladee-protsesa-na-obezkostyavane", "text": "Ръководителят на технологичен отдел в \"Полимери\" Девня Марио Христов, с 23-годишна кариера в предприятието, разказа от първо лице пред бТВ за краха на \"Полимери\". Той започва работа в предприятието веднага след университетската скамейка през 1987 г. „В момента на приватизирането имаше пълни складове с готова продукция, доколкото знам в размер на 20 млн. марки, а за такава сума имаше и резервни части в складовете. Първо, продукцията беше продадена, парите изчезнаха, постепенно се стопиха и резервните части от складовете бяха тотално опразнени”, спомня си Марио Христов. Предприятието работи предимно за износ, с месечна печалба над 1 милион лева. Произвежда основно сода каустик, хлор, дихлоретан. След приватизацията през 1998 г. са закрити няколко производства и стотици работни места, дружеството затъва в дългове, „Включително и подготвени пари за фонд работна заплата, които трябваше да бъдат изплащани в даден ден предния ден изчезваха от сметките”, уточни Христов. Изнасят се и касовите наличности. „Г-н Банев мисля, че преди Коледа или малко след Нова година заяви в началото на 2010 г., че предприятието няма да работи повече и персоналът изпадна в шок, не знаейки какво да прави”, разказа още Марио. Става ясно, че заводът ще бъде нарязан за скрап: „Не е нормално предприятие, което носи по милион - милион и половина чиста печалба на месец да бъде затворено и нарязано, при което оценката беше, че ще бъдат взети около 10-15 млн. от метали”. В силните години в \"Полимери\" работят между 1200 и 1800 души, в момента на фалита – около 700: „Те изпаднаха в недоумение в началото, после някакъв ужас, какво ще правят, тъй като по това време пазарът на труда не беше както в момента и трудно се намираше работа, особено за хора тясно специализирани”. Служителите не разбират защо държавата допуска краха на толкова печелившо предприятие: „Това, което си задавах като въпрос, постоянно беше защо това правителство, защо тези, които му го дадоха, виждайки какво прави той с предприятието, не му потърсиха превантивна сметка”. Марио Христов е категоричен, че прокурорското разследване срещу Баневи е твърде закъсняло: „Г-н Банев показа, че не само добре владее процеса на обезкостяване, а бих добавил и много добро филетиране на предприятията, които има. За съжаление, нашият втори дом, казвам го от името на всички, които работеха дълги години в този завод, вече го няма”. Едва миналата година с решение на Варненския окръжен съд 302-ма бивши служители на завода получиха заработените си заплати – над 850 хиляди лева. Марио се е зарекъл да не ходи повече на площадката на „Полимери”. За него това е „гробница”.", "date": "2018.10.31", "title": "Свидетел от първо лице за \"Полимери\": Николай Банев показа отлични умения по \"обезкостяване\""}
{"url": "https://www.faktor.bg/bg/articles/sadat-gleda-merkite-na-zadarzhanite-ot-dabch", "text": "Очаква се днес да бъдат гледани мерките за неотклонение на задържаните по скандала в Държавната агенция за българите в чужбина.  Общо четирима души получиха обвинение след акция на специализираната прокуратура и антикорупционната комисия в понеделник, при която бяха задържани над 20 души за търговия с документи за българско гражданство. Обвиненията са за участие в организирана престъпна група и корупция. За ръководител на групата е обявен председателят на агенцията Петър Харалампиев, който беше задържан за 72 ч., изтичащи днес. Освен Харалампиев с обвинение е и главният секретар на агенцията Красимир Томов. Агенцията за българите в чужбина остана затворена и вчера.", "date": "2018.10.31", "title": "Съдът гледа мерките на задържаните от ДАБЧ"}
{"url": "https://www.faktor.bg/bg/articles/direktorat-na-darzhavnata-psihiatrichna-bolnitsa-dvoykite-ne-umeyat-da-se-razdelyat-tsivilizovano", "text": "Хората в България все по трудно общуват, а двойките не умеят да се разделят цивилизовано и за това плащат децата. Това обяви предаването „Тази сутрин” директорът на Държавната психиатрична болница д-р Цветеслава Гълъбова по повод бруталното убийство двойно убийство – на млада жена и бебе от бащата на детето – 26-годишният Викторио Александров. По нейни наблюдения след раздяла мъжът става агресивен, а майката отчуждава децата от бащата. цената плащат децата, допълни психиатърът. Агресията е нагон и всеки я носи в себе си, проблемът е в самоконтрола, уточни д-р Гълъбова. По думите й разрешителните за притежание на оръжие в частта за психиатрична пригодност са абсолютна формалност – една бележка, че не се водиш на отчет. За това трябва да се правят тестове, дори и здрави хора може да не са пригодни да носят оръжие, обясни психиатърът.", "date": "2018.10.31", "title": "Д-р Цветеслава Гълъбова: Двойките не умеят да се разделят цивилизовано"}
{"url": "https://www.faktor.bg/bg/articles/sasht-ottegliha-iskaneto-za-ekstraditsiya-na-zhelyaz-andreev", "text": "САЩ оттеглиха искането за екстрадиция на българина Желяз Андреев, съобщи премиерът Бойко Борисов преди правителственото заседание днес. Борисов заяви, че Щатите не виждат смисъл в екстрадирането на лицето, след като са били надлежно информирани за случилото се в писмо от главния прокурор. Премиерът благодари на главния прокурор, министъра на правосъдието и на външния министър за работата по случая с искането за екстрадирането на българина. От своя страна Андреев също изрази благодарност на целия екип, който му е помогнал. \"Днес аз съм най-щастливият човек в държавата”, каза Андреев. През април полицията в Добрич задържа 29-годишния Желяз Андреев по искане на властите в САЩ, които го издирваваха по разследване за нарушаване на ембаргото, наложено на Сирия от Вашингтон. Това е станало през доставката на части за самолети от гражданската авиация, ползвани от сирийските авиолинии, които според американските власти са замесени в терористична дейност. Българските власти обаче отказаха да го задържат. След това България САЩ започнаха консултации по искането за екстрадиция. Впоследствие Андреев беше освободен от ареста с мярка „подписка“.", "date": "2018.10.31", "title": "Борисов: САЩ оттеглиха искането за екстрадиция на Желяз Андреев"}
{"url": "https://www.faktor.bg/bg/articles/povdignaha-3-obvineniya-na-dvoyniya-ubiets-ot-nadezhda", "text": "Софийската градска прокуратура е повдигнала три обвинения срещу 26-годишния Викторио Александров, който застреля 23-годишната си приятелка Дарина Министерска и едногодишната им дъщеричка Никол. Това съобщи за Dir.bg зам.-градският прокурор на София Зорница Таскова. Това е станало снощи при изтичането на 24-часовия му арест по Закона за МВР. Охранителят е обвинен в умишленото убийство на приятелката си, в умишленото убийство на рождена дъщеря и в принуда на таксиметров шофьор.  Наложен му е 72-часов арест, след което прокуратурата ще поиска от съда налагането на постоянна мярка \"задържане под стража\". В момента Александров е под денонощна охрана в \"Пирогов\", а когато състоянието му позволи ще бъде прехвърлен в затворническа болница. Междувременно един от близките приятели на родителите на 23-годишната Дарина - Ивайло Радев, заяви пред Нова ТВ, че младата жена е била \"свита, притеснена и потисната\" в присъствието на партньора си Викторио. \"Присъствали сме заедно на много празнични събирания, по време на които аз обаче се притеснявах да говоря с Дарина пред Викторио. Защото я чувствах една свита, като че ли беше притеснена да се радва и весели. Тя не беше искрено щастлива\", разказва Радев. По думите му, родителите на убитата млада жена са в шок, но вчера споделили, че тя се е страхувала да спи сама през последните няколко нощи. Ваня и Георги Министерски настоявали дъщеря им да отиде при тях, но тя ги уверила, че е добре и ще се пази. Именно затова бащата на Дарина отишъл да спи при дъщеря си и внучката през уикенда. Според Ивайло Радев, извършителят на бруталното престъпление \"не трябва да излиза от затвора, така като Дарина и дъщеричката й няма да излязат от гроба\". 23-годишната Дарина е завършила Националната гимназия за приложни изкуства \"Свети Лука\" в София, след което е приета за студентка по фотография. Малко преди смъртта си младата жена е изработила специално портфолио със свои снимки.", "date": "2018.10.31", "title": "Повдигнаха 3 обвинения на двойния убиец от кв.\"Надежда\""}
{"url": "https://www.faktor.bg/bg/articles/predsedatelyat-na-smetnata-palata-bioproizvoditelite-ne-sa-dlazhni-da-realizirat-produktsiya", "text": "Проверка на Сметната плата на биопроизводителите, които получават евросредства, показва, че те гонят плащания, а не производство, отчетоха вчера от ведомството. „82% не декларират печалба. Това не е нарушение, проверката показа, че всички са изпълнили изискванията на програмата”, заяви пред бТВ председателят на Сметната палата Цветан Цветков. Програмата не ги задължава да реализират печалба и да имат добив, целта е опазване на околната среда, уточни той. Според Цветков изискванията към биопроизводителите трябва да се променят, за да се развиваме като страна с биопроизовдство. Относно изразходването на бюджетния излишък за 2017 г., разпределен от Министерския съвет, Сметната палата също не е открила нарушения. Излишъкът по закон се разпределя от кабинета, преди години това еднолично правеше министърът на финансите и имаше много критики към тази практика, коментира шефът на Цветков по повод искането на БСП бюджетният излишък да се разпределя след решение на Министерския съвет.", "date": "2018.10.31", "title": "Председателят на Сметната палата: Биопроизводителите не са длъжни да реализират продукция"}
{"url": "https://www.faktor.bg/bg/articles/novini/balgariya/nikolay-nenchev-osadi-za-kleveti-mediite-na-peevski", "text": "Бившият военен министър Николай Ненчев осъди за клевети и поръчкови материали медиите на депутата от ДПС Делян Пеевски, представлявани от „Ню Медия груп”. Решението е на Софийски градски съд. За това съобщи лично на фейсбук страницата си Николай Ненчев. „Осъдих пеевските медии за клевети, откровени лъжи и поръчкови материали, които съпътстваха целия ми мандат като министър на отбраната! Не искам тези пари за себе си, нито за семейството си! Това са крадени пари от българските граждани. От страдащите, от пенсионерите, от хората в неравностойно положение, от здравеопазването, от нас - българските данъкоплатци.  Волята ми е тези пари, макар и малко, да се върнат там, откъдето са откраднати.  Вярвам, че ще мога да зарадвам и облекча частично страданието поне на един или двама, които имат нужда.  Болката и страданието, което причиниха на семейството ми и най-вече на децата ми, ще останат. Нито едно решение на съда, макар и справедливо, не може да отмие такава помия”, пише лидерът на БЗНС. „Удовлетворен мога да бъда само когато цялата тази престъпна система бъде разплетена окончателно и стане достояние на всички. Когато Пеевски и цялата му престъпна групировка отидат за дълго в затвора. Когато видя България свободна от мафията! Това зависи от всички нас и вярвам, че ще успеем!”, пише още Ненчев.", "date": "2018.10.31", "title": "Николай Ненчев осъди за клевети медиите на Пеевски"}
{"url": "https://www.faktor.bg/bg/articles/uchenite-nedovolstvat-ban-dava-na-konstitutsionniya-sad-byudzhet-2019", "text": "Доверието между Българската академия на науките и правителството е силно разклатено. Причината за това са преходните и заключителни разпоредби в проектозакона за Бюджет 2019 г. Ако законът бъде приет, ние ще го дадем на Конституционния съд. Това заяви на специална конференция председателят на Общото събрание на Българската академия на науките (БАН) проф. Евелина Славчева. \"Текстовете, които фигурират в преходните и заключителни разпоредби, са противозаконни, противоконституционни и нарушаващи автономията на БАН. В момента тече подписка, която в рамките на вчерашния ден беше подкрепена от 1000 души\", добави още Славчева. Тя поясни, че подписите са събрани за половин ден, като подписката продължава. \"БАН проведе съвместно заседание, обсъдихме текстовете в проектозакона. Излязохме с категорична позиция, която изразихме в писмо до премиера и ресорните министри“, посочи проф. Славчева. \"Ние изразихме своята огромна изненада и силно огорчение от това, че постигнати договорености бяха грубо нарушени през проектобюджета“, обяви тя. Подкрепи я и председателят на БАН академик Юлиан Ревалски: \"Написаното в Преходните и заключителни разпоредби на проектобюджета за 2019 година е точно обратното на това, което се бяхме разбрали с НИМХ.  ова, което виждаме в проектобюджета, в първи параграф е, че НИМХ директно се изважда от БАН. В трети параграф пише, че се взимат имущество и архиви“, обяви той. \"Направихме редица отстъпки с цел НИМХ да остане в рамките на БАН. Такова беше желанието и на правителството. Но от НИМХ не се съгласиха и правителството реши да ги подкрепи“, посочи акад. Ревалски.", "date": "2018.10.31", "title": "Учените обидени на властта - дават на Конституционния съд бюджета на БАН за 2019"}
{"url": "https://www.faktor.bg/bg/articles/yaponskite-uchiteli-neumorni-rabotyat-po-15-chasa-na-den", "text": "Учителите и останалият персонал в японските гимназии работят средно по повече от 11 часа на ден, съобщават японските медии. Подобно претоварване може да причини сериозни заболявания и дори да доведе до смърт от преумора, пише в публикуваната във вторник от японското правителство \"Бяла книга\" за проблемите на свръхнатоварването на работното място. Най-сериозно е положението с висшия училищен персонал, например със заместник-директорите по учебната дейност. Те се трудят средно по 15 астрономически часа всеки ден. По този начин на някои японски учители им се събира по около 90 часа извънреден труд на месец.", "date": "2018.10.31", "title": "Японските учители работят до \"смърт\" - по 15 часа на ден"}
{"url": "https://www.faktor.bg/bg/articles/chervenite-deputati-izmisliha-nov-trik-da-blamirat-parlamenta", "text": "БСП няма да влизат за регистрация в пленарната зала до оставката на вицепремиера Валери Симеонов. Това обяви зам.-шефът на ПГ на левицата Крум Зарков в кулоарите. Причината - социалистите се солидаризират с искането на майките на деца с увреждания. \"Ние се солидаризираме с това искане и няма да се регистрираме в Народното събрание, докато не получим оставката на Валери Сименов Още повече, че той отговорая и за Агенцията за българите в чужбина, където избухва поредният за това мнозинство скандал\", допълни Зарков. Твърде много му се събрало на въпросния вицепремиер и е време той да отстъпи поста си, категорични са червените. Зарков отрече да има синхрон в деийствията с ДПС, които също не се регистрираха. От ДПС пък отново припомниха, че събирането на кворума е задължение на управляващите. Йордан Цонев  също уточни, че действията им по бойкот на кворума не са синхронизирани с БСП. Попитан дали отказът да се регистрират има връзка с поисканата оставка на Валери Симеонов, Цонев коментира така: \"Въпросът е риторичен.\" ГЕРБ обвини опозицията, че е загубила един час парламентарно време, през което е можело да се свърши важна законодателна работа. Тома Биков коментира решаващия глас на Панчев и на депутатите от Воля с констатацията, че те просто са се явили на работа, както и депутатите от мнозинството. \"Ние сме на работа. Благодарим му, че е дошъл на работа\", каза за Панчев Тома Биков. Загубихме един час, но питайте опозицията защо. Ще го прежалим този един час, коментира Биков и добави, че избирателите сами ще си направят изводите.", "date": "2018.10.31", "title": "Червен бойкот на парламента: Депутатите от БСП вече няма да се регистрират, поставят ултиматум"}
{"url": "https://www.faktor.bg/bg/articles/britantsite-masovo-kandidatstvat-za-irlandski-pasporti", "text": "Несигурността около Брекзит води до безпрецедентно кандидатстване за ирландски паспорти сред британците, които имат роднински връзки в Република Ирландия.  През първата половина на 2018 година са подадени 45 000 заявления за ирландски паспорти, което е почти толкова, колкото са подени за цялата 2015 година – годината преди референдума за Брекзит. Нийл Ричмънд, който е председател на комисията за Брекзит към ирландския сенат, заяви, че след гласуването във Великобритания за напускане на ЕС с всяка година нараства броят на кандидатите за ирландски паспорти, особено сред онези, които имат ирландски корени. Ричмънд допълни, че повече от 10 процента от населението на Обединеното кралство, като се изключи Северна Ирландия, покриват изискванията за получаване на ирландски паспорт и в светлината на Брекзит мнозина, включително членове на неговото семейство, се възползват от правото да се сдобият с документа.", "date": "2018.10.31", "title": "Брекзит доведе до безпрецедентно кандидатстване за ирландски паспорти"}
{"url": "https://www.faktor.bg/bg/articles/podpisvame-s-azerbaydzhan-memorandum-za-satrudnichestvo-v-obrazovanieto", "text": "Министърът на външните работи на Азербайджан Елмар Мамадяров е на посещение днес в България. Това е първата визита на азерски първи дипломат у нас от 2008 година насам. Очаква се след срещата му с вицепремиера Екатерина Захариева да бъде подписан меморандум за сътрудничество в областта на образованието, както и да бъдат постигнати договорености за задълбочаване на търговията и сигурността. Партньорството с Азербайджан е ключово за България заради възможностите за газови доставки.", "date": "2018.10.31", "title": "Подписваме с Азербайджан меморандум за сътрудничество в образованието"}
{"url": "https://www.faktor.bg/bg/articles/mladen-marinov-ekspertizata-shte-pokazhe-dali-viktorio-e-bil-pod-vazdeystvie-na-narkotitsi", "text": "Не е готова експертизата дали Викторио Александров - 26-годишния охранител, обвинен в убийството на жена си и детето си, е бил под въздействието на наркотици, каза пред журналисти в Министерски съвет министърът на вътрешните работи Младен Маринов. Той нарече престъплението разтърсващо и поиска повече време на службите да съберат повече информация. Виторио Александров е бил служител в охранителна фирма, с право да носи оръжие и този факт също ще бъде разследван. Маринов не се ангажира с позиция дали шофьорът на такси, возил Александров след престъплението, подлежи на съдебна отговорност, защото не е поискал да вземе детето на Викторио Александров.", "date": "2018.10.31", "title": "Младен Маринов: Експертизата ще покаже дали Викторио е бил под въздействие на наркотици"}
{"url": "https://www.faktor.bg/bg/articles/novini/balgariya/potomtsi-na-makedonski-rodove-vmro-na-karakachanov-e-petno-za-slavnite-ni-predtsi", "text": "Стари македонски фамилии, организирани от базираното в Австралия дружество „Тодор Александров” разпространиха декларация, след масовите арести в Държавната агенция за българите в чужбина. Ето пълния текст на документа:", "date": "2018.10.31", "title": "Потомци на македонски родове: ВМРО на Каракачанов е петно за славните ни предци"}
{"url": "https://www.faktor.bg/bg/articles/sarfist-izchezna-v-moreto-do-harvatiya-nameriha-go-zhiv-v-italiya", "text": "Сърфист изчезна в морето край Хърватия, но бе открит ден по-късно в Италия. Той е жив и здрав и в момента се намира в болница в Словения, съобщава македонският А1. Словенeцът, който изчезна в понеделник в морето по време на тежка буря, е отнесен към Триест, след което е бил открит и приет в болницата. Той е прекарал повече от 25 часа в морето и се предполага, че е оцелял поради костюма, който е носел, и поради физическата му издръжливост. Заедно с него друг още един сърфист е изчезнал в бурята, но е успял да доплува до хърватския бряг Умаг на полуостров Истрия, където се е спасил.", "date": "2018.10.31", "title": "Сърфист изчезна в морето до Хърватия, намериха го жив в Италия"}
{"url": "https://www.faktor.bg/bg/articles/pravitelstvoto-odobri-aktualiziranoto-sporazumenie-s-turtsiya-za-bezhantsite", "text": "Правителството одобри Актуализираното общо споразумение между държавите-членки на ЕС и Европейската комисия за създаване на рамка за управление и обвързаност с условия за Механизма за бежанците в Турция и образеца на сертификат за финансов принос. С днешното решение министрите предлагат на Народното събрание да ратифицира споразумението. Със споразумението се гарантира сигурността на външните граници на Европейския съюз. Вноската, която България трябва да направи за периода 2019 - 2023 г., е 3 198 581 евро (6 255 880,68 лв.). В резултат на безпрецедентния приток, предизвикан основно от конфликтите в Сирия и Ирак, Турция приютява най-големия брой в света бежанци и мигранти. Към 8 февруари 2018 г. са регистрирани 3 506 532 души, сирийци по линия на системата за временна закрила по данни на турската Генерална дирекция „Управление на миграцията“. Мобилизирането на финансовите средства за първия транш на Механизма протече успешно. В рамките на 21 месеца от приемането на Изявлението на ЕС и Турция от март 2016 г. беше извършено програмиране и бяха поети задължения и сключени договори за пълния размер на оперативния пакет от 3 млрд. евро. По време на Председателството на Република България на Съвета на Европейския съюз, на заседанието си в Брюксел на 28 и 29 юни 2018 г. Европейският съвет постигна споразумение за осигуряване на финансирането на втория транш от Механизма за бежанците в Турция в размер на общо 3 млрд. евро, от които 2 млрд. евро ще се предоставят от бюджета на ЕС и 1 млрд. евро от вноски на държавите-членки. Българската вноска представлява 3,2% от общата сума.", "date": "2018.10.31", "title": "Правителството одобри актуализираното споразумение с Турция за бежанците"}
{"url": "https://www.faktor.bg/bg/articles/volen-siderov-sluchayat-s-dabch-e-politicheski-udar", "text": "За мен случаят с Държавната агенция за българите в чужбина е политически удар, няма основание да смятаме, че управлението не е стабилно. Това каза председателят на ПГ на „Обединени патриоти“ Волен Сидеров пред журналисти, предаде Агенция „Фокус“. „Ние сме се борили, с г-н Каракачанов, България да бъде правова държава, т.е. човек, когато бъде осъден от съд на последна инстанция, тогава може да бъде определен като нарушил закона. Нека да запазим търпение“, каза Сидеров. Попитан срещу кого е този политически удар, Сидеров отговори, че това е удар по цялата коалиция на Патриотите. „Искайки оставката на един, на друг, се прави внушението, че управлението не е добро, не е стабилно, а няма основание да смятаме, че като цяло управлението не е стабилно. Напротив имаме подобрени икономически показатели“, заяви Сидеров. Във връзка с исканата оставка на вицепремиера Валери Симеонов от ДПС, Сидеров заяви: „Не ме свързайте с ДПС. Аз съм се произнесъл“, каза още той.", "date": "2018.10.31", "title": "Волен Сидеров: Случаят с ДАБЧ е политически удар"}
{"url": "https://www.faktor.bg/bg/articles/mihail-konstantinov-sas-skandala-v-dabch-se-nanasya-udar-varhu-vrashtaneto-na-balgarite-v-balgariya", "text": "Вчера стана ясно, че председателят на Държавната агенция за българите в чужбина Петър Харалампиев е обвинен като ръководител на организирана престъпна група за корупционни и други престъпления. Дотук се стигна след вчерашните арести на шефове и служители в Агенцията за българите в чужбина, търгували с издаването на фалшиви документи за български произход. Темата в \"България сутрин\" коментираха политологът проф. Михаил Мирчев и анализаторът проф. Михаил Константинов. Според проф. Константинов това е ситуация, в която невинни няма, но все пак трябва да изчакаме малко, за да видим кой ще бъде обвинен. Той е на мнение, че скандалът засяга един доста чувствителен проблем - а именно този с демографската криза. \"Един от начините за справянето с демографската криза е да се привлекат хора, които да заживеят в България. С този скандал се нанася удар върху връщането на българите в България. Проблемът не е само, че се продават документи, а че хора с престъпно минало са получили българско гражданство\", заяви той. Двамата добавиха, че още миналата година чуждестранни журналисти са подавали сигнали, че има порочни практики с издаването на български паспорти, но тогава нито властите, нито медиите са обърнали особено внимание. Проф. Мирчев твърди, че няма как подобна схема да действа без политически чадър, защото цялата процедура минава през огромен брой политици и държавници. Все пак той е категоричен, че ВМРО имат тежката задача да обяснят какво прави Харалампиев 10 години при тях.", "date": "2018.10.31", "title": "Михаил Константинов: Със скандала в ДАБЧ се нанася удар върху връщането на българите в България"}
{"url": "https://www.faktor.bg/bg/articles/gardian-tramp-izpolzva-omrazata-kam-migrantite-za-da-specheli-belite", "text": "Американският президент Доналд Тръмп използва последователна стратегия за създаване на кризи във връзка с имиграцията с цел да спечели подкрепата на белите избиратели за Републиканската партия на междинните избори за Конгрес, пише в редакционна статия британският вестник \"Гардиън\", цитирана от БТА. Според изданието Тръмп продължава да бъде представян за импулсивен и непредсказуем, но тази представа за него е погрешна. Вестникът твърди, че в действията на Тръмп са методични. Опасявайки се, че на междинните избори за Конгрес на 6 ноември избирателите ще гласуват срещу Тръмп, президентът избра да използва езика на омразата и разделението срещу своите политически противници, като по този начин цели да привлече белите избиратели на своя страна. \"Гардиън\" изтъква три действия на Тръмп, които подкрепят тезата за тази негова стратегия. Първо, заповедта за разполагане на 5200 американски войници на границата между САЩ и Мексико. Изданието твърди, че по този начин Тръмп цели не да предотврати криза, а да я създаде. Той заяви, че в движещия се в Мексико керван от бежанци има и \"неизвестни лица от Близкия изток\", което според \"Гардиън\" не е вярно. Второто действие на Тръмп, извършено с цел разделение, бе посещението му в Питсбърг, за да изкаже съболезнования на близките на загиналите, въпреки че голяма част от тях заявиха нежеланието си той да идва в града. Натрапването му в ден на личен траур разкрива неговата природа на създаващ разделение човек и на провокатор, пише \"Гардиън\". Доналд и Мелания на траурната церемония в Питсбърг. Третото действие на Тръмп бе обявеното намерение за отмяна на придобиването на американско гражданство само и единствено на основание, че детето се е родило на територията на САЩ. \"Гардиън\" посочва, че самият Тръмп е син на имигрантка, че американската конституция е признавала родените на американска територия деца за граждани на САЩ в продължение на 150 години и че Тръмп едва ли може да отмени това правило с президентски указ, както твърди. Според британския вестник това изявление на американския президент разкрива намерението му да постави имиграцията (а това значи расовите различия) в центъра на кампанията за междинните избори. В заключение \"Гардиън\" отбелязва, че Тръмп е последователен и желае да е президент само на някои американци, а не на всички. Човек, който мрази половината население на страната си, няма право да призовава за единство, в което не вярва и което е готов да потъпче и да осмее, обобщава британското издание", "date": "2018.10.31", "title": "Гардиън: Омразата - последното оръжие на Тръмп, за да спечели белите"}
{"url": "https://www.faktor.bg/bg/articles/rumen-radev-aktsii-mnogo-v-balgariya-no-prisadi-malko", "text": "Акции много, но присъди малко в България. Това каза пред журналисти президентът Румен Радев във връзка със специализираните акции на МВР и прокуратурата срещу корупцията. Днес той участва в тържеството по случай завършването на „Випуск Ботевски – II смяна“ на Военна академия „Георги Стойков Раковски”.  Той допълни, че е рано да се дават оценки на този етап. „При всички случаи разследването и пресичането на злоупотреби е условие за заздравяване на държавността“, подчерта държавният глава. На въпрос дали от президенството са били подавани сигнали за нередности в ДАБЧ, Радев заяви: „Постъпили са сигнали и съм ги предал веднага към прокуратурата. Имал съм разговори и с МВР, и с ДАНС по този въпрос.“ Относно арестът на семейство Баневи, президентът каза: „За да имаме успешна борба с олигархията, трябва да имаме правоохранителни органи, които да не са подвластни на никого.“ Той отново разкритикува правителството, че страната ни се нарежда до най-изостаналите държави по отношение на борбата с корупцията.", "date": "2018.10.31", "title": "Румен Радев отсече: Акции много, присъди малко"}
{"url": "https://www.faktor.bg/bg/articles/intrigata-okolo-robart-milar-se-zaplita-sklonyavali-zheni-sreshtu-pari-da-klevetyat-prokurora", "text": "Федералното бюро за разследване в САЩ започна проверка по сигнал за предполагаеми опити за опетняване на репутацията на специалния прокурор Робърт Мълър, предаде агенция Франс прес. Това съобщил Питър Кар, говорител на прокурора, който разследва твърденията за руска намеса в американските избори през 2016 година. По думите на говорителя били предлагани пари на жени, за да обвинят магистрата в сексуални посегателства. \"Когато научихме миналата седмица, че са били предлагани пари на жени да отправят неверни обвинения срещу специалния прокурор, веднага поискахме от ФБР да направи разследване\", заяви той пред АФП.  Американският в. \"Хил\" съобщи, че с него и с други американски медии се е свързала жена, която заявила, че е работила с Мълър през 70-те. Тя написала в имейл, че мъж й е предложил 20 000 долара, за да обвини прокурора в сексуален тормоз и посегателство. По думите й мъжът се представил като сътрудник на лобиста и водещ на предаване по крайнодясно радио Джак Бъркман. Бъркман заяви на 20 октомври на страницата си във \"Фейсбук\", че разполага със скандална информация за Мълър. Обвинявайки го в алкохолизъм, той увери, че разполага със седем показания на жени, нападнати от магистрата през последните 40 години. Бившият директор на ФБР Робърт Мълър бе назначен през 2017 г. да разследва подозренията за заговор между Русия и предизборния екип на Доналд Тръмп на президентските избори през 2016 г.", "date": "2018.10.31", "title": "Интригата около Робърт Мълър се заплита - склонявали жени срещу пари да клеветят прокурора"}
{"url": "https://www.faktor.bg/bg/articles/novini/svyat/ankara-ako-gartsiya-zapochne-voyna-s-turtsiya-shte-ya-spoleti-katastrofa-za-3-4-chasa", "text": "Ако Гърция започне военен конфликт с Турция, ще бъде застигната от катастрофа за три до четири часа. Това предупреди Йигит Булут, съветник на турския президент Реджеп Тайип Ердоган, съобщава електронното издание на първия скопски вестник – „Нова Македония“. „Това е все едно мушичка да се сбие с гигант“, бе сравнението, което Булат направи пред местната турска телевизия. По-рано Атина си навлече гнева на Анкара заради инцидент, при който гръцка военна фрегата пресече пътя на турски изследователски кораб. Тогава турският флот реагира и според съобщенията в медиите е бил изпратен да защитава кораба, което доведе до нов дипломатически спор между двете страни. Булут се смята за противоречива фигура в турската политика. През 2013 г. е назначен за съветник на Ердоган, а след това става главен икономически съветник. През 2015 г. той увери, че е готов да умре за турския президент.", "date": "2018.10.31", "title": "Анкара: Ако Гърция започне война с Турция, ще я сполети катастрофа за 3-4 часа"}
{"url": "https://www.faktor.bg/bg/articles/novini/balgariya/nay-stariyat-sotsialist-v-starozagorsko-popilya-ninova-i-stoynev-zaradi-tyah-bsp-shte-zagubi-vsichki-izbori-v-kazanlak", "text": "81-годишният Георги Захариев от Казанлък избухна във видео интервю срещу политиката на Корнелия Нинова и обкръжението й. Захариев има 63 години стаж като комунист и социалист. Бил е депутат в 37-то Народно събрание, бивш лидер на БСП в Казанлък. Днес той е убеден, че партийната организация в общината е разбита и неспособна да спечели нито парламентарни, нито кметските избори. Според Захариев цялата вина за тази скандална ситуация носят Корнелия Нинова и Драгомир Стойнев. Заради интриги те са накарали младия и перспективен общински лидер Николай Терзиев да си хвърли оставката, след което са организирали извънредна общинска конференция, която да излъчи ново ръководство. Лично по указание на Корнелия Нинова беше назначена от „Позитано” работна група, с ръководител Деница Златева, която да подготви уж конференцията. Никъде в Устава на партията такива групи не  съществуват. Хората на Нинова действаха в Казанлък като ликвидационен съвет. Иззеха печата на организацията, заключиха кабинетите и тръгнаха по първичните организации да манипулират хората. Но истината е, че срещнаха съпротивата на социалистите в Казанлък. 450 социалисти изпратиха протест до Нинова срещу тази група, но от „Позитано” ледено мълчание, високомерие, това е  демонстрация на еднолично ръководство в БСП. Работната група оказа силен натиск над партийните организации - имаше дописване на протоколи, фалшфикации, назначаване на делегати за конференцията. Избраха лидер и ново ръководство, но за голяма част от социалистите те са нелегитмни, не ги признаваме. Нинова и Стойнев нанесоха тежки рани на организацията и днес тя е неспособна да печели избори, казва старият социалист.  видео интервюто с Георги Захариев.", "date": "2018.10.31", "title": "Най-старият социалист в старозагорско попиля Нинова и Стойнев: Заради тях БСП ще загуби всички избори в Казанлък"}
{"url": "https://www.faktor.bg/bg/articles/gratskite-medii-spirat-rabota-za-4-chasa", "text": "Четиричасово спиране на работата е обявено в гръцките медии днес между 12 и 16 ч. заради редовно общо събрание на Общата журналистическа организация за допълнително пенсионно и здравно осигуряване, съобщава агенция АНА-МПА. Работа ще спрат всички редактори и административен персонал, които работят във всички частни, обществени и регионални медии (печатни, радиотелевизионни и базирани в интернет).", "date": "2018.10.31", "title": "Гръцките медии спират работа за 4 часа"}
{"url": "https://www.faktor.bg/bg/articles/aktsiyata-v-dabch-nyama-da-otkloni-vnimanieto-ot-iskanata-ostavka-na-valeri-simeonov", "text": "Акцията в Държавната агенция за българите в чужбина (ДАБЧ) и какъвто и друг скандал да се разгори няма да отклонят вниманието на обществото от исканата оставка на Валери Симеонов. Това заяви Четин Казак от Централното оперативно бюро на ДПС на брифинг в Народното събрание. „Следствие на акцията на специализираната прокуратура и на КПКОНПИ в ДАБЧ и полемиките, които тази акция предизвика ДПС е инициирала нарочна анкетна комисия за ДАБЧ. „Събрахме подписите на всички парламентарни групи с изключение на БСП. Все още към днешна дата тази анкетна комисия не е създадена. Защо не е създадена трябва да питате управляващите, начело с ГЕРБ, които имат инициативата и водят дейността на Народното събрание“, допълни Казак. Той изрази надежда, ако има виновни лица, те да понесат своята отговорност. „ДПС винаги е била за цялата истина и ако има подобни практики, те да бъдат разкрити“, заяви Казак.  По думите му отговорността за случилото се в ДАБЧ носят управляващите. „Кои управляващи? Нека да обърнем внимание кой в Министерски съвет, кой в правителството, където принадлежи ДАБЧ носи персонална отговорност, в чийто ресор е тази агенция. Това е вицепремиерът Валери Симеонов. „След като и този скандал се разгоря, искаме да подчертаем следното. Какъвто и друг подобен скандал да се разгори, нищо не може да отклони вниманието на обществото от това, което направи Валери Симеонов само преди две седмици, от исканата му оставка не само от ДПС, а от цялото демократично българско общество. Ние продължаваме да искаме тази оставка“, допълни Казак.", "date": "2018.10.31", "title": "Четин Казак: Акцията в ДАБЧ няма да отклони вниманието от исканата оставка на Валери Симеонов"}
{"url": "https://www.faktor.bg/bg/articles/ofitsialno-avstriya-nyama-da-podpishe-sporazumenieto-za-migratsiya", "text": "Правителството на Австрия няма да подпише изготвеното от ООН световно Споразумение за безопасна и законна миграция, обявиха днес канцлерът Себастиан Курц и вицеканцлерът Хайнц-Кристиан Щрахе, предадоха информационните агенции. В съвместно заявление, разпространено от австрийската агенция АПА, те заявяват: \"Австрия няма да се присъедини към пакта на ООН за миграцията\". Преди правителственото заседание, което трябваше да утвърди това решение, Курц каза: \"Отнасяме се много критично към няколко точки от пакта за миграцията, сред които смесването на поискана защита и трудова миграция\". По думите му някои текстове от документа представляват заплаха за националната сигурност на Австрия. Така Виена се присъединява към Вашингтон, Будапеща и Канбера, които вече отхвърлиха т.нар. Глобално споразумение за безопасна, методична и регулирана миграция, прието по принцип през юли от всички 193 страни членки на ООН. Окончателното подписване на споразумението е предвидено да стане на конференция на ООН в Маракеш, Мароко, на 10 и 11 декември т.г. Въпреки че договорът не е задължаващ, настоящото десноцентристко правителство на Австрия се опасява, че в бъдеще препоръките на договора ще станат част от международното право. Кабинетът на Курц е против текстовете в споразумението, които предвиждат членове на семействата на мигранти да пристигат от чужбина, мигрантите да получават образование и здравни услуги, както и да се преселват хора, които страдат от промените в климата. Проектът за решение на кабинета във Виена предвижда Австрия да не прати свой представител в Маракеш, а догодина да се въздържи при гласуването на пакта в Общото събрание на ООН.", "date": "2018.10.31", "title": "Австрия официално обяви: Световното споразумение за миграция е заплаха за националната сигурност"}
{"url": "https://www.faktor.bg/bg/articles/menda-stoyanova-danatsite-shte-varvyat-nagore-ne-kato-stavka-a-kato-obem", "text": "Данъците ще вървят постепенно нагоре, но не като ставка, а като обем. Това каза в студиото на БНТ председателят на комисията по бюджет и финанси в парламента Менда Стоянова по повод предстоящото обсъждане на проектобюджета за 2019 г. Според нея повишаването на максималния осигурителен доход не е вдигане на данък. Тя подчерта, че икономиката не може да се развива без подходящите средства и политики за образование, заради което то е сред приоритетите на бюджета за следващата година. Всяка година се говори за рекорден бюджет, защото става все по-голям - за последните две години бюджетът се е повишил с 10 млрд. лв., което означава, че икономиката расте и приходите в бюджета са повече, обясни Менда Стоянова. По думите ѝ, при всички случаи „данъците ще вървят нагоре не като ставки, а като обем“, заради което е постигнат огромният ръст в приходите, без данъците да се увеличават. При данъка за автомобилите става дума за преразпределение на тежестта, защото данъчната тежест за автомобилите, които не замърсяват толкова околната среда, ще бъде намалена, допълни тя.", "date": "2018.10.31", "title": "Менда Стоянова: Данъците ще вървят нагоре не като ставка, а като обем"}
{"url": "https://www.faktor.bg/bg/articles/karakachanov-kam-hekimyan-svalete-si-slushalkite-za-da-ne-me-prekasvate", "text": "Твърденията, че ВМРО се финансира от корупционни схеми за взимане на българско гражданство, са пълни глупости и измишльотини. Ние винаги сме се опитвали да улесним взимането на българско гражданство от наши сънародници в Македония, Молдова, Украйна. Къде има корупционни схеми? Там, където има бавене и размотаване. Аз винаги съм се изказвал, че трябва да има промени в закона и получаването на българското гражданство да става много по-лесно. Това каза в студиото на БТВ министърът на отбраната и вицепремиер Красимир Каракачанов, който коментира вчерашните твърдения на Велизар Енчев, че ВМРО се финансира от корупционните схеми при издаването на българско гражданство. \"Твърденията на този човек са абсолютно неверни. Той говори за някакви факти. Защо не ги извади тези факти, като е такъв голям разследваш журналист? Аз знам причината той да говори такива глупости. Допреди няколко години той беше част от една от партиите в Обединенеи патриоти. Напусня я и на последните президентски избори, заради подобни твърдения, взе по-малко гласове от Митьо Пищова\", обяви Каракачанов. Явно неудовлетворен, Антон Хекимян започна да прекъсва събеседника си, като не му даваше възможност да се доизкаже. Стигна се до напрежение, хвърчаха реплики, започна сериозен спор. Хекимян не спираше да пита Каракачанов дали познава хората, за които вчера говори Енчев. От своя страна военният министър не спираше да отговаря, че това са клюки и не му се дава право да обясни позицията си. \"Това са голословни твърдения. Вчера дадохте думата на този човек, той наговори клевети и вие не го прекъснахте, а сега на мен сте ми опрели пистолет в главата и повтаряте едно и също. Искам да ви кажа нещо важно, а вие ме прекъсвате с \"добре, добре\", ядоса се Каракачанов, а Хекимян не спираше да пита дали вицепремиерът се познава с адвокат Христо Христов (според твърденията на Велизар Енчев това е човекът, който е бил посредник при издаването на българско гражданство). \"Карате ме да казвам неща, които не трябва да разкривам. Те са класифицирани и са свързани с държавна тайна\", ядоса се още повече вицепремиерът. \"Вие тръгвате да развивате една клюка в момента. Изправили сте ме като в китайски съд по времето на Мао Цзе Дун\", сряза го вицепремиерът. \"Не кадруваме в агенцията за българите в чужбина. Всички твърдения за ВМРО и мен са клевети\", категоричен беше Каракачанов. \"Вие не искате да ми отговорите на въпросите\", отговори Хекимян. \"Не е вярно. Вие спекулирате с тази тема и не спирате да ме прекъсвате. Защо вчера не прекъсвахте другия си гост? Явно ви казват в слушалката кога да ме прекъсвате. Свалете слушалката и да продължим разговора нормално. Искам да ви обясня за Петър Харалмпиев, а вие не ми давате думата. Оставете ме да обясня. Той е мое предложение, по предложение на \"БГ Патриот\", които не са част коалицията ОП. Това назначение беше грешка, но няма как да знаем това, преди този човек да се издъни. Той трябва да понесе своята отговорност. Всички обвинения на Велизар Енчев и Катя Матева, бивш директор на дирекция \"Българско гражданство\" в Министерството на правосъдието, са претоплена манджа. Тази атака е политическа. Тези неща ги казах още онзи ден. Ако се докаже, че сме взели една стотинка, ще се гръмна с личното си оръжие на площада\", заяви Каракачанов, като през цялото време Хекимян недоволстваше, че не получава отговори на поставените въпроси. \"Най-лесно е да кажете, че ви прекъсвам. Никой не ми нарежда в слушалката\", обясни той.", "date": "2018.10.31", "title": "Каракачанов изригна срещу Хекимян: Свалете си слушалките, за да не ви нареждат кога да ме прекъсвате"}
{"url": "https://www.faktor.bg/bg/articles/novini/balgariya/priyatel-na-ubita-v-nadezhda-ubietsat-ne-tryabva-da-izliza-ot-zatvora-taka-kakto-dari-i-dashterichkata-y-nyama-da-izlyazat-ot-groba", "text": "Младата жена, убита в жилището си в столичния квартал „Надежда”, била „свита, притеснена и потисната” в присъствието на партньора си Викторио Александров, който е и вероятният извършител. Това каза в ефира на „Здравей, България” близкият приятел на жертвата Ивайло Радев. След като застрелял 23-годишната Дарина, половинката и баща на детето й прострелял смъртоносно и дъщеричката им – на 1 годинка. Трагедията се разигра около седмица, след като двойката се разделила и Викторио се изнесъл от семейното жилище. Във вторник се появи информация, че мъжът подал жалба в полицията за налаган му психологически тормоз от страна на Дарина. Нейните родители пък споделили пред приятели, че Дарина е тази, която е пуснала жалба. По думите на родителите й тя се е страхувала да спи сама през последните няколко нощи. Майка й и баща й настоявали да отиде при тях, но тя ги уверила, че е добре и ще се пази, разказа семейният приятел Ивайло Радев. Според него извършителят на буталното престъпление „не трябва да излиза от затвора, така както Дари и дъщеричката й няма да излязат от гроба”.", "date": "2018.10.31", "title": "Приятел на убита: Убиецът не трябва да излиза от затвора, така както Дари и дeтето няма да излязат от гроба"}
{"url": "https://www.faktor.bg/bg/articles/zastrelyaha-amerikanski-rapar-v-nyu-orlians", "text": "В Ню Орлиънс, САЩ, е бил застрелян 34-годишният рапър Теодор Джоунс, известен под псевдонима Young Greatness, съобщава Billboard.  Според информацията, той е бил убит в близост до ресторант. В същото време, колата на рапъра е била открадната от мястото на престъплението. Полицията по-късно е намерила возилото. В момента органите на реда издирват престъпниците, отговорни за убийството. Мотиви за престъплението се изясняват.", "date": "2018.10.31", "title": "Застреляха американския рапър Young Greatness"}
{"url": "https://www.faktor.bg/bg/articles/vedomosti-zastrashena-e-boesposobnostta-na-ruskiya-severen-flot", "text": "Загубата на плаващия док, потънал в Мурманск, застрашава боеспособността на руския Северен флот, пише \"Ведомости\". Вдигането на дока може да излезе твърде скъпо, а без него големите кораби ще трябва да се пращат за ремонт в Далечния изток, което отнема \"дълги месеци\", пояснява вестникът. През нощта срещу вторник в кораборемонтен завод в Мурманска област един от крановете на дока падна на палубата на ремонтирания там самолетоносач \"Адмирал Кузнецов\". После докът потъна, а самолетоносачът бе откаран на буксир за продължаване на ремонта другаде. Пострадаха четирима, двама от които са в болница, още един човек изчезна безследно, напомня изданието. Дълбочината в района надхвърля 50 м и вдигането на дока най-вероятно би струвало милиарди рубли, съобщи шефът на Обединената корабостроителна корпорация Алексей Рахманов. Корпорацията смята да съди ремонтния завод за обезщетение, тъй като пострадалият плавателен съд не е бил застрахован, предаде БТА. Размерът на щетите още не е оповестен, посочва \"Новая газета\", цитиран от Би Би Си. Всекидневникът припомня версията на център \"Звьоздочка\", ремонтирал самолетоносача, че плаващият док е потънал, защото помпите изключили след рязък скок на напрежението в електрическата мрежа. От петък редица райони в Мурманск системно остават без ток заради внезапно дошлата зима, заледените далекопроводи и натрупания сняг. \"Излиза, че най-големият в Русия плаващ док, нещо повече - единственият док, способен да поеме единствения руски самолетоносещ крайцер, няма резервна система за електрозахранване за случаите, в които прекъсне мрежата?\", пише \"Новая газета\". Вестникът пита и защо снеговалежът по това време на годината е изненадал региона, който се намира отвъд Северния полярен кръг. Инцидентът поражда и въпроса дали е сигурна енергийната система на Мурманска област, където работят ред стратегически предприятия. Именно в потъналия док навремето бе нарязана потъналата през 2000 г. руска атомна подводница \"Курск\", а после без малко не се случи катастрофа, когато там пламна подводницата \"Екатеринбург\" с ядрени боеприпаси на борда, пише изданието. Инцидентът със самолетоносача изглежда според него по-скоро логично: откакто е построен, \"Кузнецов\" повечето време се ремонтира, вместо да го прекарва в походи. Корабът бил с много лош късмет и след съобщението за поредния нещастен случай хората в Мурманск пишели по социалните мрежи, че не биха се учудили, ако на палубата се сгромоляса Международната космическа станция. През март т. г. \"Адмирал Кузнецов\" излезе начело в класацията на сп. \"Нешънъл интерест\" за най-лоши самолетоносачи, спуснати някога на вода. Руският кораб \"се движи бавно, пуши, става герой на мемове, плава с повредени котли и се превръща в черна дупка за бюджета\", констатира опозиционният всекидневник.", "date": "2018.10.31", "title": "Руски медии: Застрашена е боеспособността на руския Северен флот"}
{"url": "https://www.faktor.bg/bg/articles/bsp-i-dps-provaliha-kvoruma-v-narodnoto-sabranie", "text": "Опозицията препъна кворума. При два поредни опита не бяха събрани повече от 116 депутатски гласа. БСП и ДПС не се регистрираха, съобщава Канал 3. Предстои преброяването за третия пореден опит. Почивката от десет минути, дадена от председателя на НС Цвета Караянчева, изтече.", "date": "2018.10.31", "title": "БСП и ДПС провалиха кворума в Народното събрание"}
{"url": "https://www.faktor.bg/bg/articles/bivsh-deputat-ot-bsp-za-balgariya-spasi-kvoruma", "text": "Червеният земеделец до скоро и бивш коалиционен партньор на БСП, вече независим депутат - Спас Панчев, отърва кожата на мнозинството за събиране на кворума. Опозицията препъна кворума на три пъти. При два поредни опита за регистрация не бяха събрани повече от 116 депутатски гласа. Депутатите от БСП и ДПС не влязоха в залата и не се регистрираха. Три почивки даде председателят на Народното събрание Цвета Караянчева, като последната се проточи близо половин час. Очакваха се няколко депутати от Воля, които около 9.50 влетяха в залата задъхани. При третия опит електронното табло показа 120 регистрирани, но в този момент Караянчева обяви: \"Изчакваме малко, г-н Панчев има технически проблем\", предаде Канал 3. Секунда по-късно таблото изписа заветните 121 гласа. Едва след това в залата влязоха депутатите на ДПС, водени от лидера им Мустафа Карадайъ. Те бяха посрещнати от групата на ГЕРБ с ръкопляскания, при което Карадайъ кимна с лек поклон.", "date": "2018.10.31", "title": "Бивш депутат от \"БСП за България\" спаси кворума"}
{"url": "https://www.faktor.bg/bg/articles/stanishev-za-karvavata-drama-v-kv-nadezhda", "text": "\"На 29 октомври в \"Надежда\" беше убита млада жена. Жертва на насилие, ще кажем и ще отметнем в статистиката. Поредната. 23-тата от началото на годината. На път сме да подобрим рекорда от миналата година.\" Това написа на страницата си във Фейсбук лидерът на ПЕС Сергей Станишев. \"Убита е и малката й дъщеря. На 1 година. Само преди седмици бяхме потресени от бруталното убийство в Русе. А после бързо политиците въздъхнаха с облекчение - криминално е, не е поръчково. Не дай Боже, политическо. И се спусна завесата на забравата, уж за да уважим скръбта на близките. Така е всеки път... Също толкова скоро вицепремиер оскърби майките на \"уж болните деца\" и демонстрира липсата на каквато и да е човечност и толерантност към различните, към тези, които заради съдбата си имат нужда от грижа. Вицепремиерът със социалните ресори в държавата. Отговорност и страх. Това са двете ключови думи в битието на българското общество днес. Има ли кой да поеме отговорност за политическата наглост, за толерирането на насилието, за живота на хиляди български жени и момичета? За възпитаването на ценности? И на кои точно ценности? За бъдещето на децата в България, без прострелни рани и смърт. За превръщането на насилието в норма. За \"не ми е работа да се обаждам в полицията, аз съм просто съсед\". За \"и аз бия жена си, но тя не се обажда в полицията\" от устата на полицай! За това, че баща остава при дъщеря си, уплашен за живота й и невярващ на институциите, че ще я опазят жива! За огромния брой деца в училище - жертви на системно домашно насилие, които ще са бъдещите насилници и жертви. За псевдонационализма, граничещ с палеолита?! Страх. Другият голям проблем в България. Жертвите на насилие често се страхуват - за живота си, за децата си, за работата си. И мълчат. А ние като общество ги подпомагаме упорито. В мълчанието..... Има и друг вид страх. Да не загубя позиции, да не падна от власт. Той обикновено бива пазен с доста повече шум. С лозунги за българщина, за загриженост за нацията, за патриотичното възпитание за сметка на различните. Коя нация да пазим? Умиращата от страх или умиращата от насилие? Докато не започнем да подминаваме с мълчание втория страх и да крещим високо за първия, обществото ни ще заприличва все повече на филм на ужасите. А ако всеки от нас го направи и стане нетърпелив към наглостта, жестокостта и бруталността, тогава има шанс България пак да стане толерантна, а нормалността отново да е норма. Тогава и политиците ще си поемат отговорността...\", завършва поста си бившият премиер.  Със сигурност мнозина ще се солидаризират с написаното от Сергей Станишев. Но в същото време поста на партийният лидер звучи донякъде като нравоучителество, сякаш той никога не е бил част от тази политическа класа, която трябва да поеме отговорността за проваления преход в България, за съсипаните морални ценности, за страха и насилието, които са се превърнали в \"битие на българското общество\".", "date": "2018.10.31", "title": "Станишев след кървавата драма в кв.\"Надежда\": Насилието и страхът превръщат България все повече в страна на ужаса"}
{"url": "https://www.faktor.bg/bg/articles/vzriv-izbuhna-v-sgradata-na-fsb-/kgb/-v-arhangelsk", "text": "В сграда на руската Федерална служба за сигурност (ФСБ, по-известна като КГБ-б.р. )в Архангелск е избухнал взрив, предава РИА Новости, като се позовава на информационния център на Националния антитерористичен комитет. Съгласно разпространената към момента информация, в резултат на експлозията е загинал един човек, трима други са ранени и са транспортирани в болница за оказване на необходимата медицинска помощ.  Местни медии предадоха, че движението в района е преустановено, а сградата на ФСБ е евакуирана. Други подробности не са известни.", "date": "2018.10.31", "title": "Взрив избухна в сградата на ФСБ /КГБ/ в Архангелск"}
{"url": "https://www.faktor.bg/bg/articles/novini/balgariya/nova-portsiya-ot-50-agenti-na-ds-vav-firmi-na-ministerstvoto-na-ikonomikata", "text": "Комисията по досиетата обяви днес трета партида от над 50 сътрудници на тоталитарните комунистически служби в дружества с 50 или повече процента държавно участие, в които са заемали или заемат ръководни постове и чийто принципал е Министерството на икономиката. Проверката обхваща общо 738 лица с имена от Р до Я. При първата проверка бяха разкрити общо 136 агенти, а при втората партида бяха огласени  45 сътрудници. Третата проверка е обхванала общо 738 лица на ръководни постове в такива дружества към Министерството на икономиката. От тях Комисията е установила общо 69 сътрудници на тоталитарните комунистически служби, съобщава desebg.com  Обявени обаче са данните за 53 души, тъй като останалите 16 са починали и по закона за досиетата информацията за тях не е публична. Ето извадка на сътрудниците, разкрити в третата партида, които са заемали директорски или председателски пост: • \t Ромео Димитров Ташев, председател на Съвета на директорите на \"ЕЛЕНА ГЕОРГИЕВА“ ЕАД, гр. Перник от 25.11.1993 г. до 28.04.1998 г.; • \t Росен Асенов Халачев, председател на Съвета на директорите на \"ЖАБЛЯНО\" ЕАД, с. Жабляно от 14.12.1995 г. до 18.02.2000 г., председател на Съвета на директорите на \"ДИНАС\" АД, гр. Сливен от 14.04.1998 г. до 19.11.1998 г. • \t Светослав Цанев Недков, управител на \"ИНВЕСТМАШ\" ЕООД, гр. Русе от 04.12.1996 г. до 28.12.1998 г.; • \t Свилен Апостолов Спасов, председател на Управителния съвет на \"ВАРНЕНСКА КОРАБОСТРОИТЕЛНИЦА\" АД, гр. Варна от 09.09.1997 г. до 04.03.1999 г.; • \t Ставро Алексиев Пинелов, изпълнителен директор на \"ЕКОКЛИМА\" ЕАД, гр. Бургас от 03.12.1992 г. до 06.06.1995 г., управител на \"ЕКОКЛИМА\" ЕООД, гр. Бургас от 06.06.1995 г. до 10.05.1996 г., изпълнителен директор на \"ЕКОКЛИМА\" ЕАД, гр. Бургас от 10.05.1996 г. до 03.04.1998 г., изпълнителен директор на \"ЕКОКЛИМА\" АД, гр. Бургас от 03.04.1998 г. до 12.02.1999 г.; • \t Стамен Петров Чакъров, генерален директор на ДФ \"АХРИДА\", гр. Кърджали от 04.04.1994 г. до 22.08.1994 г., управител на \"АХРИДА\" ЕООД, гр. Кърджали от 22.08.1994 г. до 20.10.1997 г.; • \t Станислав Рачев Станев-Ангелов, управител на \"ИНКОМС-ИНСТРУМЕНТАЛНА ЕКИПИРОВКА И НЕСТАНДАРТНО ОБОРУДВАНЕ\" ЕООД, гр. Шумен от 20.11.1991 г. до 15.04.1992 г., управител на \"ИНКОМС-ИНСТРУМЕНТАЛНА ЕКИПИРОВКА И НЕСТАНДАРТНО ОБОРУДВАНЕ\" ЕООД, гр. Шумен от 27.12.1995 г. до 11.09.1996 г., изпълнителен директор на \"ИНКОМС-ИНСТРУМЕНТАЛНА ЕКИПИРОВКА И НЕСТАНДАРТНО ОБОРУДВАНЕ\" АД, гр. Шумен от 11.09.1996 г. до 19.09.1997 г.; • \t Станислав Цветанов Добруджалиев, член на Управителния съвет на ДФ \"АХРИДА\", гр. Кърджали от 12.04.1991 г. до 15.12.1992 г., генерален директор на ДФ \"АХРИДА\", гр. Кърджали от 15.12.1992 г. до 04.04.1994 г.; • \t Станка Стойкова Урманова, председател на Съвета на директорите на \"ИНСТИТУТ ПО МАРКЕТИНГ\" ЕАД, гр. София от 05.05.2000 г. до 18.03.2004 г.; • \t Стефан Георгиев Стефанов, управител на \"БУЛВАТ\" ЕООД, гр. Русе от 29.03.1999 г. до 04.03.2003 г.; • \t Стойчо Йорданов Никифоров, председател на Съвета на директорите на \"БРЯСТ\" ЕАД, гр. Пловдив от 15.07.1993 г., изпълнителен директор на \"БРЯСТ\" ЕАД, гр. Пловдив до 03.01.1996 г.; • \t Стоян Василев Брезовски, член на Съвета на директорите на \"ТЕЖКО МАШИНОСТРОЕНЕ\" ЕАД, гр. Русе от 16.07.1997 г. до 22.04.1998 г., зам.-председател на Съвета на директорите на \"ТЕЖКО МАШИНОСТРОЕНЕ\" АД, гр. Русе от 22.04.1998 г. до 11.01.1999 г., управител на \"ЗИТА\" ЕООД, гр. Русе от 27.12.1999 г. до 09.11.2001 г.; • \t Стоян Михов Стоянов, член на Съвета на директорите на \"АРСЕНАЛ\" ЕАД, гр. Казанлък от 29.02.1992 г. до 07.08.1992 г., председател на Съвета на директорите на \"КИНТЕКС\" ЕАД, гр. София от 26.10.1995 г. до 18.08.1998 г.; • \t Страхил Димитров Балов, председател на Съвета на директорите на \"ЕМКА\" ЕАД, гр. Севлиево от 04.01.1996 г. до 12.08.1997 г.; • \t Тодор Иванов Велев, председател на Съвета на директорите на \"ДЕЗИНТЕГРАТОР\" ЕАД, гр. Стара Загора от 11.04.1996 г. до 17.06.1997 г.; • \t Тодор Иванов Станков, изпълнителен директор на \"ЗММ\" ЕАД, гр. София от 10.10.1992 г. до 23.05.1995 г., изпълнителен директор на \"ЗММ\" ЕАД, гр. София от 20.11.1997 г. до 28.09.1998 г.; • \t Тодор Илиев Дичев, изпълнителен директор на \"ВАЗОВСКИ МАШИНОСТРОИТЕЛНИ ЗАВОДИ\" АД, гр. Сопот от 10.06.2015 г. до 24.09.2015 г.; • \t Тодор Стоянов Арнаудов, временно управляващ Дъщерна на ДФ \"Периферна техника\", \"ЗЗУ-ПТ\", гр. Пловдив от 19.04.1991 г. до 29.03.1994 г.; • \t Христо Димитров Петров, член на Съвета на директорите на \"АГРОПОЛИХИМ\" ЕАД, гр. Девня от 09.07.1993 г. до 07.09.1995 г. • \t Член на Съвета на директорите на \"АГРОПОЛИХИМ\" АД, гр. Девня от 13.02.2002 г., изпълнителен директор на \"АГРОПОЛИХИМ\" АД, гр. Девня. до 30.09.2002 г.; • \t Христо Константинов Кисев, член на Съвета на директорите на \"МОНТАЖИ\" ЕАД, гр. София от 22.05.1997  г. до 30.07.1997 г., изпълнителен директор на \"МОНТАЖИ\" ЕАД, гр. София от 30.07.1997 г. до 09.09.1997 г.; • \t Христо Петков Христов, генерален директор на Държавна фирма \"ИНСТРУМЕНТ\", гр. Габрово от 24.04.1991 г. до 28.06.1993 г.; • \t Христо Петров Христов, управител на \"ИНФОРМАЦИОННИ СИСТЕМИ\" ЕООД, гр. Казанлък от 05.09.1991 г. до 18.08.1993 г.; • \t Христо Славев Христов, изпълнителен директор на \"МОНТАЖИ\" ЕАД, гр. София от 07.06.2002 г., председател на Съвета на директорите на \"МОНТАЖИ\" ЕАД, гр. София до 07.04.2004 г.; • \t Христо Тодоров Гагаров, управител на \"ЕКО МЕДЕТ\" ЕООД, гр. Панагюрище от 04.07.2002 г. до 25.04.2006 г.; • \t Христо Янев Гуджуков, генерален директор на Държавна фирма \"КОРБСО\", гр. Бургас от 12.10.1992 г. до 22.07.1993 г., изпълнителен директор на \"БУРГАСКИ КОРАБОСТРОИТЕЛНИЦИ\" ЕАД, гр. Бургас от 22.07.1993 г. до 05.08.1996 г.; • \t Цветан Евлогиев Андреев, член на Управителния съвет на Държавна фирма \"ФИТИНГИ\", гр. Михайловград от 27.02.1990 г. до 07.04.1992 г., управител на \"ФИТИНГИ\" ЕООД, гр. Монтана от 07.04.1992 г. до 08.04.1992 г.; • \t Цветан Цеков Петков, изпълнителен директор на \"СВОБОДНА БЕЗМИТНА ЗОНА-ВИДИН\" ЕАД, гр. Видин от 30.12.1996 г. до 28.01.1998 г.; • \t Чавдар Димитров Савов, управител на \"ЕКО МЕДЕТ\" ЕООД, гр. Панагюрище от 25.04.2006 г. до 23.03.2010 г.; • \t Юлиян Василев Василев, управител на \"ЗТМ-РУСЕ\" ЕООД, гр. Русе от 30.08.1991 г. до 31.08.1992 г. Така общият брой на разкритите сътрудници на Държвана сигурност и Разузнавателното управление на Генаралния щаб на БНА във фирми с 50 или повече процента участие към Министерстовто на икономиката възлиза на 234 души. Това е едно от най-масовите присъствия на агентурния апарат на тоталитарните комунистически служби след МВР и Министерството на отбраната.  пълния списък.", "date": "2018.10.31", "title": "Нова порция от 50 агенти на ДС във фирми на Министерството на икономиката"}
{"url": "https://www.faktor.bg/bg/articles/izprashtame-oktomvri-sas-slantse", "text": "Днес ще бъде предимно слънчево. Вятърът временно ще се ориентира от запад-северозапад, ще е слаб до умерен, с него ще проникне по-студен въздух, а привечер ще се ориентира от североизток, съобщи „Фокус”. Максималните температури ще са предимно между 22° и 27°. Атмосферното налягане е по-високо от средното за месеца и през деня още ще се повиши.  Над Черноморието ще преобладава слънчево време. Ще духа до умерен северозападен вятър, който до края на деня ще се ориентира от север-североизток. Максималните температури ще са между 22° и 24°. Температурата на морската вода е 17° - 18°. Вълнението на морето ще е 1 - 2 бала.  Над планините ще бъде предимно слънчево. Ще духа умерен, по високите и открити части и временно силен югозападен вятър. Максималната температура на височина 1200 метра ще е около 16°, на 2000 метра – около 10°.", "date": "2018.10.31", "title": "Изпращаме октомври със слънце"}
{"url": "https://www.faktor.bg/bg/articles/novini/svyat/sasht-rusiya-prodalzhava-da-se-namesva-v-mirniya-protses-v-ukrayna", "text": "Русия и САЩ се обвиняват взаимно за намеса в мирния процес в Украйна по време на заседание на Съвета за сигурност на ООН, предава Интерфакс. Русия се намесва в мирния процес в Украйна и също така забавя обсъждането на споразуменията от Минск, заяви във вторник заместник-представителят на САЩ в ООН Джонатан Коен, пише \"Фокус\". \"За съжаление, Русия продължава да се намесва в мирния процес и, както вярваме, съзнателно забавя тези дискусии и пречи на преговорите между специалния представител Кърт Волкър и руския президентски съветник Владислав Сурков\", каза той на заседание на Съвета за сигурност на ООН. \"Настояваме Русия да спре обструкционните си действия и изкуствени забавяния\", добави той. Същевременно Коен отбеляза усилията на Франция и Германия в Нормандския формат, за да се улесни изпълнението на споразуменията от Минск. Коен също така каза, че Съединените щати възнамеряват да запазят санкциите срещу Русия до пълното прилагане на споразуменията от Минск. \"Ще продължим да налагаме санкции на Русия за действията ѝ в Донбас и Крим, докато не изпълни изцяло Минските спогодби и също не върне Кримския полуостров в Украйна\", каза той. Той отбеляза, че Съединените щати се присъединяват към осъждането на намеренията на самопровъзгласилите се Луганскска народна република и Донецка народна република да проведат избори.", "date": "2018.10.31", "title": "САЩ: Русия продължава да се намесва в мирния процес в Украйна"}
