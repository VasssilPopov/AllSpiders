{"url": "https://www.faktor.bg/bg/articles/liderat-na-vmro-dpmne-svarsheno-e-s-teb-zaev", "text": "Македония днес е в черно, това е предателство, напразни са хвалбите и изкуствените усмивки, каза председателят на ВМРО-ДПМНЕ Християн Мицкоски на днешната пресконференция в Скопие, цитиран от Радио Свободна Европа. Мицкоски посочи, че премиерът Зоран Заев вече е преименувал Македония, макар договорът още да не е влязъл в сила. Заев завърши първата си пресконференция днес след гласуването в парламента с думите: \"Да живее Северна Македония!\" \"Свършено е с теб, Заев, всички го знаят, а скоро и ти ще го узнаеш. Това правителство трябваше да реши един въпрос и го реши катастрофално, с промяна на името, идентичността, на всичко македонско. Тази задача свърши, затова сега това правителство така ще се сгромоляса, че въпросът е ще остане ли нещо от Социалдемократическия съюз (СДСМ)\", каза Мицкоски. Той заяви, че неговата партия ще поправи тази несправедливост. Мицкоски прогнозира, че след тази капитулация, по думите му, следва нова - в икономиката и в обществото. Той повтори, че ВМРО-ДПМНЕ иска предсрочни парламентарни избори заедно с президентските тази пролет. Според него парламентът може да се разпусне още в понеделник и на следващите избори \"да победи народът\". Заедно с президентските да се произведат и предсрочни парламентарни избори в Македония, поиска Мицкоски, съобщи МИА. \"Днес от засрамения Зоран Заев чухме две тези. Първата теза е, че се крие зад решенията на органите на партията, и втората е, че анкетите показвали сигурна водеща позиция на СДСМ и на всеки политик ще са добре дошли нови четири години мандат\", каза Мицкоски. Но истината е следната: ако наистина е така, нека веднага, в понеделник да разпуснем парламента и да имаме досатъчно време да организираме честен изборен процес, заяви Мицкоски, отговаряйки на журналистически въпрос. Той изтъкна, че ВМРО-ДПМНЕ не се страхува от избори и има достатъчно време да се подготвят изборите, да се формира служебно правителство и заедно с президентските да има предсрочни парламентарни избори. И тогава да видим дали Зоран Заев и групата около него се радва на доверие, както каза днес на пресконференцията, или истинската анкета ще му изпратят гражданите на тези предсрочни парламентарни избори. Искаме избори не защото искаме безусловно ВМРО-ДПМНЕ да бъде на власт, а искаме избори, за да може Македония да престане да губи и Зоран Заев и групата около него окончателно да напуснат политическата сцена в Република Македония, добави Мицкоски, отговаряйки на въпрос страхува ли се от избори, както твърди премиерът Заев.", "date": "2019.01.12", "title": "Лидерът на ВМРО-ДПМНЕ: Свършено е с тебе, Заев!"}
{"url": "https://www.faktor.bg/bg/articles/kakto-be-obeshtano-es-zapochva-pregovori-sas-severna-makedoniya-prez-yuni", "text": "Докладчикът на Европейския парламент за Р Македония Иво Вайгъл поздрави македонските депутати за гласуването на промените в конституцията на страната и изрази надежда, че същото ще сторят и депутатите в гръцкия парламент, след което ЕС трябва да започне преговори със Северна Македония през юни тази година, както бе обещано, предаде агенция МИА, цитирана от БТА. \"За страната, която вече носи името Северна Македония, а остава гордо отечество на македонците, албанците, ромите и всички други общности, Собранието взе историческо решение. Отварят се вратите за приемане на страната в ЕС и НАТО, както и перспектива за плодотворни отношения със съседните страни в региона. С Преспанския договор правителствата в Атина и Скопие показаха, че споровете, които обременяват отношенията, могат да се решат само с добронамерени и търпеливи преговори и договори\", каза Вайгъл за МИА. Той добави, че след гласуването с малко мнозинство (81 гласа от общо 120) в Собранието пред страната и политическите лидери сега стои изключително важна задача. \"Конструктивно сътрудничество и помирение в полза на цялата държава и на всички нейни граждани е ключова за страната\", заяви евродепутатът. Генералният секретар на Съвета на Европа Турнборн Ягланд приветства решението на парламента на Р Македония за промени в конституцията съгласно договора от Преспа, съобщи МИА. Генералният секретар Ягланд приветства решението на парламента в Скопие за промяна на името на страната като важен принос за стабилността в региона, се казва в профила в Туитър на говорителя на Ягланд Даниел Хотген. Съветът на Европа е организация, в която Р Македония членува от 1995 година под временното име бивша югославска Република Македония. Македония взе историческо решение. Вашият парламент гласува да приеме конституционните промени, необходими за договора от Преспа с Гърция. Съединените щати приветстват решението на вашите избрани представители, заяви снощи американският посланик в Скопие Джемс Бейли във връзка с гласуваните конституционни промени в парламента на Македония. В посланието, публикувано в профила във Фейсбук на американското посолство в Скопие Бейли каза, че процесът ще завърши с ратификация от страна на Гърция. Този договор окончателно ще реши спора за името, който твърде дълго пречеше на гражданите на Р Македония да реализират своите цели за членство в НАТО и ЕС. Поздравявам вашите лидери в правителството и парламента за тяхната визия, смелост и упоритост в търсенето на решение и поставянето на дългосрочните стратегически интереси на Македония на първо място. С нетърпение чакаме да пожелаем \"добре дошла\" на Република Северна Македония като 30-а членка на НАТО и да продължим твърдото си партньорство с вас за подобряване на стабилността и просперитета тук и в целия регион, заяви Бейли.", "date": "2019.01.12", "title": "Както беше обещано: ЕС започва преговори със Северна Македония през юни"}
{"url": "https://www.faktor.bg/bg/articles/tsvetanov-pred-gerb-plovdiv-evropeyskite-izbori-shte-ni-pokazhat-kakav-rezultat-mozhe-da-ochakvame-na-mestnite", "text": "Победа за ГЕРБ на Европейските избори ще ни даде спокойствие за провеждането на местните, защото в момента БСП търпи само негативи, които пряко са насочени и към техния лидер Корнелия Нинова. Евроизборите ще ни покажат какъв резултат можем да очакваме на местните избори, а един успех би мотивирал още повече членовете на партията. Това заяви председателят на ПГ на ГЕРБ и зам.-председател на партията Цветан Цветанов по време на среща с актива на ГЕРБ-Пловдив област. Събитието се проведе в Пловдив, като на него присъстваха и народните представители от ГЕРБ-Пловдив област, областният координатор Георги Мараджиев, общинските ръководители, кметовете на общини, общинските съветници и кметове на кметства. „За местните избори е необходима пълна мобилизация, защото трябва убедителна победа. Затова е важно правилно да подберем кандидатите си – те трябва да носят положителен заряд. Кметовете и общинските съветници трябва да са близо до хората, да чуват проблемите и да ги решават“, подчерта Цветан Цветанов. Той призова присъстващите членове на ГЕРБ да продължат да са сред хората и да говорят за реализираното от правителството до момента. „Когато сме близо до хората, когато говорим с тях - можем да променим и различното мнение и да преодолеем всяка една ситуация, защото БСП нямат ресурс, а от действията им струи само омраза и негативизъм“, категоричен бе Цветанов. По думите му за тази цел трябва да се търсят и привличат в редиците на ГЕРБ младите хора, върнали се и реализирали се в България, които да покажат, че тя е едно добро място за живот и реализация.  „В момента ГЕРБ управлява 130 общини, в които живеят 5 милиона души. Ако си свършим добре работата, можем да спечелим поне още 30 общини на местните избори“, уточни Цветанов.  Председателят на ПГ на ГЕРБ информира, че скоро стартира серия от граждански диалози в цялата страна под мотото „Европа в нашия дом“. Цветанов каза още, че по време на тези диалози ще се разяснява какво е донесла на България европейската солидарност в сферите на образованието, регионалното развитие и др. „В диалозите ще се включат специалисти и министри, които ще обяснят свършеното, но и ще чуят какво мислят хората. Ще покажем и какво са направили кметовете и местната власт, как са усвоени и реализирани европейските средства и как те са променили нашия живот“, допълни Цветанов. По думите му с тези диалози се цели отваряне на партията към периферията, за да могат повече хора да се убедят колко работа е свършена и да не допускат да бъдат подвеждани от фалшиви новини. Според председателя на ПГ на ГЕРБ не трябва да се пропуска нито една добра възможност да се показват добрите политики, но в същото време не трябва и да се подценяват ситуациите, които носят негативен заряд.  В заключение Цветанов заяви, че днес е един изключителен ден, в който погледите са насочени към европейската столица на културата – Пловдив. По думите му това е едно събитие, което ще остави своя отпечатък в историята и ще даде заряд за предстоящите европейски избори.", "date": "2019.01.12", "title": "Цветанов пред ГЕРБ-Пловдив: Европейските избори ще ни покажат какъв резултат може да очакваме на местните"}
{"url": "https://www.faktor.bg/bg/articles/poroshenko-s-erdogan-podpisahme-sdelka-kupuvame-12-bezpilotni-samoleta", "text": "Турция и Украйна са подписали споразумение за доставката на Украйна на безпилотни самолети турско производство. Споразумението предвижда доставка на 12 броя турски безпилотни самолети от типа Байрактар ТВ12, предава БТА. Новината бе огласена от президента на Украйна Петро Порошенко, който написа следното във Фейсбук: \"С турския президент Реджеп Тайип Ердоган подписахме споразумение за доставката на 12 броя турски безпилотни самолети за Украйна. Турските безпилотни летателни машини се отличават с високи технологични качества и освен това позволяват да бъдат съоръжавани с модерни свръхчувствителни ракети, предназначени за поразяване на цели в морето.\" Договорът е бил сключен между държавната агенция на Украйна Укрспецпроект и турската фирма Байкар макина. Порошенко посочва още, че ще продължи съоръжаването на украинската армия с нова военна техника според стандартите на НАТО. Договорът с Турция за доставката на безпилотните самолети е част от военно-техническото сътрудничество между Украйна и Турция. Информацията за доставката на турски безпилотни самолети на Украйна е била отразена широко и в руските медии, информират турските източници.", "date": "2019.01.12", "title": "Порошенко:  Купуваме от Турция 12 безпилотни самолета, с Ердоган подписахме сделка"}
{"url": "https://www.faktor.bg/bg/articles/frenskiyat-vatreshen-ministar-chetirima-sa-zaginali-pri-vzriva-v-pekarna-v-parizh", "text": "Френският вътрешен министър Кристоф Кастанер заяви, че при днешния взрив в хлебарница в Париж са загинали четирима човека, включително двама пожарникари, но според градския прокурор жертвите са две, предаде Асошиейтед прес, цитирана от БТА. Кастанер каза, че \"за съжаление човешките жертви са особено сериозни\". По думите му при експлозията, очевидно причинена от изтичане на газ, са ранени 47 души, от които 10 са в критично състояние, а 37 са пострадали по-леко. Парижката прокуратура малко по-късно оповести уточнени данни за жертвите при експлозията на улица \"Тревиз\". Според най-новите сведения са загинали двама пожарникари.", "date": "2019.01.12", "title": "Френският вътрешен министър: Четирима са загинали при взрива в пекарна в Париж"}
{"url": "https://www.faktor.bg/bg/articles/novini/svyat/koy-shte-bade-noviyat-ruski-imperator", "text": "Напоследък в Русия все повече се говори за успеха на Руската империя. За нейните исторически и военни успехи, за стила и силата ѝ в международен план. Явно това касае намерения, които са заложени в основната програма на руския управленски екип и съветниците на Кремъл. Касае се за коренно различно отношение към наследствеността на монархията и принципно ново внимание към царския род на Романови. За целта има специално създадена обществена организация без никакво партийно вмешателство - \"Двуглав орел\", която работи отскоро. Тя се ръководи от известния в България ген.-лейтенант Леонид Петрович Решетников. \"Двуглавият орел\" организира свои мероприятия, установява свои дружества по места в цяла Русия с цел да   Новото възприемане и положителното отношение към историческия образ на Романови е съществена част от тази дейност. Явно старите връзки в Русия и част от елита ѝ разбират, че бъдещето на държавата не е в зависимостта на все повечето партийно влияние, а от друг стимул. Явно новата оценка за монархията като събирателен образ на държавността дава далеч по-големи гаранции за бъдещето на Русия, отколкото сегашната партийна метаморфоза. Организацията \"Двуглав орел\" не залага само на принципа за директното възстановяване на короната на Романови, а по-скоро за реализиране на големите руски събори по места, както и в организирането на националния \"Земски събор\" за цяла Русия.  Но тъй като проблемите с цялата истина около историята на Романови не е доказана напълно, съществуват и най-различни интерпретации. Все още руската православна църква не е казала своята тежка дума. Църквата по повод 100-годишнината на т.нар. \"царско убийство\" има доста изисквания по комплексната оценка за Романови. Затова и се бави по този значим за Русия проблем.  Романови са управляваща династия и фамилия на руските царе и императори в царство Русия и Руската империя от 14-ти март  1613 г. до 17-ти юли 1918 г., когато е посочено, че са   От 65 членове на Романови, 17 умират или са убити през 1917/1918 г. Всички останали заминават за Европа и се заселват там.  Технически Николай II не е последният цар. Когато е принуден да абдикира, той отказва трона за себе си и за своя наследник царевич Алексей. По този начин превръща брат си – великия княз Михаил Александрович в легитимен управник на 15-ти март 1917 г. (отбелязва Олег Егоров в Russia Beyond). Михаил „царува“ само един ден и на 17-ти март публикува манифест, в който е написано „Аз взех твърдото решение да поема върховната власт само ако… нашите велики хора ми доверят такава власт“. Всъщност това означава и абдикация. Това не спасява нито Николай II, нито брат му Михаил. През февруари 1918 г. Михаил е изпратен в Перм. Там се заселва в Ковальовская с личния си секретар – англичанина Браян Джонсън. През нощта на 12-ти срещу 13-ти юни 1918 г. двамата са отвлечени от пияни разбойници. Болшевиките разпространяват, че той е разстрелян на 13-ти юни 1918 г. в близост до Перм при опит за бягство. Но досега останките на Михаил Александрович и неговия секретар все още не са намерени, споделя потомък на Романови пред „Комсомолская правда“ през 2018 г. Художничката Надежда Лобашева, родом от град Мари в Тюркменистан, заявява пак пред „Комсомолская правда“, че княз Михаил е всъщност неин дядо, когото всички наричали „Берди Кужук“ (кучи син). Той умира на 13-ти февруари 1975 г. Предполага се, че Михаил е живял до старини. Той е говорил осем езика, включително афгански и персийски. Напълно възможно е да се е установил в Тюркменистан. Или както отбелязва удачно Олег Егоров, че „докато последният член на императорското семейство не е погребан според християнската традиция, тази кървава глава от руската история няма да приключи“.  От 65 членове на Романови, 48 се заселват в Европа и по света, а в продължение на 100 години те са различно представени, но не прекъсват връзката помежду си. През 1973 г. в Швейцария организират   За пръв председател е избран принц Николай Романович Романов (1922-2014). Николай Романов е правнук на Николай  I и е председател на асоциацията от 1989 до 2014 г. Асоциацията на Романови активизира твърде много дейността си, след като начело на нея застава принц Дмитрий Романович Романов (1926-2016). Той я председателства от 2014 г., но фактически по заместване, а активно я ръководи от 2001 г.  Принц Дмитрий Романов е последният пряк наследник по мъжка линия на „Николаевичите“ в руския императорски двор. Той е известен сред Романови като Княза и се ползва с огромно уважение в целия род, както на Запад, така и в Русия. Роден в Антиб (Франция), князът Романов е известен историк  и писател, владеещ руски език перфектно. Баща му Роман Петрович е втори братовчед и кръщелник на последния руски император Николай II. Майка му Прасковя Дмитривна е дъщеря на граф Дмитрий Шереметев. Дмитрий Романович одобрява връщането на Крим към Русия. Той не пропуска да подкрепи подвига на руските войници по време на двете войни. За периода 1998-2016 г. Дмитрий Романович посещава неколкократно Русия, като взима участие в най-важните процеси, касаещи Романовия род. През октомври 2016 г. принцът за последен път е бил в Москва, където е награден с орден „Александър Невски“ за заслуги към Русия. До последния си дъх разпространява историческото и културното наследство на Русия. Като основен организатор на Руския бал в Лондон, принц Дмитрий Романов ще бъде запомнен със своята перфектност и пряката си царствена осанка на човек, достоен да председателства спомена по руския императорски двор. Той е един от малкото Романови, награден с българска държавна награда.  След смъртта на Дмитрий Романов на 31-ви декември 2016 г. се прекъсва пряката наследственост по мъжка линия.  Наследствеността на Романови продължава по женска линия, като   който е роден през 1923 г. в САЩ. Той е син на Андрей Александрович. Неговият пряк наследник (на Андрей Андреевич) е принц Алексис Андреевич, който е роден през 1953 г. в САЩ. Андрей Андреевич има сестра от втория брак на баща си Андрей Александрович – Олга. Принцеса Олга Романова е дъщеря на принц Андрей Александрович (27.01.1897 – 05.05.1981) и втората му съпруга – Надин-Силвия Ада Макдуал. Принц Андрей Александрович е син на гранддукесата Ксения Александровна (25.03.1875-20.04.1960). Тя е сестра на руския император Николай  II (1894-1917). На практика по пряката наследственост на руската корона принцеса Олга Романова се явява праплеменница на император Николай II и правнучка на император Александър III (1881-1894) и неговата съпруга – императрицата Мария Фьодоровна (Дагмар Датска).  Широкото разпространение на славянофилството в Руската империя принуждава руския император Александър  II (цар Освободител) да избере за годеница на най-големия си син – престолонаследника Николай Александрович, принцеса, която да не е от Германия, каквато до тогава е традицията в руското императорско семейство.  През 1864 г. първородният син на  цар Освободител пристига в Дания и се сгодява за принцеса Дагмар. Следващата година на 22-ри април престолонаследникът умира от туберкулоза. Неговото последно желание е уникално – съпругата му Дагмар да се омъжи за брат му, великия княз Александър Александрович, който впоследствие става следващият император – Александър Трети. Бащата император цар Освободител винаги уверява в кореспонденцията си с нея – Дагмар Датска, че винаги ще е част от семейството му. През юли 1866 г. великият княз Александър Александрович иска ръката на Дагмар за съпруга и през сепмври 1866 г. тя е посрещната в Кронщат за втори път в императорското семейство като снаха. Веднага, още на 13-ти октомври 1866 г. приема православието и името Мария Фьодоровна, получавайки титлата „великата руска княгиня“. Впоследствие става императрица на Русия през 1881 г., коронована на пищна церемония в московския Кремъл на 27-ми май 1883 г. Императрица Мария Фьодоровна е по-малката сестра на кралица Александра – съпруга на краля на Великобритания – Едуард  VII. По-малкият брат на Мария Фьодоровна е кралят на Гърция – Георг  I, а най-големият ѝ брат е датският крал Фредерик VII. Тя представлява твърде голям интерес в Европа. Дагмар Датска е втората дъщеря на крал Кристиян IX и Луиза фон Хесен-Касел. Благодарение на уникалните династични бракове на децата си, бащата на Дагмар Датска става известен с прозвището си „Дядото на Европа“. Принцеса Олга Романова е кръстена на втората дъщеря на императрица Мария Фьодоровна – Олга Александровна (1882-1960). Тя е сестра на баба ѝ  - гранддукесата Ксения Александровна. И по вертикалата за наследяване на короната, тя е след брат си Андрей Андреевич, сина му Алексис Андреевич и двамата живещи по настоящем в САЩ. Между Олга Романова и Андрей Андреевич има още трима наследници от първия брак на баща ѝ – Андрей Александрович. Принцеса Олга Романова живее постоянно в Лондон. Има трима синове и една дъщеря и се занимава с благотворителност. От декември 2017 г., близо година след смъртта на княз Дмитрий Романов,  Комплексната оценка на рода на Романови в началото на 2019 г. е сложна задача. Ако обаче проследим последните изяви на „Двуглавия орел“ на ген. Решетников, ще забележим изрично, че монархическата обвръзка е много силна. Навсякъде мястото на Русия днес се представя в исторически план с монархията и властващите царе след Николай I. Те са представени с голямо внимание и нужното впечатлително доверие. Тези факти може би говорят и за други начинания или други програми, които да доведат наистина до единен и много важен за Русия „Земски събор“. Но дали това е така, ще разберем през следващите години. Може би руското държавно ръководство е решило да тества схемата за възприятия на монархическата линия. Тогава без рода на императорите Романови разминаване няма. Ако ще става въпрос за наследствеността на короната на руския император, като фактология имаме следната категоризация:  Глава на рода след „Николаевичите“ по женска линия е Андрей Александрович (27 януари 1897 г. – 8-ми май 1981 г.). Негови преки наследници са Ксения Андреевна (1919-2000), Михаил Андреевич (1920-2008), Андрей Андреевич – 1923 г., живее в САЩ и Олга Андреевна на 68 г., живее в Лондон. Първородният син на принц Андрей Андреевич – принц Алексис Андреевич, роден през 1953 г. в САЩ, е  При отказ Романови биха възложили короната на сестрата на принц Андрей - принцеса Олга  Андреевна Романова. Тя е глава на Асоциацията на императорската фамилия „Романови“. Поставих провокативно въпроса кой ще бъде новият руски император(виж коментар по темата на  , б.р.) като заглавие на настоящия материал. Не заради друго, а най-вече, предизвикан от възникването на „Двуглавия орел“ и неговата активна дейност през 2018 г. Отчитайки кой е ген.-лейтенант Решетников и негоият програмно-прагматичен подход като схема на действия, съм убеден, че ще се стигне и до този проблем – кой ще бъде новият руски император? Решението за стартирането на „Двуглавия орел“ не може да бъде индивидуално само на Леонид Петрович. По всяка вероятност то е нова голяма тест-задача за него. И е много важно именно оценката на рода на Романови. Да се надяваме заради историята, че отношението към царския род Романови след цял пълен век – 101 години, ще бъде царствено! Ако пък повярваме на странните прогнозисти – „монархия в Русия – неизбежная“!", "date": "2019.01.12", "title": "Кой ще бъде новият руски император?"}
{"url": "https://www.faktor.bg/bg/articles/s-palno-edinodushie-cherveniyat-plenum-prie-proekta-viziya-za-balgariya", "text": "След тричасово обсъждане на предложенията, които постъпиха от цялата страна по различните секторни политики, Националният съвет на БСП прие с пълно единодушие проекта \"Визия за България\", съобщава партийният пресцентър. За пръв път документът беше представен на 21 юли м.г. на форум на БСП в НДК. Оттогава се проведени 571 срещи с браншови и синдикални организации, членове и симпатизанти на левицата, граждани и експерти в цялата страна, се посочва в информацията. Постъпилите общо 924 предложения са обобщени и включени в проекта. Най-много са тези в социалната политика /130/, образованието и науката /130/, регионалното развитие /107/, земеделието /105/ и здравеопазването /92/. Окончателно проектът за различна визия за България ще бъде приет на конгреса на БСП, който ще се проведе на 26 януари, се уточнява в съобщението.", "date": "2019.01.12", "title": "С пълно единодушие червеният пленум прие проекта \"Визия за България\""}
{"url": "https://www.faktor.bg/bg/articles/novini/svyat/taynite-na-otdela-za-obshtestveni-porachki-na-mo-na-rf-top-200-na-nay-skapite-dogovori", "text": "Независимо от тежестта на санкциите, падането на цените на нефта и други трудности за руската икономика, държавните поръчки на Министерство на отбраната (по-скоро на нападението) на Руската Федерация изглеждат доста внушително. Докато правителството на РФ повишаваше пенсионната възраст и съветваше гражданите да затегнат коланите, трилиони от бюджета са „отплували“ чрез различни подставени компании в офшорки. На 28 декември 2018 година Владимир Путин подписа поправките към закона «За обществените поръчки в отбраната», с които засекрети детайлите за покупките опо държавни обществени поръчки в отбранителния сектор. На 5 януари 2019 година хакерите активисти от Украински кибералианс продължиха новогодишната си традиция и за пореден път получиха достъп до компютрите на отдел „Обществени поръчки“ на МО на РФ, който се ръководи от контраадмирал Андрей Вернигора.  Активистите получиха достъп до голям масив от документи, сред които и сведения от отдела на МО на РФ с бележка АСТ ГОЗ (б.пр. платформа за провеждане на търгове по обществени поръчки за отбраната).  Част от информацията беше предадена под разпореждане на разследващата общност InformNapalm. Доброволците от InformNapalm анализираха списъци с хиляди вътрешни  номера и имена на договори на МО на РФ за 2018 год. Подбраха и структурираха от тях ТОП-200 от най-скъпоструващите договори на МО на РФ, които могат да помогнат на руските борци с корупцията да намерят следи за изтичане и разхищение на бюджетни средства. Първа позиция в таблицата заема ООД «СпецСтрой-1», което получава от МО на РФ над 1 трилион рубли ($14,4 млрд), като прехвърля на подизпълнители повече от 50% от общия обем на работата, които не са свързани с държавна тайна. Но не само домовете на обикновените руснаци, но и казармите, ремонтирани от «СпецСтрой», продължават да се рушат. А форумите за трудова взаимопомощ са изпъстрени с негативни отзиви за компанията. . ООД «Спецстрой-1» многократно присъства в машинациите на Министерство на отбраната на РФ по усвояване на бюджетни средства, например в шумното дело на предприемачите Алексей Екерт и Дмитрий Бушманов – учредители на «РусАлианс Строй» ООД,  които са арестувани заради отказа им да дадат на представители на «СпецСтроя» на России комисионна от 700 милиона. Отбелязваме още един случай, който е на 10-11 място в таблицата на получилите най-големи бюджетни плащания от Федералното държавно предприятие «Главно военно-строително управление по специални обекти» (ФГУП «ГВСУ»). При преглед на търговете на самото «ГВСУ» по специалните обекти, се оказва, че най-големият му договор за 2018 година на стойност от 800 млн. рубли е със странния подизпълнител ООД «ДВ-ИНВЕСТ». Този предприемач през 2018 година е участвал само в няколко малобюджетни търга, и дори не е успял да спечели поръчка за благоустрояването и ремонта на детска градина №2 «Жеравче» в Сахалинска област, но след това леко получава договор за огромна сума от отбранително предприятие. Това са само някои примери от материалите в таблицата. Руските антикорупционери могат да проучат нашата ТОП-200 на компаниите, получили най-крупни отпуснати бюджетни суми от МО на РФ и, навярно, зад всяка от тези компании се влачи опашка с убедителни признаци за рушвети, машинации и корупционни схеми. Завършваме обзора с крилатите думи на руския министър председател Дмитрий Медведев, който при свое посещение в Крим каза на пенсионерите: «Пари няма, но вие тука се дръжте, желая добро настроение и здраве».", "date": "2019.01.12", "title": "Тайните на отдела за обществени поръчки на МО на РФ: ТОП-200 на най-скъпите договори"}
{"url": "https://www.faktor.bg/bg/articles/tsvetanov-nikoga-poveche-steni-nikoga-poveche-razdelenie", "text": "Председателят на ПГ на ГЕРБ и зам.-председател на партията Цветан Цветанов присъства на откриването на изложбата на открито „Изкуство на свободата – от Берлинската стена до уличното изкуство“. Това е единствената пътуваща колекция от оригинални фрагменти от Берлинската стена. Събитието е част от програмата, посветена на откриването на домакинството на Пловдив като Европейска столица на културата 2019. Сред присъстващите на събитието бяха посланиците на Франция и на Германия Н.Пр.Ерик Льобедел и Н. Пр. Херберт Салбер,  председателят на ЕНП – Жени Дорис Пак, кметът на Пловдив Иван Тотев, министърът на финансите Владислав Горанов, председателят на парламентарната Комисия по бюджет и финанси Менда Стоянова, народни представители от ГЕРБ, много жители и гости на града. На откриването на изложбата на площад „Римски стадион“ беше и председателят на Народното събрание Цвета Караянчева. „Никога повече стени, никога повече разделение. Всеки, който зове към омраза, трябва да знае, че тя няма място в днешния свят“, заяви Цветанов. „Берлинската стена, която ни разделяше, вече е минало. Тази изложба показва, че никой не може да ни разделя, а изкуството е това, което може да ни събере“, заяви председателят на Народното събрание Цвета Караянчева. В приветствието си кметът на града Иван Тотев подчерта, че Пловдив е първият град, който отбелязва 30-годишнината от падането на Берлинската стена. Един от 30-те оригинални фрагмента завинаги ще остане в града под тепетата.  Колекцията е създадена от известният френски куратор Силвестър Верже, който също присъства на откриването в Пловдив. Тя показва световноизвестни художници, които са рисували върху Берлинската стена преди падането й през 1989 г.", "date": "2019.01.12", "title": "Политици и дипломати откриха изложба \"От Берлинската стена до уличното изкуство\""}
{"url": "https://www.faktor.bg/bg/articles/evgeniy-bakardzhiev-bsp-dva-pati-falira-balgariya-pri-lukanov-i-pri-videnov", "text": "БСП на два пъти фалира България - първо при Луканов през 1991-92, а после при Жан Виденов през 1996-97. Ако при Виденов средната заплата беше 6 долара, сега е 600 - разликата е 100 пъти. Нека се опитаме да правим изводите и да вървим напред - това е правилният начин. Това припомни в \"Офанзива\" по Канал 3 бившият вицепремиер Евгений Бакърджиев по повод 22-годишнината от януарските протести, довели до свалянето на правителството на БСП на Жан Виденов  \"Един министър-председател се оценява какво е направил за сънародниците си, а не за съпругата и за семейството си. А всички знаем, че България фалира през 1996-97 г.\", посочи още бившият вицепремиер от правителството на Иван Костов.   Той изтъкна още, че по времето, когато Жан Виденов е напуснал лидерския си пост в БСП и поста премиер, социалистите са взели решение на тайно свое заседание да се извадят \"всички транзитни газопроводи, тръби, 250 км инфраструктура, заедно с още 157 км тръбопроводи в строеж, за да бъде даден на \"Топенерджи\", и оттам - разбирайте на Москва\", припомни Евгений Бакърджиев.   \"Има нещо сбъркано в прехода ни, защото той се води от онези, които ни караха да строим комунизъм. Между демокрация и комунизъм се получава един много сложен демонизъм - една изкривена демокрация. Проблемът на Виденов бе, че правителството му въведе контролирани цени, при него бе направена масовата приватизация, не знам защо това се забравя\", продължи Бакърджиев.   \"В момента Европа търси себе си, либералният модел става все по-отричан, той корозира. Тези процеси в момента кипят и те ще се изразят на европейските избори. А в България е още по-сложно\", подчерта бившият вицепремиер.   \"Доколкото сме следили поведението на господин Бойко Борисов, той може с лекота да хвърли оставка, ако види, че напрежението ескалира. Но не виждам в момента големи групи в обществото, които да не са срещнали разбиране\", така той отговори на въпроса дали се задават предсрочни парламентарни избори.   \"България има 60 милиарда вътрешен брутен продукт, може да се запълват дупки, господин Огнянов\", усмихна се Евгений Бакърджиев.", "date": "2019.01.12", "title": "Евгений Бакърджиев: През 97-ма на тайно заседание БСП дава индиректно на Москва всички транзитни газопроводи"}
{"url": "https://www.faktor.bg/bg/articles/gripat-zapochna-da-palni-bolnitsite", "text": "Болниците в областите пред грипна епидемия вече са препълнени с пациенти. Медиците се борят с пневмонии и с усложнения, довели до сериозни заболявания на нервната система. Някои области на страната вече в предгрипна обстановка. До края на следващата седмица ще стане ясно дали ще бъде обявена грипна епидемия и къде. Атакува щам, много близък до така наречения свински грип, известен още като „Калифорния”. „Вероятно той ще повтори някои от характеристиките на „Калифорния”. Ще засегне хората в активна възраст - 30-40-50 години, хора в много добро общо състояние го карат доста тежко”, коментира главният държавен здравен инспектор д-р Ангел Кунчев. Най-висока е смъртността от грип при хората над 65 г., като достига до 90% от смъртните случаи, предимно при тези с придружаващи заболявания. По данни на здравното министерство по време на всяка епидемия поне 250-300 хиляди души се разболяват. Едва 2% от населението на България обаче си поставя противогрипна ваксина, въпреки оценката на експерти, че тя би предотвратила поне 2/3 от случаите на грип. Усложненията след грип вече препълниха болниците в Бургас. Най-засегнати са възрастните и малките деца. „В момента от последните две седмици рязко се повиши заболеваемостта и при 25 налични легла в отделението в момента имаме 30-35 деца. Изписваме и приемаме непрекъснато и всички са с усложнения на някакви остри респираторни заболявания като пневмонии, ларингити, ангини, поддържат високи температури дълго време”, посочва пред бТВ д-р Хрипсиме Каспарян от УМБАЛ-Бургас. Експертите подчертават, че случаите на заболяване и усложнения може да намалеят драстично при поставяне на ваксина. Те са по желание и все още не са безплатни. От следващия сезон ще осигуряват безплатни ваксини на възрастните над 65 години.", "date": "2019.01.12", "title": "Грипът започна да пълни болниците"}
{"url": "https://www.faktor.bg/bg/articles/komandirat-na-prebitiya-komandos-nasheto-momche-ima-silen-duh-vazstanovyava-se-barzo", "text": "Eфрейтор Димов в момента е в добро здравословно състояние, нашето момче има силен дух, възстановява се бързо. Очаквам до 2-3 дни да бъде изписан. Казах му, че най-важното е да се абстрахира от ситуацията. Това каза бригаден генерал Явор Матеев в сутрешния блок на Би Ти Ви. \"Ефрейтор Валентин Димов е участвал в операции и мисии зад граница, до края на месеца ще бъде произведен в \"младши сержант\". По отношение на конкретния криминален случай, мога да кажа, че всеки един можеше да е на негово място\", каза още генерал Матеев. Дори и най-подготвеният човек, когато няма обективни обстоятелства да се защити, може да изпадне в тази ситуация. Смятам, че е честно и редно да оставим на спокойствие разследващите органи да установят детайлите около инцидента, коментира още той и добави: \"Не съм давал устни или писмени забрани на никого за това как да се държи в конкретната ситуация.\" \"Аз като висш военнослужещ и православен християин казвам категорично \"не\" на погазването на законите. Благодаря на МВР, че побойниците светкавично бяха задържани и изправени на съд. Най-важно от всичко е, че  нашето момче се чувства добре и се възстановява бързо. Никой не бива да очаква наши военни да участват в случаи, несъвместими с законността\", категоричен беше ген. Матеев.   След няколко дни ефрейтор Димов ще бъде изписан и ще се върне при семйството си. \"Той е с много силна психика. И е изключително спокоен\", поясни генералът По думите на кмета на Войводиново нещата в момента са спокойнии. Хората виждат, че действията на общината продължават. Вчера са извозени над 25 камиона с натрупани боклуци през годините. Ще продължат мирни протести, довечера в 18 часа предполагам, че ще се съберат хора. Няма да се позволи повторно такова застрояване в селото.", "date": "2019.01.12", "title": "Командирът на пребития командос: Нашето момче има силен дух, възстановява се бързо"}
{"url": "https://www.faktor.bg/bg/articles/bulgartabak-zatvarya-tsigarenata-si-fabrika-v-blagoevgrad", "text": "\"Булгартабак Холдинг\" затваря предприятието за производство на цигари в Благоевград, съобщава БНР.  Ръководството на дружеството е дало двудневен срок на хората да подадат заявления за доброволно напускане, заявиха работещите. В най-голямото предприятие на цигарения холдинг от 2000 човека към момента са останали едва 200. Вчера те са били уведомени, че фабриката се закрива и за тях е по-добре да поискат работодателят да ги освободи по чл. 331 от Кодекса на труда, тоест да напуснат доброволно. При това положение съкратените ще получат между 4 и 5 брутни работни заплати, в зависимост от трудовия стаж, както и право да бъдат на борсата за четири месеца срещу минималното обезщетение. В противен случай ще бъдат пуснати в принудителен неплатен отпуск, а след това фабриката спира работа окончателно.  През последните три месеца дружеството е работило денонощно на максимални обороти, без спиране през почивните и празничните дни, за да се изпълни в срок последната поръчка към клиенти на Булгартабак. Хората заявиха, че са крайно унизени и изтощени, дори споменаха за няколко смъртни случая. Затова никой няма да се противопостави на съкращенията, с които се закрива и най-голямото предприятие в холдинга. Въпреки това те са уведомили синдикалните централи за ситуацията. Според приватизационния договор Булгартабак има ангажимент да запази предмета на производство до 2021 година в България, но не е уточнено къде. Така Благоевград БТ последва съдбата на дружеството в София.", "date": "2019.01.12", "title": "След изтощителен производствен маратон \"Булгартабак\" затваря цигарената си фабрика в Благоевград"}
{"url": "https://www.faktor.bg/bg/articles/ot-dnes-plovdiv-e-evropeyska-stolitsa-na-kulturata", "text": "Официалното откриване на Пловдив - Европейска столица на културата 2019, е от 19.00 часа тази вечер със спектакъла „Ние всички сме цветове“. Основа на програмата е зашеметяваща 30-метрова кула, осигуряваща видимост от 360 градуса. Сцената е с 5 нива и тежи 200 тона заедно с участниците. Тя е разширена с два подиума с дължина 100 метра, които са високи 3 метра и широки 4 метра. 360-градусови екрани ще бъдат разположени на сцената и допълнени от мултимедийни елементи по подиумите. На 30-метровата сцена ще се качат 1500 изпълнители от целия свят – музиканти, актьори. До нея ще се стига през 23 контролно-пропускателни пункта.  Грандиозният спектакъл ще бъде открит от Теодосий Спасов, който ще изпълни авторско произведение, създадено специално за случая. На сцената ще бъдат и народната певица Валя Балканска, гайдарят Петър Янев, фолклорният ансамбъл „Тракия“, хористи от всички пловдивски хорове, ученици от спортното училище „Васил Левски“ и Национална гимназия за сценични и визуални изкуства, както и над 200 кукери от региона. Празникът ще завърши със светлинно шоу. Очаква се над 30 000 души от страната и чужбина да гледат на живо откриващото събитие. Движението за автомобили в центъра на Пловдив е спряно, паркирането е забранено. За целта има изградени буферни паркинги. Като част от събитията за деня ще бъде откриването на уникална изложба, посветена на 30-годишнината от падането на Берлинската стена. Музиканти от италианския град Матера, който е Европейска столица на културата за 2019 година заедно с Пловдив, ще внесат оживление и пъстрота с богатия и плътен звук на духовите инструменти.", "date": "2019.01.12", "title": "От днес Пловдив е Европейска столица на културата"}
{"url": "https://www.faktor.bg/bg/articles/blyaskavo-otkrivane-na-plovdiv-2019", "text": "От днес България има своята първа Европейска столица на културата – Пловдив. Най-престижната културна инициатива на Европейския съюз беше открита у нас с бляскава церемония в центъра на Града под тепетата. На 30-метровата сцена се качиха 1500 артисти, участващи в спектакъла „Ние сме всички цветове”, а хиляди от България и чужбина се събраха, за да ги гледат. Началото на спектакъла бе дадено от Теодосий Спасов с изпълнение на кавал. На сцената имаше и голям кукерски състав. Кратката продукция „Хорът на езиците” пък представи символично културното многообразие на Пловдив. Текстът е на германския драматург Густав Рюб и е на български, английски, френски, испански, италиански, арменски, гръцки, турски, руски, иврит и дори има и фрагменти от майчиния език на ромите. На стените пък се прожектираше калейдоскоп с фотографии на пловдивчани. Почетен знак от името на Европейската комисия връчи на кмета на Пловдив Иван Тотев еврокомисарят по цифрова икономика и общество Мария Габриел. \"Горда съм, че Пловдив е първият български град, който ще е столица на културата на цяла Европа и това е напълно заслужено. Тук се преплитат по невероятен начин минало, съвремие и стремеж към едно по-добро бъдеще\", каза Мария Габриел. Кметът на града Иван Тотев от своя страна заяви, че днес е велик ден, който дава началото на вълнуваща година. \"Пловдив е най-старият жив град в Европа. Наричан е майка на градовете, люлка на Българското Възраждане, икономически хъб на България\", посочи в словото си Тотев. Той благодари на хората, които са направили възможен избора на града за столица на културата. \"Очаква ни една незабравима година със стотици събития\", завърши градоначалникът. Спектакълът приключи със сет на германския диджей Schiller.", "date": "2019.01.12", "title": "Бляскаво откриване на „Пловдив 2019”"}
{"url": "https://www.faktor.bg/bg/articles/nyu-york-tayms-vklyuchi-plovdiv-v-prestizhna-klasatsiya", "text": "Пловдив, който след броени часове официално става Европейска столица на културата, вече доби международна известност. Вестник „Ню Йорк таймс” включи града в класацията си „52 места, които да посетите през 2019 г.”. В материала на световноизвестното издание градът под тепетата е описан като „европейски скъпоценен камък, готов да заблести”. Телевизия CNN също нареди Пловдив сред световните топ дестинации за новата година. Във фокуса на вниманието тази година е и италианският град Матера, който също е Евростолица на културата.", "date": "2019.01.12", "title": "„Ню Йорк таймс” описа Пловдив като \"европейски скъпоценен камък, готов да заблести\""}
{"url": "https://www.faktor.bg/bg/articles/haralan-aeksandrov-karakachanov-napravi-neshto-razumno-darzha-se-kato-plemenen-vozhd", "text": "Социалният антрополог Харалан Александров направи интересен анализ по БНТ за случващото се във Войводиново и реакциите в обществото. Той отговори и на въпрос ще доживеем ли да видим край на етническото противопоставяне между българи и роми и дали има етническа престъпност. \"Не съм видял досега добра дефиниция на етническа престъпност. Този въпрос е подобен на много други въпроси. Ние далеч не сме изживели тази фаза на развитие - племенното, когато член на твоето племе пребива член на другото племе. Постоянно се пребиват някакви хора както в гетата, така и в българските общности. Домашното насилие да вземем. Скочиха срещу Истанбулската конвенция, която именно третираше въпроса за насилието над жените и въобще домашното насилие, но видяха в нея единствено въвеждането на трети пол.\"  Знам какво ще ме попитате. Да се скараме ли на вицепремиера Каракачанов или да го похвалим.  В случая с Войводиново той беше в ролята на премиер. Имаше силно очакване от българската общност той да направи нещо радикално. Темата роми е навсякъде. В този смисъл той направи разумното - държа се като племенен вожд, какъвто се очаква да бъде по силата на ролята си, на всичко отгоре битият е военен. Представяте ли си каква обида е това за нацията. Затова трябваше да се случи нещо - полугражданско, полумепленно. Събарянето на незаконните постройки беше свръхреакция. Ромите се държаха типично племемно - че отговорността се поема от цялата група и се изнесоха всички овреме. Къщите бяха празни. Общо взето духовете се успокоиха. Ако не го беше направила държавата, щеше да го направи някой друг. Има много такива, които искат да влязат в ролята на племенен вожд - веднага се появиха всякакви военни пенсионирани и т.н. Развяха байраци, опънаха ликовете на Ботев и Левски върху шкембетата и казаха ние сме истинските българи, тези там не са достатъчно добри вождове на нашето племе. Затова трябва да изберете нас на следващите избори.  Но Каракачанов, да не забравяме, е не само вицепремиер, но и лидер на ВМРО, която никак не се свени да използва племенната риторика. В този смисъл Каракачанов беше изрправен пред труден избор и той се опита да го отиграе по най-добрия начин. Сега ще видим от развитието какво ще се случи. Показахме, че сме по-големи, по-силни, че нашето племе е по-бабаитското, очевидно ние държим властта. И наистина е така. Същевременно Каракачанов е достатъчно притеснен от мобилизацията на племенните страсти на българите, които могат да бъдат много по-опасни, отколкото тези на циганите. Следващото, което той каза, е нека да имаме политика, която да направи по-голяма част от нашите съграждани ромите граждани. Не е достатъчно да си съгражданин по документи - трябва да бъдеш гражданин по манталитет, поведение, което означава образование, възпитание.", "date": "2019.01.12", "title": "Харалан Александров: Мобилизацията на племенните страсти на българите е много по-опасна от циганите"}
{"url": "https://www.faktor.bg/bg/articles/stanishev-si-go-varna-na-sapartietsa-simov-obvini-go-v-partien-karierizam", "text": "Твърдението на соцдепутата Александър Симов, че Сергей Станишев не само не трябва да води, но и няма въобще място в червената листа за евровота, защото ще доведе до отлив на гласове, изместиха още предварително дневния ред на соцпленума. Очаква се членовете на Националния съвет да скочат срещу изказването му по адрес на президента на ПЕС, а знак за това дадоха коментарите още на влизане на \"Позитано\" 20.  Самият Станишев си го върна на съпартиеца си Симов и го обвини в партиен кариеризъм. Попитан дали думите на съпартиеца му го обиждат, Станишев се засмя. \"А, вие имате предвид едно интервю... Вижте, това дори не заслужава коментар за мен. Особено имайки предвид, че човекът, който го е направил, е известен в БСП, че неговите убеждения като правило следват смяната на ръководството на БСП\", захапа Симов бившият соцлидер. И президентът на ПЕС, и зам.-председателят на БСП Деница Златева коментираха на влизане на днешния пленум на партията, че реденето на евролистата не е тема в дневния ред на заседанието на НС. Водачът ще е ясен около средата на март, а цялата листа - през април, напомни зам.-председателката на БСП Деница Златева. На пленума днес социалистите трябва да обсъдят и да приемат \"Визия за България, както и визията си за Европа, която да бъде платформата им за евроизборите. Двата документа ще бъдат приети на червения конгрес на 26 януари. В дневния ред на пленума е още и отчетът на евродепутатите от ПЕС. Президентът на европейските социалисти изтъкна три големи победи на левицата в ЕП, на които ще наблегне в изказването си. Станишев изреди като най-големи успехи отхвърлянето на два от трите доклада за пакета \"Макрон\" от транспортната комисия, обновената позиция на Европарламента за пълноправното ни членство в Шенген по всички граници, която бе приета по негов доклад през декември, както и създаването на европейски орган на труда, който е на финалната права и по него докладчик е Георги Пирински. Всички сегашни евродепутати имат място в следващата листа. Дали ще водя евровота, не е на дневен ред, отсече заместничката на Корнелия Нинова. Много по-важно е да решим за каква Европа се борим, отколкото персоналните въпроси кои ще бъдат в листите, коментира Златева. Тя припомни, че номинациите в основните партийни организации започват от 1 февруари, водачът ще се знае в средата на март, а през април и цялата листа. Решението дали аз ще се кандидатирам, ще го съобщя на основните партийни организации, когато започне процесът на номинация, заяви Златева. БСП ще се бори най-вече за Европа, която намалява неравенствата, социалните, регионалните, икономическите и това е залегнало в нашата платформа, обобщи зам.-шефката на БСП. Дори от вътрешната опозиция смятат, че поне трима от четиримата евродепутати на БСП трябва да останат. Опозиционерите застанаха зад Станишев.  Георги Божинов не пожела да потвърди дали излишният за него от лявата четворка е Петър Курумбашев, а последният отклони отговора на въпроса дали ще иска нов мандат. Изненадващо, винаги критичният към ръководството Божинов днес запази дипломатичен тон. Според него всяко противопоставяне в партията преди изборите е противопоказно. Думите му бяха по повод интервюто на Александър Симов. Подобни спорове за листата и за присъствието на Станишев в нея вредят на партията преди вота, категоричен е и Миков. И Божинов, и Михаил Миков застанаха зад Станишев и дадоха да се разбере, че не е редно президентът на ПЕС да бъде нападан по този начин. По вътрешна информация, очаква се остър спор в залата на пленума именно заради интервюто на депутата по адрес на лидера на ПЕС и нелицеприятните твърдения, че той само ще ощети листата на социалистите, ако я поведе.", "date": "2019.01.12", "title": "Станишев си го върна на Симов: Човекът по правило следва смяната на ръководството на БСП"}
{"url": "https://www.faktor.bg/bg/articles/obshtestvo/dosietata-h/sledil-li-e-gotvachat-na-putin-ruskite-zhurnalisti-ubiti-v-afrika", "text": "Тримата руски журналисти, убити в Централноафриканската република миналата година, са били следени от местен служител на реда - Еманюел Котофио, който е бил в контакт с най-голямата частна руска военна компания \"Вагнер\" и с бизнеси на известния като \"Готвача на Путин\" Евгений Пригожин. Това твърдят в. \"Новая газета\" и телевизия \"Дожд\", като се позовават на материали от разследване на център \"Досие\", пише \"Дневник\". Орхан Джемал, Александър Расторгуев и Кирил Радченко, които снимаха в ЦАР документален филм за въпросната военна компания, ЧВК \"Вагнер\", са били убити от местни бунтовници според руското следствие. Водачът на журналистите, Биенвеню Дувокама, между 28 и 30 юли (малко преди убийството) е звъннал 47 пъти на Котофио, който според материалите се е намирал наблизо. Дувокама, според официалната версия, е единственият оцелял при нападението срещу руснаците. Котофио пък, изглежда, е бил човекът, дал на военните указания да пропуснат автомобила с руснаци, минаващ през контролно-пропускателен пункт в опасна зона. Според \"Досие\" той е минал през военна подготовка в Судан под ръководството на руски инструктори. В разследването са твърди още, че той е говорил \"постоянно\" по телефона с Александър Сотов, предполагаем сътрудник на \"Вагнер\" - военна компания, чиято дейност не е законна в Русия, но която според президента Владимир Путин може да действа където поиска по света. Номерът му е открит в документи, подписани от изпълняващя длъжността съветник на президента на ЦАР ца националната сигурност Валерий Захаров. Според петербургското издание \"Фонтанка\" Сотов е работил със служби за сигурност, \"работещи в интереса\" на Пригожин и около 100 пъти е говорил със Захаров и Котофио през лятото на 2018 г. През последните две години материали на \"Фонтанка\", \"Новая газета\" и РБК свързаха Пригожин не само с т. нар. \"Фабрика за тролове\", повлияла на изборите в САЩ според разследващите там, а и с ЧВК \"Вагнер\". Разследването на \"Досие\", което замесва и името на руската агенция \"Федеральное агентство новости\", също свързвана с Пригожин, идва на фона на твърдения от Следствения комитет на Русия, че за смъртта на журналистите е отговорен Центърът за управление на разследвания (ЦУР) на Михаил Ходорковски, който не е осигурил нужната охрана. Още след смъртта на журналистите говорителят на външното министерство Мария Захарова обяви, че тримата, пътували като туристи, са се движили без охрана и без уведомление (на руските или тези в ЦАР) власти за естеството на работата си. Според следствието твърденията за възможна връзка между смъртта им и \"Вагнер\", отправяни от ЦУР, целят да прикрият пропуските на центъра на Ходорковски.", "date": "2019.01.12", "title": "Следил ли е \"готвачът на Путин\" руските журналисти, убити в Африка"}
{"url": "https://www.faktor.bg/bg/articles/mariya-gabriel-vrachi-stipendiite-na-fondatsiya-evrika-na-46-izyaveni-mladezhi", "text": "Българският еврокомисар по цифровата икономика и общество Мария Габриел връчи за втора поредна година стипендиите, с които фондация \"Еврика\" годишно отличава млади хора с изявени способности в отделни направления на науката. При откриването на тържествената церемония комисарят подчерта, че всеки един стипендиант е достоен последовател на труда и усилията на онези български учени, на чието име са учредени отделните стипендии. \"Вдъхновяващо е да се видят толкова млади умове и талант, за които науката е начин на живот. Истински се радвам, че много от вас получават днес своите отличия за постижения в областта на новите технологии. Бъдещето на Европа е цифрово и вие можете да пишете върху неговите страници още от днес, поставяийки основите на това да бъдете следващите европеийски цифрови лидери\", заяви еврокомисарят. Сред стипендиантите са млади хора, посветени на компютърните науки, физиката, химията, медицината, биологията, аграрните и ветеринарни науки, горско стопанство, икономика, строителство и архитектура. Мария Габриел отбеляза, че цифровите технологии имат значимо място и в тях, което показва, че цифровизацията не е запазена територия за едни или други. Днес цифровите технологии се развиват толкова бързо и проникват на практика във всяка сфера на живота, че всеки от младите хора ще се нуждае от умения да борави с тях, за да реализира максимално своя потенциал и идеи. Комисарят насърчи стипендиантите да се възползват от програмата за трансграничен стаж „Цифрова възможност“, която дава възможност на младежите да натрупат практически опит в цифрова компания в друга държава членка. \"Вие сте посланиците на България с най-силен глас и вдъхновители, които ни помагат да намерим отговори на предизвикателствата на настоящето и бъдещето. Вие ни показвате, че любовта към знанието, дисциплината и упоритостта са тези, които водят до резултати\", отправи послание към стипендиантите Мария Габриел и им пожела да бъдат историите на успеха, с които България да се гордее.", "date": "2019.01.12", "title": "Мария Габриел връчи стипендиите на фондация \"Еврика\" на 46 изявени младежи"}
{"url": "https://www.faktor.bg/bg/articles/prokuraturata-tsvetan-vasilev-razdal-2-5-mln-ot-ktb-v-podarachni-torbichki", "text": "2,5 млн. лв. от КТБ са били раздадени в подаръчни торбички по разпореждане на Цветан Василев на петима негови приближени. Това стана ясно в спецсъда, където трима прокурори настояват финансовият директор на \"Дунарит\" Никола Киров, изпълнителният директор на \"Фина-Ц\" Иван Стойков и още 3-има да останат задържани за постоянно, съобщава \"24 часа\". Те са обвинени в пране на пари. Милионите били присвоени от банката чрез фиктивни кредити и след това раздадени като бонуси от черната каса на Цветан Василев, твърди прокуратурата. \"На 18 декември 2013 г. всеки един от обвинените собственоръчно е удостоверил, че е получил пари като коледни бонуси, изнесени от офис в сградата на бул. \"Цар Борис III\" 159\", каза прокурор Сийка Милева. Според нея петимата са знаели, или поне са предполагали, че парите, които са получили, са били присвоени от КТБ. Преди това Никола Киров изпратил писмо до Василев, с което го молел да разпореди на дясната му ръка тогава Бисер Лазов да преведе парите, каза прокурор Милева. Освен това обвиняемите били свързани с търговски дружества, които са получавали необезпечени кредити от КТБ за десетки милиони левове. Прокурор Ангел Кънев посочи, че четирима от обвинените често са пътували до Сърбия от 2013 г. насам. Това се доказвало от справки от \"Гранична полиция\". Защитата на задържаните твърди, че това е репресия срещу петимата, тъй като те били и свидетели по делото на фалита на КТБ срещу Цветан Василев, което към момента е на етап четене на обвинителен акт в спецсъда.", "date": "2019.01.12", "title": "Прокуратурата: Цветан Василев раздал 2,5 млн. от КТБ в подаръчни торбички"}
{"url": "https://www.faktor.bg/bg/articles/gen-shivikov-na-mitinga-vav-voyvodinovo-idvaha-vazrastni-da-mi-tseluvat-raka", "text": "Циганският въпрос е изключително дълбочинен и многопластов, той е от последните 30 години. Проблемът с гетата е цирей, който от ден на ден расте. Всеки подобен инцидент ескалира и ще избухне огромен катаклизъм в обществото, ако нашите политици не вземат мерки. Това заяви в \"Офанзива с Любо Огнянов\" генерал Димитър Шивиков, бивш началник на 61-ва бригада от Българската армия, за покачването на напрежението в обществото след побоя на двама цигани над командос във Войводиново. \"Без лични нападки, те да сядат, канят задължително хора като господин Живков, а не разни барони, царе и папи от същия етнос, които паразитират върху този етнос, и да започнат тези промени - нужно е време, от днес до утре няма да стане\", добави генерал Шивиков.   Той потвърди, че командосът вероятно ще бъде изписан от болницата в сряда. На въпрос дали версията за употреба на алкохол от страна на ефрейтора, която засегна предишният гост Ройко Живков, генералът каза: \"Аз съм извън активна служба, работя в частна фирма, има досъдебно производство, извършват се следствени дейности. Вчера на митинга във Войводиново попитах: \"Колега, има ли алкохолна проба и какви са резултатите.\" Отговориха ми, че има и пробите са отрицателни, включително и на двамата нападатели\", заяви генералът.   \"Какво има на видеозаписите, кой съм аз да ми предоставят - но аз се доверявам на публикуваното във Фейсбук от семейството с ужасяващата гледка как двамата бабаити ритат във главата ефрейтора Митов\", каза Димитър Шивиков.   По въпроса за циганите, той изтъкна, че \"когато са откъснати от своята естествена среда, тези хора се приучават да живеят с общоприетите порядки в обществото. Онази програма от онова време приключи с тоталната промяна в българското общество и те си продаваха апартаментите и се връщаха в гетото\", припомни той.   \"Търпението на народа е на ръба, усетих го вчера на митинга - възрастни хора идват да ми целуват ръцете: кой съм аз?\", възкликна генерал Шивиков.", "date": "2019.01.12", "title": "Ген. Шивиков: На митинга във Войводиново идваха възрастни да ми целуват ръка"}
{"url": "https://www.faktor.bg/bg/articles/novini/svyat/kodzias-dobre-doshla-v-zhivota-ni-severna-makedoniya", "text": "Бившият гръцки външен министър Никос Кодзиас разговаря по телефона с македонския премиер и с външния министър след вчерашното гласуване в македонския парламент на промените в конституцията на страната и пожела \"добре дошла\" на Северна Македония в профила си в Туитър, съобщи агенция МИА, цитирана от БТА. \"Говорих със Зоран и с Никола. Спомнихме си за трудностите, умората, напрежението, доверието и надеждите, които преживяхме, работейки по договора. Мечтаехме за съвместното бъдеще на двата народа. Северна Македония, добре дошла в живота ни. Историята трябва да бъде училище, а не затвор\", написа Кодзиас в Туитър.", "date": "2019.01.12", "title": "Кодзиас: Добре дошла в живота ни, Северна Македония!"}
{"url": "https://www.faktor.bg/bg/articles/fandakova-za-sofiya-2019-a-shte-e-godina-na-meroto", "text": "Тази нощ са почиствани стръмни участъци, както и пътят за Витоша. Задачата на управниците е да не се блокира градът, да има движение. Почистването се следи в реално време с GPS. Това е ежедневната ни задача. Даже денонощна, защото дори когато не вали сняг, има ниски температури, възможности за заледяване\", каза пред БНТ столичният кмет Йорданка Фандъкова.  Йорданка Фандъкова обясни, че е изключително важно да се полагат усилия за това въздухът в София да става все по-чист. През последните години са успели да приведат в норма всички останали замърсители. Проблемът с фините прагови частици остава в определени дни. Все по-малко са дните със замърсяване, но то е сериозно. Инвестирано е в подобряването на обществения транспорт, за да има алтернатива за хората и да оставят колите си. Проблемът с отоплението на твърдо гориво е сериозен. Кметът настоява да бъде инкриминирано горенето на отпадъци, което е забранено и сега. Санкциите обаче са административни и те не водят до нужния ефект. Около 55 000 домакинства на територията на Столична община се отопляват с дърва и въглища, каза Фандъкова. Около 20 000 домакинства ще могат да се включат в двата проекта на общината за подмяна на начина отоплителната им инсталация. Относно казуса с винетките и Северната тангента кметът на София се извини, че не са успели с АПИ да постигнат предварително договореност. Тя благодари за това, че са били приети аргументите на общината. За голяма част от софиянци това е градски път. Пет района се обслужват от Северната скоростна тангента, коментира Фандъкова. Тя обясни, че приема и аргументите на АПИ, защото това са огромни инвестиции. Кметицата е убедена, че ще постигнат споразумение Проектът за бюджет на общината за 2019 година е малко над 1 000 600 000 лева. Приоритетите са безспорни - инфраструктура, модернизация на подземния и наземен транспорт, инвестиции в училища и детски градини, екология. Йорданка Фандъкова не смята за грешка реконструкцията на \"Граф Игнатиев\". Той е бил абсолютно необходим и задължителен. Подменена е почти изцяло подземната инфраструктура, канализация на над 100 години, топлопроводи. В момента обектът е завършен само в частта на трамвайните релси. В момента работата е спряна заради ниските температури. Проблемите със строителните компании са сериозни. Аз настоявам те да осигуряват достатъчно добро заплащане на работниците, за да не отиват в Германия или Франция, добрите специалисти да остават в България, каза кметът на София. Тя обясни, че се налагат санкции както на големите строителни обекти, така и на малките когато не са си свършили работата. 15 големи обекта за заложени за ремонт през 2019 година. Акцентът е върху кварталните улици. 2019-та ще е годината на метрото - до края на тази година ще имаме 48 километра. Ще има предложение за закупуване на нови влакове, както и за започване на реконструкция на старите влакове.", "date": "2019.01.12", "title": "Фандъкова: За София 2019-а ще е годината на метрото"}
{"url": "https://www.faktor.bg/bg/articles/borisov-blagodari-na-petima-premieri-za-podkrepata-v-pregovorite-po-paketa-mobilnost", "text": "Министър-председателят Бойко Борисов изпрати писма до премиерите на Румъния, Полша, Литва, Унгария и Испания, като им благодари за подкрепата и сътрудничеството по време на преговорния процес по пакета „Мобилност I“. Това съобщиха от Правителствената информационна служба. Българският премиер отправя специални благодарности към колегите си Виорика Дънчила, Матеуш Моравецки, Саулюс Сквернелис, Виктор Орбан и Педро Санчес за постигнатите обнадеждаващи резултати от гласуването на 10 януари, по време на което два от трите доклада по пакета бяха отхвърлени в Комисията по транспорт и туризъм в Европейския парламент. Своите искрени благодарности министър-председателят Борисов отправя и към работещите в автомобилния транспорт и шофьорите на товарни автомобили от Румъния, Полша и Литва, които подкрепиха българските превозвачи по време на протестите в Брюксел. В писмата си до петимата европейски лидери министър-председателят Борисов изразява своето съжаление, че първоначалните цели на пакет „Мобилност“ са потънали в хода на дискусиите и национални интереси са надделели над общия европейски подход. Според българския премиер подобни правила не отговарят на социалния дневен ред на Европейския съюз, имат негативно въздействие върху целите по отношение на околната среда и ще oщетят европейската икономика като цяло. Премиерът Борисов изтъква, че европейският превозвачески бизнес, синдикати и всички икономически сектори, които зависят от ефективността на услугите в автомобилния транспорт, наскоро са изразили сходни опасения, подчертавайки, че в края на европейския цикъл ще бъде трудно да се постигне балансирано решение по пакета. Според българския премиер в момента дебатите относно пакет „Мобилност I“ са на кръстопът и все още има шанс да се избегне фрагментацията на единния европейски пазар и да се затвърди разбирането, че „Европа на две скорости“ не е решение. „Въпросите на автомобилния транспорт са прекалено важни за европейската икономика, за да бъдат решавани по спешност“, пише още министър-председателят, като допълва, че следващият Европейски парламент и Комисия трябва да поемат тази отговорност. Премиерът Борисов изтъква, че разчита на своите колеги и на транспортните министри да изразяват високо и на всички нива опасенията си относно правилното функциониране на единния пазар за автомобилен транспорт. От своя страна, след като в петък проведе телефонен разговор с председателя на Европейския парламент Антонио Таяни, българският министър-председател изпраща министъра на транспорта, информационните технологии и съобщенията Росен Желязков в Брюксел, където в понеделник той ще се срещне с Таяни и ще представи всички аргументи на страната ни по темата. \"Уверен съм, че съвместните ни усилия ще продължат в рамките на всички европейски институции, за да постигнем по-добри решения за сектора\", пише в заключение министър-председателят Бойко Борисов. По думите му е важно да се предотврати приемането на протекционистки мерки по отношение на автомобилния транспорт в Европа.", "date": "2019.01.12", "title": "Борисов благодари на петима европейски премиери за подкрепата в преговорите по пакета \"Мобилност\""}
{"url": "https://www.faktor.bg/bg/articles/silna-eksploziya-v-tsentara-na-parizh-15-dushi-sa-raneni", "text": "Силна експлозия, предизвикана вероятно от изтичане на газ, е разтърсила центъра на Париж, съобщават местни медии.  Инцидентът е станал в хлебарница. В социалните мрежи са се появили снимки, показващи нанесени сериозни щети на няколко сгради.  Според полицията ранени са 15 души. Има опасност от нови експлозии.  На мястото са пристигнали пожарни коли и медицински екипи. В социалните мрежи се появиха кадри на горящата сграда, а властите предупредиха местните жители да избягват района на инцидента.", "date": "2019.01.12", "title": "Силна експлозия в центъра на Париж, 15 души са ранени"}
{"url": "https://www.faktor.bg/bg/articles/zadarzhanite-v-rusiya-ukrainski-moryatsi-ostavat-v-aresta-do-25-may", "text": "Срокът на предварителното следствие по случая със задържаните от Русия украински моряци е удължен до 25 май, съобщи агенция ТАСС. Те са обвинени в незаконно преминаване на държавната граница.  Следствието настоява и да се удължи срокът на ареста с 3 месеца.   Общо 24-рима украински граждани бяха задържани след като руските сили завзеха корабите им в Керченския проток на 25 ноември миналата година.", "date": "2019.01.12", "title": "Удължиха срока за задържането на украинските моряци"}
{"url": "https://www.faktor.bg/bg/articles/novini/balgariya/predi-imeto-na-rumen-radev-da-se-zavarti-stanishev-bil-predlozhen-ot-starozagorska-mladezhka-organizatsiya", "text": "Бъдещите евродепутати на БСП ще отстояват позиции против Истанбулската конвенция и Пакта за миграцията на ООН. Това е записано в последния момент в платформата на партията за евроизборите, която червеният пленум трябва да приеме днес. В първоначалния проект, обсъден от предизборния щаб в понеделник, БСП се обявяваше против Пакта на ООН, но за Истанбулската конвенция нямаше нито дума. Това бе разтълкувано от социалисти като знак, че президентът на ПЕС Сергей Станишев със сигурност влиза в евролистата, защото именно конвенцията стана причина за тежкия разрив между него и соцлидерката Корнелия Нинова. След заседанието на Изпълнителното бюро късно в четвъртък обаче в платформата е вкаран изцяло нов раздел, с който се описват задълженията на бъдещите червени евродепутати да отстояват както общите политики на левицата, така и националните приоритети, сред които са посочени именно Истанбулската конвенция и Пакта на ООН. Основната червена интрига за евровота - дали президентът на ПЕС Сергей Станишев ще влезе в листата за Брюксел и на каква позиция ще бъде в нея, няма да бъде решавана днес и остава за след конгреса. Днешният пленум ще бъде закрит, журналисти изобщо няма да бъдат допускани в залата дори за т.нар. \"протоколка\", каквато винаги имаше по време на предишните лидери на столетницата. Засега не се знае дали информацията за форума ще бъда огласена и на пресконференция след приключването му. Георги Гьоков заяви преди началото на пленума, че не Корнелия Нинова определя дали Станишев ще влезе в евролистата. \"Що не питате другите партии кого си включват. Аз казвам, че Станишев като председател на ПЕС има място в листата. Но дали ще влезе, това ще го определи Националният съвет\", уточни той. Гьоков каза, че всеки член на БСП е потенциален кандидат за листата.  \"Много преди името на Румен Радев да се завърти за президент, той беше предложен от една старозагорска младежка организация. Много след това, той беше предложен от Националния съвет\", каза Гьоков.", "date": "2019.01.12", "title": "Преди името на Румен Радев да се завърти, Станишев вече бил предложен от старозагорска младежка организация"}
{"url": "https://www.faktor.bg/bg/articles/novini/balgariya/tsvetanov-v-plovdiv-horata-ochakvaha-ot-rumen-radev-da-bade-obedinitel-a-toy-razdelya-natsiyata", "text": "Когато през 2016 г. българите избраха Румен Радев, който нямаше политическо минало, за президент, те очакваха от него да търси широк политически диалог, да работи успешно с всички институции и да бъде обединител. Той обаче направи точно обратното. Последователността не е присъща черта на президента Радев, а единственото нещо, в което все пак можем да кажем, че е бил последователен – е да защитава интересите на една фирма. Това коментира пред журналисти в Пловдив председателят на ПГ на ГЕРБ и зам.-председател на партията Цветан Цветанов. Запитан дали очаква президентът да направи своя партия, той отбеляза, че амбицията е едно, но реалните възможности са друго. „Заемайки се с такъв сериозен политически проект, трябва първо да си отговориш на въпроса каква алтернатива можеш да предложиш. За мен не е алтернатива да разделяш нацията и да всяваш омраза“, сподели зам.-председателят на ГЕРБ. „Европейските избори ще покажат какво ще бъде бъдещето на Европа в следващите 5 години. Важно е да провокираме сред хората повече еврооптимизъм. 12 години след приемането ни в Съюза, европейската солидарност вече е достигнала до всеки дом“, изтъкна Цветанов. Той обясни, че за да покаже какво е донесла на България европейската солидарност, ГЕРБ организира граждански диалог „Европа в нашия дом“. Председателят на ПГ на ГЕРБ сподели увереността си, че ЕНП ще продължи да бъде водещата политическа сила в ЕС и добави, че ЕНП е направила своите изводи за управлението си до този момент и на базата на тях ще формира своята визия за бъдещето на Европа. „Така ние ще дадем отговор на националпопулизма, който провокира само омраза“, отбеляза той. Цветан Цветанов подчерта, че европейски избори ще бъдат много тежки, като всяко едно подценяване на опонентите, може да донесе в крайна сметка разочарование. „Оценката за кметовете на ГЕРБ хората ще дадат още на европейските избори. Иначе ПП ГЕРБ счита всички свои кметове за успешни. Пример е Георги Мараджиев, който само за няколко месеца след като стана кмет на Стамболийски – успя да зареди всички жители на общината с положителна енергия“, каза още той.", "date": "2019.01.12", "title": "Цветанов в Пловдив: Хората очакваха от Румен Радев да бъде обединител, а той разделя нацията"}
{"url": "https://www.faktor.bg/bg/articles/novini/balgariya/kavgi-v-bsp-za-evroizborite-pirinski-i-nekov-aut-ot-listata-denitsa-zlateva-vodach", "text": "Тежки драми текат на „Позитано” 20 заради подредбата на претендентите от БСП за депутати в следващия Европейски парламент. Според източници на Faktor.bg драмата ще продължи и на днешния пленум. Най-неочаквано за водач ще бъде предложена любимката на Корнелия Нинова – Деница Златева. Тя е и нейният фаворит за външен министър в евентуално правителство на БСП. Златева обаче е твърде недолюбвана от целия соцелит, иронично другарите я наричат „кариеристката”. Втори в листата вероятно ще бъде лидерът на ПЕС Сергей Станишев. Въпреки заканите, Корнелия Нинова не събра кураж да го изхвърли, осъзнавайки, че ще си отвори тежък вътрешен фронт. Все още обаче второто място за бившия червен премиер било дискусионно. Новото ръководство на БСП трябвало да се задоволи само с опцията да го унижи като втори. За трета писта се готви напористият депутат Александър Симов. На предишните евроизбори той не успя да се класира, но сега се опитва да си гарантира избираемо място, казват от „Позитано”. Четвърти в листата гласят Петър Корумбашев, а надеждите са, че този път БСП ще успеят да вземат и пето място. За тази компромисна позиция ще се бори бившият икономически министър Драгомир Стойнев. Към този момент от листата категорично са аут ветеранът на левицата Георги Пирински и уж случайно попадналият чрез преференции Момчил Неков. Пирински е недолюбван от Нинова, преди няколко месеца той оглави и бунта на левите, които се обявиха, че партията се ръководи еднолично, а гласът на колективния орган не се зачита. До средата на март, когато листите трябва да бъдат окончателно обявени, все пак са възможни изненади. Кирил Добрев също искал да пробута свой млад кадър, а главната цел на Нинова била дори и Станишев да остане в листата, да бъде заобиколен от нейни хора.", "date": "2019.01.12", "title": "Кавги в БСП за евроизборите – Пирински и Неков аут от листата, Деница Златева водач"}
{"url": "https://www.faktor.bg/bg/articles/es-nato-i-tsipras-privetstvaha-makedoniya-za-novoto-ime", "text": "Европейският съюз, НАТО и гръцкият премиер приветстваха историческите промени в македонската Конституция, в това число и промяната на името на страната на Република Северна Македония. Опозицията обаче недоволства и призовава за предсрочни парламентарни избори. След дни на тежки преговори македонският парламент одобри промените, които проправят пътя на Македония към членство в Европейския съюз и НАТО. Новината беше посрещната със смесени чувства по улиците на Скопие снощи. „За мен е важно моята страна да е част от Европейския съюз и НАТО, защото това е добре за мен, за моите деца и за всички”, каза пред бТВ Марина, жителка на Скопие. „Тези, които виждат това като успех за Македония, че са постигнали целите си, мисля, че се самозалъгват и че битката тепърва започва”, посочи Никола, жител на Скопие. За да влезе в сила Договорът от Преспа, документът трябва да бъде ратифициран и от гръцкия парламент. Вчера след премиера Алексис Ципрас голяма част от министрите направиха изявления след снощното приемане на конституционните поправки от парламента в Скопие, като дори използват Република Северна Македония. Опозицията не коментира, а сега погледите са насочени към лидера на националистическата „Независими гърци“ и министър на отбраната Панос Каменос в очакване кога ще обяви, че напуска правителството. Тази партия има 7 депутати, но те са ключови за вота в гръцкия парламент. Ако те се подчинят на лидера и гласуват против споразумението от Преспа, уреждащо 27-годишния спор за името със Скопие, това няма да се окаже за приемането на договора. Причината е, че Ципрас, по изявления досега, има необходимите 151 гласа за ратифициране на договора. Ще го подкрепят независими депутати и е почти сигурно, ако нещо извънредно не се случи, че договорът ще мине с мнозинство в гръцкия парламент. Опозиционните партии отдавна са заели позиция „против“, водени и от социологическите проучвания, според които 70% от гърците са против името Северна Македония. Ако „Независими гърци“ напуснат управляващата коалиция, това е въпрос на дни, СИРИЗА на премиера Ципрас ще бъде принудена да управлява като правителство на малцинството, но ще може да прокарва закони, защото „Независими гърци“ подкрепят правителството с изключение на договора от Преспа. Възможно е премиерът да поиска вот на доверие. В този случай не може да се предвиди дали ще получи мнозинство. Ще е много трудно следващите месеци правителството да функционира в нормален ритъм. Ще има парламентарни избори тази година, защото мандатът на правителството на Ципрас изтича през октомври. Но анализатори смятат, че едно правителство на малцинството не би издържало дотогава. Въпросът е дали преди или след евроизборите през май ще има парламентарен вот. Не е ясно доколко протести в Гърция в защита на името Македония биха променили позицията на депутатите, но на 20 януари отново се организират масови демонстрации. Не е ясна датата, на която договорът от Преспа ще бъде внесен за гласуване в парламента, но се предполага, че независимите депутати ще проявят политическа зрялост и ще подкрепят СИРИЗА за ратификацията.", "date": "2019.01.12", "title": "ЕС, НАТО и Ципрас приветстваха Македония за новото име"}
{"url": "https://www.faktor.bg/bg/articles/otnovo-izvanredni-merki-vav-frantsiya-ochakvat-se-ultrasi-da-se-vleyat-v-zhaltite-zhiletki", "text": "Девета поредна събота се очаква да има протести на „жълтите жилетки” във Франция. Отново са въведени изключителни мерки за сигурност в очакване на шествия в Париж и други градове на страната. 80 000 полицаи и жандармеристи са мобилизирани днес във Франция. 5000 от тях вече са заели позиции в Париж. За поредна събота основният проблем за силите на реда ще е вероятната намеса на ултрарадикално настроени, които се смесват с мирно протестиращите. По-рано в Париж избухна експлозия в пекарна, при която имаше ранени, като най-вероятната причина е изтичане на газ. Няма връзка между инцидента и протестите на „жълтите жилетки”.", "date": "2019.01.12", "title": "Отново извънредни мерки във Франция: очакват се ултраси да се влеят в \"жълтите жилетки\""}
{"url": "https://www.faktor.bg/bg/articles/angel-dzhambazki-sled-voyvodinovo-otivame-pri-baronite", "text": "Трябва да бъдат отнети и съборени огромните имения на бароните, които те направиха от телефонни измами. Когато приключи махането на незаконните постройки във Войводиново, ще отидем при тях. Това каза в студиото на „Събуди се“ по Нова тв евродепутатът Ангел Джамбазки след протестите в пловдивското село заради пребит военен от двама цигани. Зам.-шефът на ВМРО обяви, че той и съмишлениците му винаги са заемали позицията, че гетото във Войводиново трябва да бъде разрушено. Според него досега това не се е случило заради „мърлявщината на държавната администрация“. „Това е безотговорност и страх на администрацията на средно управленско ниво да вземе решение“, обясни Джамбазки. Той увери, че е направил справка в различни институции за социално слаби, които живеят в лъскави палата. „Сега ще потърсим сметка от администрацията защо един човек, който се води социално слаб, не му се отнема имущество“, каза Джамбазки и хвърли ръкавицата към антикорупционната комисия, „която има вече много правомощия“. Политикът обвини и съдебната власт за обвиненията и наказанията, които дава на роми престъпници. „Прокураратурата донякъде и съдилищата гледат да правят статистика“, каза евродепутатът, който се възпротиви на това прокуратурата да сключва споразумения с роми за по-леки наказания.", "date": "2019.01.12", "title": "Ангел Джамбазки: След Войводиново отиваме при бароните"}
{"url": "https://www.faktor.bg/bg/articles/bez-valezhi-no-studeno", "text": "Днес облачността ще бъде променлива, по-значителна до обяд главно над Югоизточна България, без валежи. Сутринта на места в котловините ще има мъгла. След обяд над по-голямата част от страната ще бъде по-често слънчево. Атмосферното налягане е малко по-ниско от средното за месеца и през деня слабо ще се понижи. Ще продължи да духа слаб, в Северна България – умерен запад-северозападен вятър. Максимални температури между минус 1° и 4°, в София около -1°, съобщи \"Фокус\". Над Черноморието облачността ще е променлива, без валежи. Повече облаци ще има преди обяд над южните райони, а повече слънце се очаква в следобедните часове. Ще духа слаб, по Северното Черноморие – до умерен запад-северозападен вятър. Максималните температури - от 1° до 4°, температурата на морската вода е около 5°. Вълнението на морето ще бъде 1-2 бала. Над планините ще бъде предимно слънчево, с повече облаци преди обяд над Родопите и Странджа-Сакар. Ще духа умерен, по високите и открити части временно силен западен вятър. Максималната температура на височина 1200 метра ще е около минус 1°, на 2000 метра – около минус 6°.", "date": "2019.01.12", "title": "Без валежи, но студено"}
{"url": "https://www.faktor.bg/bg/articles/novini/balgariya/imeto-severna-makedoniya-shte-osveti-ima-li-dalavera-v-agentsiyata-za-balgarite-v-chuzhbina", "text": "Вчера парламентът в Скопие окончателно прие името Северна Македония. В новите лични карти на гражданите ще бъде вписана и тяхната етническа принадлежност – българин, албанец, ром, македонец, влах, сърбин, турчин и т.н. Ще бъде любопитно, колко от получилите българско гражданство близо 80 000 македонски граждани ще впишат в личната си карта: етническа принадлежност \"българин\"? Този акцент поставя в свой коментар бившият председател на парламента и екс посланик на България в Македония Александър Йорданов. Според него, ако поне половината от тях не се самоопределят като българи ще означава, че те са взели \"българско гражданство\" не защото  се възприемат като част от нашия етнос, а с друга користна цел. Но тогава далаверата в Агенцията за българите в чужбина лъсва още повече, предупреждава Йорданов.", "date": "2019.01.12", "title": "Името Северна Македония ще освети има ли далавера в Агенцията за българите в чужбина"}
{"url": "https://www.faktor.bg/bg/articles/kakvo-e-nakaralo-rumen-radev-da-promeni-pozitsiyata-si-za-f-16-sled-kato-zastava-na-prezidentskiya-post", "text": "Президентът Румен Радев всъщност одобрява изтребителите F-16 и при сравнение с Грипен признава, че те са по-оптимален вариант за българската армия. Това се случва в интервю за Евгени Генов от вестник “ПРЕСА” от 2012-а. Години преди да стане президент и да фаворизира шведските машини, тогавашният заместник-командир на ВВС казва следното: В ценовите предложения на \"Грипен\" и \"Еврофайтър\" са включени основно самолети без въоръжение, с минимално наземно оборудване. Пакетът на Ф-16 МЛУ освен девет самолета с напълно отремонтирани двигатели съдържа и всичко необходимо за използване на машините: последно поколение въоръжение \"въздух-въздух\" и \"въздух-повърхност\", контейнери и нашлемни системи за целеуказване, системи за обмен на видеоинформация в реално време, тренажори за летците и инженерите, системи за планиране и разбор на полетите, модерно оборудване за обслужване и ремонт, резервни двигатели и обучение. Цената на този пакет е чувствително по-ниска от другите предложения, припомня topnovini.bg.  Подтикнат от Евгени Генов, Румен Радев коментира и твърдението на депутати, че предложените по онова време машини са “летящ скрап”: Наши експерти се запознаха отблизо с тези самолети. Всички са в перфектно техническо състояние. Лично аз летях на него и изпълних разнообразни задачи. Като способности Ф-16 МЛУ версия М5 няма нищо общо с първоначалния вариант на Ф-16 блок 15. Той превъзхожда значително Ф-16 блокове 30, 40 и в някои отношения дори 50, на които също съм летял и срещу които съм изпълнявал десетки боеве с МиГ-29. Авиониката и интегрираното въоръжение, както американско, така и европейско са впечатляващи. На всеки три години самолетът се модернизира, като разходите се споделят от петте европейски държави, в които е на въоръжение: Холандия, Белгия, Норвегия, Дания и Португалия.  Най-интересната част от интервюто обаче е тази, в която Румен Радев директно заявява, че подръжката на F 16 е далеч по-рентабилна от тази на Грипен. Ето точните думи на настоящия президент, казани през 2012-а пред вестник “ПРЕСА”: Как ще поддържаме западни самолети? Най-лесният начин е да възприемем предлаганата от “Грипен” и “Еврофайтър” концепция за поддръжка на две нива: дават ни минимално необходимо оборудване, свиваме драстично инженерно-техническия състав, който преминава ускорено обучение и отговаря само за ежедневното обслужване на самолетите на старта и снемане и монтаж на агрегати. Според тази концепция всички висококвалифицирани дейности по дефектация и ремонти се извършват от фирмата производител чрез куриерска служба. Периодично там се изпращат и самолетите за инспекции с престой от два до шест месеца. Системата работи гарантирано, но гълта много пари. Докато от Ф-16 предлагат концепция за поддръжка на три нива: предоставят ни модерно оборудване и лаборатории, усъвършенстваме инфраструктурата, запазваме инженерно-техническия състав и инвестираме в неговото обучение. Самолетите никога не напускат България, всички инспекции и техническото им обслужване и поддръжка се изпълняват от български военни специалисти. Разходите за цялостна годишна издръжка на този “свръхсъстав”, сравнен спрямо необходимия за “Грипен” и “Еврофайтър”, са около 2 млн. лв., но той спестява десетки милиони в сравнение с поддръжката на две нива. Като цяло, по време на интервюто Радев дипломатично отчита качествата на Грипен, но дава ясно да се разбере, че значително по-добрият избор са изтребителите F-16. Какво го е накарало да промени позицията си след като застава на президентския пост - не става ясно.", "date": "2019.01.12", "title": "Какво е накарало Румен Радев да извърти позицията си за F-16, след като става президент?"}
