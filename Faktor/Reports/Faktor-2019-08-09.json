{"url": "https://www.faktor.bg/bg/articles/novini/svyat/tramp-kim-chen-un-e-nedovolen-zaradi-voennite-manevri-i-az-nikoga-ne-sam-gi-haresval", "text": "Президентът на САЩ Доналд Тръмп каза, че е получил вчера \"много хубаво писмо\" от севернокорейския лидер Ким Чен-ун, предаде Ройтерс, цитирана от БТА. Тръмп заяви пред журналисти, че може да се срещне отново с Ким, но не уточни кога. В писмото севернокорейският лидер е обяснил, че неотдавнашните изпитания на ракети, извършени от страната му, са били в отговор на съвместни военни учения на САЩ и Южна Корея. \"Той е недоволен заради военните маневри. . . Знаете, че и аз никога не съм ги харесвал\", каза Тръмп, цитиран от Франс прес. Той призова днес за решения, основани на \"здравия разум\", във връзка със смъртоносните стрелби в страната и предизвиканите от тях дебати за огнестрелните оръжия, предаде Ройтерс. Тръмп обаче не спомена какви конкретни мерки би подкрепил и направи уговорката, че трябва да бъде взето предвид мнението на Националната асоциация на притежателите на огнестрелни оръжия. Така той изглежда се опита да намери баланс между евентуалните действия на Конгреса и интересите на влиятелната лобистка организация. 31 души бяха убити при две стрелби в САЩ миналия уикенд - в Ел Пасо, щата Тексас, и в Дейтън, Охайо. Демократите се опитват да съберат обществена подкрепа за законодателни мерки по един въпрос, който бе спорен още преди идването на президента републиканец на власт. \"Аз съм най-големият поддръжник на втората поправка, но ние всички трябва да работим за благото и за безопасността на нашата Страна\", написа днес Тръмп в Туитър. Той допълни, че \"може да бъдат направени неща\", които са близки до \"здравия разум\", и \"са добри за всички\". Втората поправка в конституцията на САЩ гарантира правото на притежание и носене на оръжие.  Конгресът е във ваканция, но президентът каза, че лидерите на двете камари обсъждат разширяване на проверките при купуване на огнестрелни оръжия. Вчера Националната асоциация на притежателите на огнестрелни оръжия се обяви против по-нататъшни ограничения в тази област. В понеделник Тръмп посочи като фактори за честите стрелби в Съединените щати видеоигрите с насилие и психическите заболявания. Той не спомена факта, че американците масово притежават огнестрелни оръжия. Изследвания не установиха връзка между видеоигрите с насилие и стрелбите, отбелязва Ройтерс. Веригата Уолмарт (Walmart), в един от чийто магазини бе извършено нападението в Ел Пасо, съобщи днес, че е наредила да бъдат махнати от нейните супермаркети обозначенията на видеоигрите с насилие и клиентите да нямат възможност да пробват демоверсии. В същото време тя не внесе никакви промени в политиката си за продажба на огнестрелни оръжия.", "date": "2019.08.09", "title": "Тръмп: Ким Чен-ун е недоволен заради военните маневри. . . И аз никога не съм ги харесвал"}
{"url": "https://www.faktor.bg/bg/articles/novini/svyat/transporten-haos-vav-velikobritaniya-zaradi-poroi-i-burni-vetrove", "text": "Проливни дъждове и бурни ветрове причиниха истински транспортен хаос във Великобритания, съобщава ВВС. Издадени са предупреждения за особено опасно време. Националното метеорологично бюро съобщи, че в района на Ламанша, Югозападна Англия и Западен Уелс скоростта на вятъра е около 100 километра в час. Шофьорите бяха посъветвани да са особено внимателни, тъй като пътищата са хлъзгави. Фериботните връзки през Ламанша са силно нарушени заради вълнението, има отменени влакове в Шотландия. Властите отмениха редица прояви на открито в цялата страна. Издаден е жълт код за проливни дъждове и вятър за почти цялата територия на Обединеното кралство.", "date": "2019.08.09", "title": "Транспортен хаос във Великобритания заради порои и бурни ветрове"}
{"url": "https://www.faktor.bg/bg/articles/novini/svyat/desetki-aresti-v-mashtabna-operatsiya-na-evropol-sreshtu-trafika-na-hora", "text": "Полицейските служби в няколко европейски страни са арестували 70 човека в хода на специална операция срещу трафика на деца, обяви днес Европол, предаде БТА. В ръководената от Великобритания операция, която е била проведена от 17 до 23 юни т. г., са участвали 16 държави от ЕС, включително България, както и Исландия и Швейцария. Правоохранителните органи са били подпомагани от социални служби, общински власти и неправителствени организации. Проверени са били 125 000 лица и 63 800 превозни средства и са били извършени обиски в 1100 обекта - частни имоти, предприятия и хотели. Имало е проверки по железопътни гари, летища и гранични пунктове. В хода на разследването са били идентифицирани 206 предполагаеми жертви, 53 от които малолетни. В резултат на операцията са арестувани 34 човека за трафик на хора и 36 - за отвличане, трафик на деца с цел сексуална експлоатация и способстване за незаконна имиграция. Същевременно е осъществена разяснителна кампания в училищата как децата да се предпазят от трафикантите на хора, които после използват жертвите си за просия, сексуална и търговска експлоатация. В съобщението на европейската полицейска агенция се казва, че тя само е координирала обмена на информация между страните и е правела анализ на събраните данни.", "date": "2019.08.09", "title": "Десетки арести в мащабна операция на Европол срещу трафика на хора"}
{"url": "https://www.faktor.bg/bg/articles/novini/svyat/900-sgradi-sa-postradali-pri-vcherashnoto-zemetresenie-v-turtsiya", "text": "Около 900 сгради са пострадали в различна степен от силното земетресение, разтърсило вчера Югозападна Турция, съобщи министърът на околната среда и градоустройствто Мурат Курум, цитиран от информационните агенции. 108 постройки не подлежат на възстановяване. Според ръководителя на турската агенция за управление при извънредни ситуации Мехмет Гилулоглу, 23-ма души потърсили помощ медицински заведения, но никой от тях не е останал за продължително лечение. В силно пострадалия град Бозкурт още в края на този месец ще започне изграждането на 150 нови къщи, а в град Чардак ще бъдат издигнати нови 100 постройки.", "date": "2019.08.09", "title": "900 сгради са пострадали при вчерашното земетресение в Турция"}
{"url": "https://www.faktor.bg/bg/articles/novini/svyat/novi-vzrivove-v-ruskiya-artileriyskiya-arsenal-v-achinsk-ima-postradali", "text": "В близост до артилерийския арсенал в Ачински район на Красноярския край на Руската федерация избухна взрив. Пет човека са пострадали от ударната вълна, съобщава РИА Новости. По време на разминиране на територията на горящия военен арсенал в Красноярския край избухна нов взрив, вследствие на което са ранени петима души. Два пътнически влака, в които се намират около 800 пътници са били пренасочени по обходен маршрут. В понеделник в склада на арсенала избухна пожар, предизвикал взривяване на снарядите. Гасенето на пожара отне цяло денонощие. Загина един човек, а 13 бяха ранени. От 20-километровата зона на инцидента бяха евакуирани над 16 хиляди жители от околните населени места.", "date": "2019.08.09", "title": "Нови взривове в руския артилерийския арсенал  в Ачинск, има пострадали"}
{"url": "https://www.faktor.bg/bg/articles/novini/svyat/desetki-zaginali-pri-navodneniya-v-indiya", "text": "При наводнения, причинени от проливни мусонни дъждове и придошли реки в Южна Индия тази седмица загинаха 64 души, а десетки хиляди бяха евакуирани от домовете си, съобщиха местни служители и медии, цитирани от ДПА.  25 са жертвите в щата Керала, а в съседния щат Карнатака те са 12.  Някои от загиналите са били отнесени от бурни придошли води, други са намерили смъртта си при земни свличания и срутвания на домовете им. Над 200 000 са били прокудени от домовете си в двата щата.  Най-малко 27 са загинали и в западния щата Махаращра при нещастни случаи, свързани с наводнения, съобщава вестник \"Хиндустан таймс\". Други 200 000 там са били спасени и евакуирани на безопасни места. Поради наводненията властите са били принудени да прекратят всякакви полети от главното международно летище на щата Керала в Кочи. То ще остане затворено до неделя.  Керала е особено уязвим щат при мусонни дъждове. Близо 500 души загинаха там в предишния сезон на мусоните, който трае между юни и септември, припомня ДПА.", "date": "2019.08.09", "title": "Десетки загинали при наводнения в Индия"}
{"url": "https://www.faktor.bg/bg/articles/novini/svyat/a-vuchich-sarbiya-nyama-da-vliza-v-nato", "text": "Сърбия няма намерение да влиза в НАТО или в други военни съюзи и затова се грижи за сигурността си, заяви пред журналисти сръбският президент Александър Вучич, цитиран от ТАСС. \"Сърбия ще остане военно неутрална. Именно затова се грижим за безопасността си и през последните години сме постигнали голям прогрес, защото искаме да бъдем свободни, сами да избираме бъдещето си и да не зависим от никого\", каза Вучич, отговаряйки на въпроси на журналисти по време на посещение на строежа на железопътен виадукт на река Дунав, който се изгражда от руска компания. Руският посланик Александър Боцан-Харченко, който придружаваше Вучич, каза, че Русия уважава позицията на Сърбия за НАТО и за военния неутралитет, която, по неговите думи, допринася за стабилността, развитието и сътрудничеството в региона. Белград непрекъснато говори за военен неутралитет, но преговаря за допълнителни доставки на въоръжение от Русия, включително на танкове, бронетранспортьори, бойни и транспортни хеликоптери и системи за противовъздушна отбрана, отбелязва АП.", "date": "2019.08.09", "title": "А. Вучич: Сърбия няма да влиза в НАТО"}
{"url": "https://www.faktor.bg/bg/articles/novini/svyat/putin-sled-20-godini-tsyalata-vlast-e-v-ratsete-mu-i-toy-izglezhda-reshen-da-prodalzhi-da-upravlyava", "text": "Когато Владимир Путин бе назначен за премиер, мнозина си мислеха, че почти неизвестният шеф на разузнавателните служби ще продължи демократичните реформи от 90-те години, като в същото време ще възстанови реда в Русия. Двадесет години по-късно Путин е още в управлението, властта е съсредоточена в неговите ръце и той изглежда решен да продължи да управлява, отбелязва Франс прес. Борис Елцин обяви на 9 август 1999 г., че назначава директора на Федералната служба за сигурност Владимир Путин за министър-председател. Експертите съзряха в Путин представител на службите за сигурност, способен да сложи край на политическата нестабилност и на проблемите в Кавказ, а също така и ефективен държавник, започнал кариерата си под крилото на кмета на Санкт Петербург Анатолий Собчак и избран от Елцин да продължи да води Русия по пътя към пазарната икономика. Елцин впоследствие обяви, че подава оставка по време на новогодишното си обръщение по телевизията на 31 декември 1999 г. и каза, че на Путин ще се падне задачата да сплоти обществото и да гарантира, че реформите ще продължат. \"В началото на управлението му Русия беше, въпреки бедността и престъпността, една либерална и демократична държава\", казва журналистът Николай Сванидзе, който си спомня, че през първите си години в Кремъл Путин е бил приятен и непринуден събеседник с чувство за хумор. \"След 20 години на неограничена власт, през които бе обграден от ласкатели, което е неизбежно при нашия относително авторитарен режим, той безспорно се промени и то не в добра посока\", изразява мнението си Сванидзе пред Франс прес. В началото на управлението си премиерът Путин демонстрира относителна толерантност и склонност за добри отношения със Запада. В същото време обаче изгради и образа си на непоколебим лидер и започна втората война в Чечения, която засили популярността му и му позволи да спечели с 53 процента на президентските избори през 2000 г. Благодарение на успехите в петролната търговия първото десетилетие на Путин във властта бе белязано от подобряване на жизнения стандарт на руснаците и от засилването на държавата, отслабена след разпадането на Съветския съюз. Властта си възстанови контрола върху медиите, които допреди това бяха в ръцете на амбициозни олигарси. \"Сегашният Путин не е Путин от 1999-2000 г.: от либерал той стана консерватор\", твърди политологът Константин Калачов, според когото причината за тази промяна е разочарованието от Запада. Повратен момент бе \"Оранжевата революция\" в Украйна през 2004 г., която доведе до избирането на прозападен президент. Кремъл изтълкува това като навлизане на Запада в неговата сфера на влияние. През 2007 г. Путин произнесе знаменитата си реч в Мюнхен, която съдържаше сериозни критики срещу Съединените щати. Оттогава насетне кризите следват една след друга: войната в Грузия през 2008 г., интервенцията на Запада в Либия през 2011 г., която Москва възприе като предателство, украинската криза от 2014 г. с анексията на Крим и началото на конфликта в Източна Украйна между Киев и проруските сепаратисти. \"Конфликтът със Запада превърна Путин в реакционер\", смята журналистът Георгий Бовт. Вътре в Русия признаците за това са защитата на традиционните консервативни ценности на православната църква, които влизат в противоречие с \"декадентството\" на Запада, и постоянното ограничаване на публичните свободи в името на реда и стабилността. Наближаването на края на мандата на Путин поставя въпроса пред руската политическа класа за неговите намерения. Дали той отново ще стане премиер, както през 2008-2012 г.? Или ще определи свой приемник, както направи Борис Елцин през 1999? Или пък ще се обяви за почетен президент, което ще му позволи да продължи да дърпа конците, както направи президентът на Казахстан? БТА", "date": "2019.08.09", "title": "Путин: След 20 години  цялата власт е в ръцете му и той изглежда решен да продължи да управлява"}
{"url": "https://www.faktor.bg/bg/articles/parlamentat-na-turtsiya-iska-ot-sasht-ekstraditsiya-na-fethulah-gyulen", "text": "Депутатите от управляващите и опозиционните партии в Турция направиха съвместно изявление с искане за екстрадиция на лидера на гюленисткото движение (ФЕТО) от САЩ, предава Anadolu Agency, цитирана от Агенция \"Фокус\". Турция обвинява ФЕТО и нейния лидер Фетхулах Гюлен в организирането неуспешния преврат от 15 юли 2016 г.  „Той продължава да разпространява еретичните си виждания, използвайки тактиката на терористични организации като \"Ислямска държава\" и \"Ал Кайда“, се казва в изявлението.  Според депутатите действията на Гюлен вредят на двустранните отношения между Анкара и Вашингтон, които се основават на взаимно доверие.  Турция обвинява ФЕТО и в това, че застава зад дългогодишна кампания за сваляне на правителството чрез проникване в турските институции, по-специално в армията, полицията и съдебната система.", "date": "2019.08.09", "title": "Парламентът на Турция иска от САЩ екстрадиция на  Фетхулах Гюлен"}
{"url": "https://www.faktor.bg/bg/articles/boyko-borisov-shte-uchastva-v-parviya-kaspiyski-ikonomicheski-forum-v-turkmenistan", "text": "Министър-председателят Бойко Борисов ще бъде на посещение в Туркменистан в периода 10-12 август. Българският премиер ще участва в Първия каспийски икономически форум, който ще се проведе в националната туристическа зона „Аваза“ в близост до град Туркменбаши, съобщиха от пресслужбата на МС. Форумът ще събере държавните и правителствените ръководители на каспийските държави, лидери на заинтересовани страни, близки до Каспийския регион, както и представители на международни икономически, финансови, транспортни, екологични и други организации. Фокус на дискусиите в „Аваза“ ще бъдат развитието на икономическото сътрудничество в Каспийския регион и създаването на условия за големи проекти. По време на дискусиите лидерите ще обсъдят още ролята на каспийската икономика в глобален контекст, инвестиционната привлекателност в петролната и газовата промишленост, в електроенергията, транспорта, търговията, агроиндустрията, туризма и други сфери от общ интерес за участниците. Датата на провеждането на събитието на високо ниво е символично избрана - 12 август, когато е Денят на Каспийско море. В „Аваза“ Борисов ще проведе двустранна среща с президента на Туркменистан Гурбангули Бердимухамедов, както и разширена среща с участието на официалните делегации от двете страни. Ще бъдат подписани двустранни документи, подготвени от Междуправителствената българо-туркменистанска комисия за икономическо сътрудничество, която също ще заседава в „Аваза“. В делегацията, водена от премиера Бойко Борисов в Туркменистан, ще бъдат министърът на регионалното развитие и благоустройството Петя Аврамова, министърът на транспорта, информационните технологии и съобщенията Росен Желязков, министърът на икономиката Емил Караниколов и министърът на енергетиката Теменужка Петкова. ", "date": "2019.08.09", "title": "Борисов ще участва в Първия каспийски икономически форум в Туркменистан"}
{"url": "https://www.faktor.bg/bg/articles/shef-na-tad-grup-napisal-shte-svalyam-pravitelstvoto-ha-ha", "text": "\"Ще свалям правителството хаха\". Тази публикация на обвинения в кибертероризъм шеф  на \"ТАД Груп\" Иван Тодоров е установена още на 5 март 2019 г. в чат група \"tad cyber team\", показват публикуваните от прокуратурата нови доказателства по делото за хакерската атака срещу НАП. Те бяха представени по време на гледането на мярката за неотклонение на собственика на \"ТАД Груп\" Иван Тодоров в четвъртък.   Днес документите вече са публични, те включват чатове, протоколи от разпити на свидетели, и протоколи от свидетелски показания на \"хакнати\" медии и застрахователни дружества. Обвиненият в подбудителство към кибертероризъм беше върнат в ареста, след като магистратите го определиха като общественоопасен. Към наказателна отговорност са привлечени още Кристиян Бойков и търговският директор на компанията Георги Янков.   По време на съдебното заседание Апелативната специализирана прокуратура представи нови доказателства - протоколи от разпити на свидетели, експертни справки, както и други документи, съобщават от държавното обвинение.   \"От сървърите на НАП са източени личните данни на над пет милиона български граждани, а в общодостъпен сайт във файл „NE SE CHISTIIIIIII“ са събрани данни за 2099 лица, заемащи висши държавни длъжности /три имена, ЕГН и заемана длъжност/. Засегната е информационната сигурност на десетки търговски дружества и държавни органи\", се казва в съобщение на Спецпрокуратурата.    Близо година преди 20-годишният Кристиян Бойков да източи данните на над 5 млн. български граждани от информационните масиви на НАП, фирмата \"ТАД Груп\" се е занимавала с кибертероризъм. Това сочат данните, които са публикувани на сайта на Апелативната специализирана прокуратура. В четвъртък този доказателствен материал бе представен в рамките на открито съдебно заседание пред трима апелативни съдии, които промениха мярката за неотклонение на собственика на \"ТАД Груп\" Иван Тодоров от гаранция в размер на 100 000 лв. в \"задържане под стража\".   Файловете, от които са заличени личните данни, разкриват, че по подобен начин е действано и при хакерската атака срещу НАП - източената информация първоначално е пратена на \"Биволъ\", а по-късно на \"Капитал\" и на бТВ. Именно бТВ е медията, която вече един месец е предпочитаното място за изява на собственика на \"ТАД Груп\" и неговите адвокати. От комуникацията на Бойков в \"Телеграм\" се разбира още, че той е търсил начин да пробие сървърите на НАП още през април месец. В чат група \"tad cyber team\" e установена публикация, в която на 05.03.2019 г. Иван Тодоров пише: \"Ще свалям правителството хаха\".   Файловете са четири - два от тях представляват извадки от чатове в \"Телеграм\" между Иван Тодоров, Кристиян Бойков и третия обвиняем по делото - Георги Янков, както и с други лица.    Третият файл съдържа свидетелски показания на бивш служител на \"ТАД Груп\", който разкрива подробности за схемата, по която фирмата е действала, а именно: първоначално след хакерска атака са били източвани данни от сървърите, след което от компютърната фирма са предоставяли оферта за осигуряването на защита от нерегламентиран достъп. Жертва на този кибертероризъм са станали застрахователни компании и брокери, медии, държавни и банкови институции и др.   Четвъртият файл съдържа информация от представители на изнудваните компании, които потвърждават, че не са имали търговски отношения с \"ТАД Груп\".    От комуникацията в \"Телеграм\" се разбира, че Кристиян Бойков, представял се с никнейм \"John Doe\", се е похвалил как през ноември месец 2018 г. е \"ударил\" застрахователен брокер и не би се съгласил да предостави нерегламентирано добитата информация за по-малко от 20 000 (не е уточнено - лева, евро или долари), тъй като става въпрос за 24 GB данни.   Собственикът на \"ТАД Груп\" Иван Тодоров през цялото време е бил наясно с престъпната дейност, която неговите служители осъществяват спрямо компании, които трябва да бъдат \"спечелени\" като клиенти. При един подобен пробив, Тодоров пише в \"Телеграм\": Значи да ги гоним за тестове ако не, в новините. В друг разговор, след като е получил информация за източени данни, Тодоров пише: \"Да ги криптираме целите. И да ги питам след два дни нямат ли нужда от киберсигурност. Даже няма да ги питам\".", "date": "2019.08.09", "title": "Шефът  на \"ТАД Груп\" написал: Ще свалям правителството. Ха-ха"}
{"url": "https://www.faktor.bg/bg/articles/politsiyata-zatvori-akvaparka-v-primorsko", "text": "Полицията ще извърши повторен оглед на водната пързалка в Аквапарк “Аква Планет“ в Приморско, където 18-годишен младеж загина при нелеп инцидент. Две момчета се сблъскаха в четвъртък в улея на екстремна пързалка, наречена \"Цунами\". Единият от тях, от старозагорското село Кирилово, загина след получена травма в главата. Другият е прегледан и освободен от болницата. Младеж загина на водна пързалка в Приморско, друг е с опасност за живота Аквапаркът в Примирско ще остане затворен, докато продължават процесуалноследствените действия, разследващи причините за нелепия инцидент. Очаква се по-късно днес от Регионалната дирекция за строителен контрол и Комисията за защита на потребителите да кажат дали и те ще извършат проверка на водното съоръжение.", "date": "2019.08.09", "title": "Полицията затвори аквапарка в Приморско"}
{"url": "https://www.faktor.bg/bg/articles/haosat-na-samotraki-prodalzhava", "text": "Хаосът на гръцкия остров Самотраки, където са блокирани стотици туристи, сред които и българи, продължава. Заради техническа повреда на единствения ферибот, превозващ пътници и автомобили до пристанищния град Александруполис, пътниците са в неведение от вторник как и кога могат да напуснат Самотраки. Снощи фирмата оператор на ферибота успя с взет под наем плавателен съд да превози известна част от автомобилите на чакащите туристи до Александруполис, но компанията няма решение за следващите дни. От днес може да бъде осигурен само трансфер на туристите, но не и на автомобилите им.  \"Свържете се с пристанищните власти, ако имате резервация за почивка на острова\", предупреждават от Saos Ferries. Кметът на остров Самотраки Танасис Вицас съобщи, че е в постоянна връзка с Министерството на търговския флот и се очаква да бъде изпратен друг ферибот, но без да посочва конкретно ден и час. Според властите гръцкият флот за крайбрежно корабоплаване е стар и опасен за околната среда. Затова трябва да бъде подновен. Средната възраст на наличните 41 ферибота, експлоатирани от трите основни фериботни компании, е 19 години.", "date": "2019.08.09", "title": "Стотици туристи остават блокирани на Самотраки, единственият ферибот е технически негоден"}
{"url": "https://www.faktor.bg/bg/articles/ekaterina-zaharieva-otkriva-one-love-tour-v-strumitsa", "text": "Вицепремиерът и министър на външните работи Екатерина Захариева заминава на еднодневно посещение в гр. Струмица, Република Северна Македония, на 15 август 2019 г., където ще открие концерт от турнето One Love Tour заедно с външния министър на Република Северна Македония Никола Димитров. Фестивалът представя традициите на двете страни, като в него участват едни от най-популярните български и македонски музикални изпълнители.", "date": "2019.08.09", "title": "Екатерина Захариева открива One Love Tour в Струмица"}
{"url": "https://www.faktor.bg/bg/articles/prouchvane-razkriva-seksualnite-praktiki-na-futbolnite-zapalyankovtsi", "text": "Проучване, направено по време за старта на Шампионската лига, разкрива сексуалните практики на английските футболни запалянковци, пише в. \"Дейли стар\". Допитването е обхванало 4000 поклонници на футбола във Великобритания. Резултатите показват, че докато любимият им отбор не може да се похвали с купа, феновете на \"Тотнъм\" бележат завидни резултатите в креватните игри. Внушителните 71 процента от тях твърдят, че партньорките им изпитват оргазъм всеки път, когато ги \"ощастливяват\", което ги прави първенци в секс лигата. Втори по този показател са запалянковците на \"Нюкасъл\" (68 процента), следвани от феновете на \"Манчестър Юнайтед\" (65 процента). В дъното на Топ 10 са почитателите на \"Брайтън\" - едва 43 процента от тях могат да се похвалят, че половинките им достигат връхната точка при всеки полов акт. В Топ 10 на \"творците на редовни оргазми\" намират място още запалянковците на \"Лестър Сити\", \"Арсенал\", \"Ливърпул\", \"Манчестър Сити\", \"Челси\", \"Уест Хем\" и \"Борнмът\". Проучването, направено по поръчка на производителите на секс играчки LELO, е част от мисията им да окуражат двойките да споделят по-открито сексуалните си нагласи. \"Искаме хората в страната да влагат в спалнята същите страст и отдаденост, които демонстрират по отношение на футбола. Резултатите от проучването ни разкриват сериозни пролуки в качеството на сексуалния живот на родните футболни запалянковци\", казва Кейт Мойл от LELO. Определено такъв е случаят с феновете на \"Борнмът\", които не само най-рядко докарват партньорките си до оргазъм, но и си поставят най-ниска оценка в леглото - 4,6 от 10. Съдейки по резултатите от допитването, почитателите на \"Уест Хем\" са по-съсредоточени върху футбола, отколкото върху секса - едва 37 процента от тях се отдават на интимни страсти поне веднъж седмично, докато 19 процента изобщо не \"мачкат чаршафите\". Подобни проблеми не тормозят запалянковците на шампионите \"Лестър Сити\", които твърдят, че издържат в леглото 28 минути, следваните от феновете на \"Борнмът\" и \"Арсенал\" с по 27 минути.", "date": "2019.08.09", "title": "Как влияе Шампионската лига на сексуалните практики на английските запалянковци"}
{"url": "https://www.faktor.bg/bg/articles/grigor-dimitrov-nyama-da-uchastva-na-mastars-turnira-v-sinsinati", "text": "Григор Димитров ще излезе в принудителна почивка. Най-добрият ни тенисист не е сред заявените за участие на \"Мастърс\" турнира в Синсинати.  Заради срива в ранглистата българинът няма как да попадне в основната схема на турнира, който спечели преди две години. Освен това, той не е информирал организаторите, че иска да се включи през квалификациите и в крайна сметка няма да играе в Охайо.  Григор Димитров пропуска втори \"Мастърс\" през този сезон. В началото на март той отказа участие в Индиън Уелс и с оглед на програмата се очаква да се върне на корта за US Open на 26 август.   Източник: Канал 3", "date": "2019.08.09", "title": "Григор Димитров излиза в \"принудителна почивка\""}
{"url": "https://www.faktor.bg/bg/articles/avtomobilnata-industriya-vliza-v-nay-tezhkata-si-kriza", "text": "Аналитици смятат, че в обозримо бъдеще количеството на автомобилите в света може да намалее с 90%! След време хората ще се откажат от личния транспорт и ще се пренасочат към обществените автономни превозни средства, а хиляди ще останат без работа. Този момент все още не е толкова близо, но спадът в продажбите на нови автомобили е осезаем, като и на трите главни пазара в света се отбелязва отлив на клиенти. В Китай спадът е 6% спрямо 2018 г. През първото тримесечие на тази година спадът на световните продажби е 5,5%. В Европа спадът през първото полугодие е 3,4%, като отлив на клиенти се отчита за пръв път от 2014 г. Очакванията са в края на годината спадът да е 1% на годишна база. От тази тенденция са засегнати всички големи (и то не само в Европа): BMW, Daimler, Volkswagen, PSA, General Motors, Ford и т.н. Данните са на „Аликс партнерс”, цитирани от \"Вести.бг\". По-интересното е, че анализаторите на компания смятат, че следващите 5-10 години ще са най-тежките за цялата индустрия от времето, когато е изобретен автомобилът. Отчасти вина за това има Доналд Тръмп, който започна търговска война с Китай, която скоро може да се пренесе към Европа, „Брекзит”, стандарта WLTP. Другата причина е забавянето на китайския икономически ръст, тъй като в Поднебесната империя се продават повече от ¼ от всички нови автомобили всяка година. Австрийското издание „Штандарт” смята, че автомобилните производители страдат от огромните инвестиции в нови технологии, рискът при които е много висок. Специалисти смятат, че 80% от инвестициите в нови технологии са за електрификация. През 2021 г. се очаква да се появяват над 30 нови електрически модела, но няма никакви гаранции, че те ще се купуват така, както производителите им биха искали. Друга причина е спадът на световното производство. Очаква се тази година световният автомобилен пазар да отбележи спад от 5%. Спадът на продажбите на автомобилите с ДВГ води след себе си преструктуриране на отрасъла: съкращават се служители и се затварят заводи. През последните 3 години са затворени 16 завода и 120 000 човека са загубили работата си. Сериозен проблем за Европа представлява отказът от дизеловите автомобили, които, за разлика от САЩ, тук бяха на почит. Отново аналитични сметки показват, че забраната на дизела от 2030 г. в Германия може да унищожи 620 000 работни места само в Германия. Като начин за справяне с тази тенденция се отбелязва обединяването на усилията между големите компании, дори сливания между тях. BMW и Jaguar Land Rover ще правят съвместно двигатели, в това число електрически. Volkswagen и Ford обединиха усилия за разработването на електромобили и автономни технологии. Американската компания ще затвори шест завода в Европа и ще съкрати 12 000 човека. Масовото навлизане на електромобилите ще нанесе сериозен удар върху пазара на труда, тъй като производството на един е-автомобил изисква 30% по-малко работна ръка. А влиянието на автономните автомобили върху отрасъла (колкото и далечно да изглежда на този етап) е абсолютно непредсказуемо.", "date": "2019.08.09", "title": "Автомобилната индустрия влиза в най-тежката си криза"}
{"url": "https://www.faktor.bg/bg/articles/razvrazka-osiguriha-5-feribota-za-blokiranite-turisti-na-samotraki", "text": "Във връзкa cъc cъoбщeниятa зa прoблeми c фeрибoтнитe връзки мeжду гръцкия ocтрoв Caмoтрaки и Aлeкcaндрупoлиc приcтaнищнитe влacти нa Caмoтрaки oбявихa, чe зa днec ca ocигурили пeт фeрибoтa, cъoбщи Външнo миниcтeрcтвo. Чeтири oт тях щe oбcлужвaт пътници - в 10:30 ч., 15:30 ч., 20:30 ч. и 01:00 ч. В 18:30 ч. oт Caмoтрaки зa Aлeкcaндрупoлиc щe oтплaвa и eдин фeрибoт, кoйтo мoжe дa прeвoзвa aвтoмoбили. Чacт oт бългaрcкитe туриcти нa ocтрoвa, изпитaли прoблeми зaрaди прeкъcвaнe нa фeрибoтнa връзкa пo рaнo тaзи ceдмицa, ca уcпeли дa ce придвижaт дo Aлeкcaндрупoлиc нa 8 aвгуcт. Гeнeрaлнoтo ни кoнcулcтвo в Coлун e в кoнтaкт c гръцкитe приcтaнищни влacти, cлeди cитуaциятa и e гoтoвo дa oкaжe възмoжнoтo cъдeйcтвиe при нeoбхoдимocт.", "date": "2019.08.09", "title": "Развръзка: Осигуриха 5 ферибота за блокираните туристи на Самотраки"}
{"url": "https://www.faktor.bg/bg/articles/balgariya-ostava-s-realni-seriozni-shansove-v-bitkata-za-folkvagen-s-turtsiya", "text": "Премиерът Бойко Борисов коментира пред австрийско издание, че България продължава да се бори за голямата инвестиция на \"Фолксваген\" на Балканите. Страната ни може да предостави редица конкурентни предимства въпреки ограниченията на европейското законодателство, което забранява държавния протекционизъм за частните компании, смята българския премиер. Другият претендент в борбата за завода – Турция, в случая печели от това, че не е задължена да се съобразява с политиката на Европейския съюз, но това в никакъв случай не ограничава шансовете на България, смята и Иван Михайлов – президент на автомобилния клъстер у нас, пише \"24 часа\". На финалната права на състезанието за огромната инвестиция в голям автомобилен завод на \"Фолксваген\" на Балканите, страната ни стои повече от сериозно, а шансовете да бъде предпочетена пред Турция са напълно реални. Защото България покрива изцяло изискванията на инвеститора и предлага стабилна икономическа среда, конкурентна данъчна система и доказано желание да насърчава развитието на силна национална индустрия, в частност – автомобилостроенето. Затова още преди месеци министърът на икономиката Емил Караниколов с нескрито национално самочувствие обяви: \"Тази линия на защитата на националния интерес в борбата за завода на \"Фолксваген\" беше продължена и от премиера Бойко Борисов, който твърди пред австрийското издание „Хан-делс-блат“, че „България е по-добра от гледна точка на инвестиционния риск в сравнение с всяка друга държава в региона. Премиерът изброява действащия \"плосък данък\" от 10% за бизнеса и работещите, \"Данъкът върху дивидента, който при този вид инвестиции е нулев в страната\", насърчаващото бизнеса законодателство и държавната подкрепа, комбинирани с добри транспортни връзки и ниски разходи за работни заплати. България си е поставила за цел по-нататъшното разширяване на автомобилната индустрия. Според данни на правителството, в сектора работят 250 компании, с 65 000 служители, които произвеждат части за 90% от автомобилите, които се движат в Европа. Продукцията генерира 10% от Брутния вътрешен продукт на страната, а оборотът за миналата година се изчислява на повече от 5 милиарда евро и половина. Затова от бранша вярват, че са готови за следващата голяма стъпка – производството на автомобили. И смятат, че могат да покрият високите изисквания на германския инвеститор към България. Иван Михайлов – президент на Българския автомобилен клъстер: \"Срещу нашата оферта Турция предлага огромния си пазар, а \"Фолксваген\" разчита да продава около 40 000 автомобила годишно в страната, голяма част от които да изкупува държавната администрация. Освен това срещу нас стои доказан автомобилен производител, с опит и квалифициран персонал\". \"България обаче, като членка на ЕС, е ограничена от европейското законодателство в държавните протекции за частните компании. Затова трудно може да си позволи по-широки параметри на предложението, което вече е отправено\", обясни за \"Хоризонт\" изпълнителният директор на Агенцията за инвестиции Стамен Янев: \"И след като страната ни пребори конкуренцията на десет от локациите в няколко източноевропейски държави, включително признати автомобилни производители, сега остава в битката единствено с Турция и с реални сериозни шансове\". В усилията си България да спечели инвестицията премиерът Борисов уверява, че лично ще направи всичко, заводът да бъде изграден у нас. А харизмата на неговата личност никой не може да оспори. Дори авторът на статията в австрийското издание, Ханс-Петер Зи-бен-хаар, посочва близките му отношения с германския канцлер Ангела Меркел и авторитета му на политическата сцена. Очаква се в новия проект инвеститорът да вложи един милиард и 300 млн. евро, да отвори 5000 работни места и да произвежда няколко от марките на \"Фолксваген\". Окончателното решение се очаква до края на август или най-късно през септември. ", "date": "2019.08.09", "title": "България  остава  с реални сериозни шансове в битката за \"Фолкваген\" с Турция"}
{"url": "https://www.faktor.bg/bg/articles/tramp-bil-vinoven-za-sgromolyasvanetoi-na-ruskata-ikonomika", "text": "Зaлoгът нa Kpeмъл, чe eдвa ĸpeтaщaтa иĸoнoмиĸa нa Pycия нaй-нaĸpaя щe зaбъpзa pacтeж пpeз втopoтo пoлyгoдиe, нaй-вepoятнo щe ce oĸaжe гyбeщ. И пpичинaтa тoзи път e мeждyнapoднoтo пoлoжeниe. Πpeз мaй мeceц т.г. изнocът нa Pycия пaднa c 14 пpoцeнтa cпpямo гoдинa пo-paнo и миниcтъpът нa иĸoнoмиĸa Maĸcим Opeшĸин пpeдyпpeди минaлия мeceц, чe дocтaвĸитe нa въглищa \"пaдaт pязĸo\". Kaтo нaй-гoлeмият eнepгиeн изнocитeл в cвeтa, cтpaнaтa e зaвиcимa oт тъpceнeтo нa гopивaтa ѝ в чyжбинa, пишe Вlооmbеrg. Ecĸaлaциятa нa тъpгoвcĸaтa вoйнa мeждy Cъeдинeнитe aмepиĸaнcĸи щaти и Kитaй oбaчe пpeдизвиĸвa нoвa нecигypнocт и нoв cпaд в cвeтoвнaтa тъpгoвия. \"Bиднo e, чe тъpгoвcĸaтa вoйнa и oтcтъпвaнeтo oт глoбaлизaциятa щe yдapи cвeтoвнaтa иĸoнoмиĸa тeжĸo и щe нaтeжи нaд индycтpиятa и цeнитe нa cypoвинитe\", зaяви Opeшĸин тaзи ceдмицa. \"Eфeĸтитe щe бъдaт yceтeни и тyĸ\". Tъpгoвcĸaтa вoйнa нa щaтcĸия дъpжaвeн глaвa c Πoднeбecнaтa импepия нaтeжa нaд cвeтoвнaтa иĸoнoмиĸa и пoвaли ĸлючoвa пoдпopa зa иĸoнoмиĸaтa тoчнo в мoмeнтa, в ĸoйтo Pycия ce нaдявaшe дa пoвиши pacтeжa, блaгoдapeниe и нa pъcт нa пyбличнитe paзxoди. Opeшĸин e пoд нaтиcĸ дa пocтигнe peзyлтaти cлeд пeт гoдини нa нaмaлявaщи peaлни дoxoди нa oбиĸнoвeнитe pycнaци. \"Πpaвилoтo e пpocтo: aĸo иĸoнoмиĸaтa нe pacтe, нямa пpичинa и дoxoдитe дa ce yвeличaвaт\" Oт янyapи дo мapт иĸoнoмиĸaтa нapacнa c eдвa 0,5 пpoцeнтa cпpямo cъщия пepиoд нa минaлaтa гoдинa. Иĸoнoмиcти пpoгнoзиpaт pъcт oт eдвa 0,8 пpoцeнтa пpeз втopoтo тpимeceчиe, a oфициaлнитe дaнни ce oчaĸвaт в пoнeдeлниĸ Kpeмъл имa плaн дa инвecтиpa $400 милиapдa и ce oчaĸвa изпълнeниeтo мy дa ce пpeвъpнe в pacтeж нa иĸoнoмиĸaтa пpeз втopoтo пoлyгoдиe нa тaзи гoдинa, мaĸap нaблюдaтeли дa пpeдyпpeждaвaт, чe eфeĸтитe мoжe дa ca oгpaничeни. Цeлтa нa Bлaдимиp Πyтин e дa yвeличи бpyтния вътpeшeн пpoдyĸт нa глaвa oт нaceлeниeтo c пoнe 50% дo cpeдaтa нa cлeдвaщoтo дeceтилeтиe. Meждyнapoдният вaлyтeн фoнд нaмaли пpoгнoзaтa cи зa cвeтoвния pacтeж дo 3,2 пpoцeнтa тaзи гoдинa и 3,5 пpoцeнтa пpeз cлeдвaщaтa - нaй-cлaб oт 2009 г. нacaм. Инcтитyциятa пocoчи oщe, чe нaд pycĸaтa иĸoнoмиĸa тeжaт и aмepиĸaнcĸитe caнĸции, ĸoитo ca пpeмaxнaли пo 0,2 пpoцeнтни пyнĸтa oт pacтeжa вcяĸa гoдинa oт 2014 г. нacaм.", "date": "2019.08.09", "title": "Тръмп бил виновен за сгромолясването на руската икономика"}
{"url": "https://www.faktor.bg/bg/articles/novo-ognishte-na-chuma-zabranyavat-vsichki-deynosti-v-zona-ot-8-km", "text": "Забраняват всички дейности в 8-километрова зона, около новото огнище на Африканска чума по свинете в Доспатско. В осемкилометровата зона на откритото ново огнище от Африканска чума по свинете край Доспат ще се забранят всички дейности в горската територия. В забраната са включени бране на билки, гъби, дърводобивна дейност и други. Това са изискванията по наредба, като очакваме днес и допълнителни указания, коментира зам.-областният управител на Смолян Владимир Гърбелов. Както вече стана ясно, вчера излязоха две положителни проби, взети от гръдни кости на умрели диви свине в района между доспасктото село Змеица и Борино. Веднага, след като били намерени животните и взети пробите, те били загробени, а местата дезинфекцирани, уверяват местни ветеринари. По първоначални данни, труповете на глиганите са предстояли дълго време. Заради създалата се нова ситуация, днес се свиква и заседание на Общинската епизоотична комисия в Доспат. Предположението на този етап, за появяване на заразата в този район е, че тя е достигнала този район чрез туристи, които може би са я пренесли с храна.", "date": "2019.08.09", "title": "Туристи пренесли с храна зараза до новото огнище в Доспатско"}
{"url": "https://www.faktor.bg/bg/articles/ostaviha-v-aresta-shefa-na-tad-grup", "text": "На 08.08.2019 г. Апелативният специализиран наказателен съд не уважи искането на прокуратурата за разглеждане при закрити врати на мярката за неотклонение на обвиняемия Иван Тодоров. Пред въззивната инстанция Апелативната специализирана прокуратура представи нови доказателства - протоколи от разпити на свидетели, експертни справки, както и други документи, имащи пряко отношение към предмета на доказване. След като съобрази събрания доказателствен материал съдът прецени, че са налице предпоставките на чл.63 от НПК и наложи на обв. Тодоров най-тежката мярка за неотклонение „задържане под стража“. Това съобщиха от прокуратурата. Припомняме, че Иван Тодоров бе задържан при пристигането си в РБългария на Летище София, като Специализираната прокуратура му повдигна обвинение за престъпление по чл.108а, ал.1 вр. чл.20, ал.3 вр. ал.1 от НК. Към наказателна отговорност са привлечени Кристиян Бойков  и Георги Янков. Извършеното престъпление разкрива изключително висока степен на обществена опасност предвид настъпилите вредни последици и други отегчаващи обстоятелства. От сървърите на НАП са източени личните данни на над пет милиона български граждани, а в общодостъпен сайт във файл „NE SE CHISTIIIIIII“ са събрани данни за 2099 лица, заемащи висши държавни длъжности /три имена, ЕГН и заемана длъжност/. Засегната е информационната сигурност на десетки търговски дружества и държавни органи. В края на миналата седмица, след внесено искане от СпП по реда на чл.64 ал.1 от НПК, обвиняемият Иван Тодоров беше освободен от Специализирания наказателен съд срещу парична гаранция в размер на 100 000 лева. Срещу определението на съда беше депозиран протест от страна на държавното обвинение и жалба от защитника на обвиняемото лице с искане за по-лека мярка за неотклонение. На 01.08.2019 г. с оглед големия обществен интерес и след разрешение от наблюдаващия прокурор, Специализираната прокуратура оповести част от събраните по досъдебното производство доказателства. Към този момент същите вече са били представени и обсъдени от СпНС в хода на производството по чл.64 ал.1 от НПК. В съответствие с чл.41, ал.2 от КРБ, Апелативната специализирана прокуратура и Специализираната прокуратура считат, че българските граждани имат право на информация по въпроси, които представляват за тях законен интерес, ако информацията не е държавна или друга защитена от закона тайна или не се засягат чужди права. Представянето на данни и/или доказателства, част от досъдебни производства е възможност за обществото да си изгради правилна преценка за обосноваността на наказателното преследване по казуси предизвикващи голям интерес. Специализираната прокуратура и Апелативната специализирана прокуратура ще спазват, както и до момента презумпцията за невиновност и няма да оповестяват информация, която би застрашила хода на наказателното производство. Водени от това разбиране, при абсолютно спазване на закона ще продължим да информираме обществеността по въпроси, представляващи голям обществен интерес. Българските граждани имат право да знаят. Предвид изложеното и след разрешение на прокурор по реда на чл.198, ал.1 от НПК /който в хода на досъдебното производство единствено може да даде разрешение за разгласяване на информация от същото/, представяме част от доказателствения материал по досъдебно производство № 142/2019 г. по описа на СО – СП. С цел максимална коректност и избягване на инсинуации за въздействие върху съда, това става след обсъждането им от АпСпНС. Файловете са със заличени лични данни и не съдържат факти и обстоятелства, увреждащи интересите на трети страни, както и нецензурни думи или изрази.", "date": "2019.08.09", "title": "Прокуратурата иска за шефа на \"ТАД груп\" най-тежката мярка, вади нови доказателства"}
{"url": "https://www.faktor.bg/bg/articles/ekspertiza-razplita-razsledvaneto-sreshtu-bivshiya-zam-ministar-na-ikonomikata-aleksandar-manolev", "text": "Разследването срещу бившия заместник-министър на икономиката Александър Манолев, който е разследван за злоупотреба с еврофондове, протича в законовите срокове.  Това заявиха за Izbori.bg от Благоевградската окръжна прокуратура. Оттам уточниха още, че няма промяна в обвиненията и разследваните лица. Прокуратурата очаква резултатите от експертиза, чиито резултати ще решат какъв да бъде срокът за приключване на делото, както и последващите действия по разследването на държавното обвинение. Припомняме, че на 25 април т.г.  Окръжна прокуратура-Благоевград привлече като обвиняеми бившия министър на икономиката Александър Манолев и Ана Димитрова за престъпление, засягащо финансовите интереси на Европейския съюз, извършено от двамата в съучастие и при условията на продължавано престъпление /по чл.248а, ал.3, вр. ал.2 вр. чл. 20, ал.3 и ал.4 вр. чл. 26, ал.1 от НК/. Наказателната отговорност на Манолев и Димитрова е ангажирана за това, че в периода от началото на месец януари 2013 г. до 14 октомври 2015 г. в София, Сандански и Благоевград, в съучастие - Манолев като подбудител и помагач, а Ана Димитрова в качеството ѝ на търговец - ЕТ „Агротрейд - Ана Димитрова“ Сандански като извършител, са представили пред Държавен фонд „Земеделие“, Областна дирекция „Земеделие“ гр. Благоевград и Дирекция „Оторизация на плащанията по прилагане на мерките за развитие на селските райони“, Отдел „РРА“ гр. Благоевград неверни сведения в Заявление за подпомагане за изграждане на жилищна сграда за гости в местността „Чинар куши“, землището на гр. Сандански и приложени към него документи и в Заявка за плащане от 14.10.2015 г. и приложени към нея документи. Неверните сведения са представени, за да получи търговецът - ЕТ „Агротрейд - Ана Димитрова“ средства от фондове, принадлежащи на ЕС – „Европейския земеделски фонд за развитие на селските райони – Европа инвестира в селските райони“ в размер на 391 160 лева. На Ана Димитрова е взета мярка за неотклонение гаранция в пари в размер на 2 000 лева, а на Александър Манолев – гаранция в размер на 100 000 лева. След образуването на делото стана ясно, че бившият зам.-министър на икономиката Александър Манолев, обвинен за престъпление, засягащо евросредства, е отказал да дава обяснения, да му бъде направена криминалистична регистрация и да попълни декларация за имотно състояние, съобщи говорителят на главния прокурор Румяна Арнаудова. Ана Димитрова, която се води собственик на къщата за гости над Сандански, също е отказала да дава обяснения. Прокуратурата разпространи съобщение, в което разкри договорите на подалия заради случая оставка Манолев.", "date": "2019.08.09", "title": "Експертиза разплита разследването срещу бившия зам.-министър на икономиката Александър Манолев"}
{"url": "https://www.faktor.bg/bg/articles/novini/svyat/kongresat-prouchva-sponsorirali-li-sa-rusnatsi-donald-tramp", "text": "Няколко големи банки са предали на американския Конгрес документи, засягащи президента Доналд Тръмп и руснаци, с които той е имал отношения, съобщава The Wall Street Journal. По информация на вестника, става дума за Bank of America, Citigroup, JPMorgan Chase, Deutsche Bank, Morgan Stanley и Wells Fargo.  Те са предали на законодателите от спецкомисията по разузнаване \"хиляди страници документи, засягащи руснаци, които са имали отношения с Тръмп, неговото семейство и неговите компании\" Както отбелязва изданието, политическите противници на президента разчитат, че ще открият сведения за руски инвестиции в бизнеса на Тръмп, както и незаконни сделки с участието на негови компании. Припомняме, че в американските медии се появиха публикации за възможни финансови отношения на влиятелни руснаци с хора от обкръжението на Тръмп.  Time писа за връзките на близкия до Кремъл олигарх Олег Дерипаска с ръководителя на предизборната кампания на Тръмп Пол Манафорт, който дължал много пари на руския милиардер, а посредник между тях е бил офицерът от ГРУ Виктор Бояркин.", "date": "2019.08.09", "title": "Конгресът проучва спонсорирали ли са руснаци Доналд Тръмп"}
{"url": "https://www.faktor.bg/bg/articles/novini/svyat/chetiri-zhertvi-na-zapadnonilska-treska-v-gartsiya", "text": "Двама души починаха в Гърция, след като се заразиха с вируса на западнонилската треска, съобщава в. „Катимерини“, цитиран от БТА. И двете жертви са на възраст над 80 години. С тях броят на починалите от заболяването в Гърция тази година достигна четири души. Същевременно броят на заразените със западнонилска треска се е покачил на 35 души. Регистрираните случаи са от Пела, Пиерия, Ксанти, Кавала, Лариса, Кардица и Източна Атика. Западнонилската треска се предава на човека предимно чрез ухапвания от комари. Повечето хора, които се заразяват, не проявяват симптоми, около 20 процента имат леки симптоми, а при под 1 процент се засяга централната нервна система. В понеделник в Сърбия бе потвърден лабораторно първият случай на заболяване от западнонилска треска.", "date": "2019.08.09", "title": "Четири жертви на западнонилска треска в Гърция"}
{"url": "https://www.faktor.bg/bg/articles/novini/svyat/korab-na-lekari-bez-granitsi-spasi-80-migranti-kray-bregovete-na-libiya", "text": "Спасителен кораб на хуманитарната организация „Лекари без граници“, спаси 80 мигранти от гумена лодка край бреговете на Либия, предаде АП, цитирана от БТА. Организацията съобщи в Туитър днес, че спасените са в шоково състояние и разпространи снимки, на които се вижда как мигрантите биват прехвърлени на плаващия под норвежки флаг спасителен кораб „Оушън Вайкинг“ от оранжева надуваема лодка. „Гореща линия“ за бедстващи мигранти, поддържана от мрежа от активисти, съобщи, че е получила сигнал за лодката с 80 души край бреговете на Либия, сред които 5 жени и 4 деца, и е информирала както властите, така и кораба „Оушън Вайкинг“. Вътрешният министър на Италия Матео Салвини, който предизвика правителствена криза, каза, че ще подпише забрана за влизане на кораба в италиански териториални води. Според одобрен неотдавна правителствен указ, корабът може да бъде глобен с 1 милион евро, ако наруши забраната.", "date": "2019.08.09", "title": "Кораб на \"Лекари без граници\" спаси 80 мигранти край бреговете на Либия"}
{"url": "https://www.faktor.bg/bg/articles/novini/svyat/visokopostaveni-sluzhiteli-na-turskata-tsentralna-banka-sa-bili-uvolneni", "text": "Главният икономист и поне още 8 високопоставени служители в Централната банка на Турция са били уволнени. Това съобщи вчера късно вечерта турската редакция на „Дойче Веле“, позовавайки се на два свои източника в банката. Освен главния икономист доц. д-р Али Хакан Кара, сред сменените директори са ръководителите на отделите по банково дело и финансови институции, по проучвания и парична политика, управление на риска и други. Така всички директори на дирекции, назначени по време на мандата на бившия управител Мурат Четинкая, са били преместени на други позиции, пише „Дойче Веле“. Според изданието ходът е бил очакван след решението за намаляване на лихвения процент с 4,25 на сто, взето в края на юли тази година. Отстранените от длъжност са някои от най-опитните специалисти в банката, посочват наблюдатели. Не е посочена причина за разместванията в топ-ешелона в турската централната банка. На 6 юли с указ на президента Реджеп Ердоган управителят на банката Мурат Четинкая беше заменен почти година преди края на мандата му от неговия заместник Мурат Уйсал. Според повечето наблюдатели основната причина за това бяха разминавания във вижданията на Четинкая и на държавния глава относно паричната политика и лихвените нива. В реч на 26 юли Реджеп Ердоган заяви, че постепенното намаляване на лихвите ще продължи до края на годината, като се мотивира така щяла да падне и инфлацията в страната.", "date": "2019.08.09", "title": "Високопоставени служители на турската Централна банка са били уволнени"}
{"url": "https://www.faktor.bg/bg/articles/mateo-salvini-nikoy-da-ne-planira-da-premetne-italiantsite-da-se-opita-da-pecheli-vreme-ili-da-formira-pravitelstvo-ko", "text": "Италианският вицепремиер Матео Салвини, лидер на партия „Лига“, заяви, че всеки опит за установяване на нова управляваща коалиция би бил неприемлив и отново призова за нови избори възможно най-скоро, предава Reuters. Ден след като заяви пред репортери, че коалицията на „Лига“ с Движение „Пет звезди“ се е разпаднала, Салвини изказа неодобрение срещу всякакви потенциални действия, насочени към предотвратяването на нови избори.  Той заяви, че се надява никой да не планира да „преметне“ италианците, да се опита да печели време или да формира правителство, което би било „демократично неприемливо“.  Той добави, че е обезпокоен, че чува подобни изказвания по въпроса от бившите си коалиционни партньори и от опозиционната Демократическа партия.", "date": "2019.08.09", "title": "Матео Салвини: Никой да не планира да „преметне“ италианците, да се опита да печели време или да формира правителство"}
{"url": "https://www.faktor.bg/bg/articles/novini/balgariya/kmetat-na-ruse-plamen-stoilov-nyama-da-se-kandidatira-za-treti-mandat", "text": "Кметът на Русе Пламен Стоилов се отказа от битката за трети мандат на предстоящите на 27 октомври местни избори. На провелото се в четвъртък вечерта събрание на местната структура на ГЕРБ той беше номиниран отново за поста от своите съпартийци, но си направи отвод.  \"Благодаря на структурата на ГЕРБ – Русе, за мощната подкрепа, която беше дадена за номинацията ми за трети кметски мандат! Приемам това като оценка за работата ми през последните 8 години в интерес на Русе и русенци! Решението да откажа тази номинация и да си направя отвод беше трудно, но добре осъзнато и мотивирано от отговорността, която нося пред русенци!\", написа Стоилов в профила си във Фейсбук. Като причина за отказа си той посочи липсата на \"категорична подкрепа както от правителството, така и от ръководството на партията, която го е излъчила - ГЕРБ\". \"Когато си обект на системно дискредитиране и омаскаряване от хора, които нямат интерес от въведения ред, прозрачност и върховенство на закона при управлението на общинската администрация, това може да се приеме като сигнал, че посоката ти е правилна и че интересът на гражданите е защитен! Окуражава ме, че голямата част от моите съграждани не се поддадоха на тази компроматна война и отказаха да участват в нея\", написа още Стоилов в социалната мрежа. Отказът на Пламен Стоилов да се кандидатира отново за кмет на Русе идва след натиск от страна на ръководството на ГЕРБ, което предизвика сътресения в местната структура на управляващата партия в града. Изненадващо в началото на август Стоилов беше свален от председателския пост на общинската структура на ГЕРБ и заменен с бизнесмена Росен Даскалов. Това стана след решение на изпълнителната комисия (тясното ръководство) на ГЕРБ и предизвика недоволството на общинското ръководство на партията в Русе, което изпрати писмо до премиера и лидер на ГЕРБ Бойко Борисов. В опит да потуши напрежението областният координатор на партията в Русе и депутат Пламен Нунев, който е и член на централното ръководство на ГЕРБ, заяви, че предложението за Даскалов е лично на лидера Борисов, а бизнесменът обясни, че \"не е имал намерение да влиза в политиката, но решил, след като Борисов му се обадил по телефона\". Назначаването на Даскалов на партийния пост беше изтълкувано като опит от страна на ръководството да наложи кандидатурата му за кмет на Русе. Малко преди събранието за номиниране на кандидат за кмет от местната структура на ГЕРБ отново се обърнаха с писмо към Борисов, с което за пореден път потвърдиха подкрепата си за Пламен Стоилов, припомня \"Капитал\".", "date": "2019.08.09", "title": "Кметът на Русе Пламен Стоилов няма да се кандидатира за трети мандат"}
{"url": "https://www.faktor.bg/bg/articles/novini/svyat/seriya-eksplozii-v-sklad-za-boepripasi-v-turtsiya", "text": "Серия експлозии разтърсиха депо за боеприпаси в турския окръг Хатай близо до сирийската граница рано тази сутрин и съседните домове бяха евакуирани, но няма съобщения за пострадали, предаде турската частна телевизия НТВ. Причината за взривовете, избухнали около 3.30 ч. в района на град Рейханлъ, не е известна засега.      Районът е отцепен, а на мястото са изпратени пожарни, полицейски и медицински екипи, съобщава БТА.       По първоначални сведения няма загинали или ранени при взривовете, но на някои места в склада за муниции е избухнал пожар. Изпочупени са прозорците на околни къщи, а осколки са се забили в стените на някои от тях.       Заради експлозиите е било отцепено движението по магистралата между градовете Рейханлъ и Къръкхан, затворени са и вътрешни пътища в града.", "date": "2019.08.09", "title": "Серия експлозии в склад за боеприпаси в Турция"}
{"url": "https://www.faktor.bg/bg/articles/novini/svyat/moskovskata-politsiya-kam-opozitsiyata-ako-uchastvate-v-protesti-narastva-zaplahata-za-vashata-lichna-sigurnost", "text": "Московската полиция предупреди гражданите на руската столица да не участват в \"несъгласувани акции на протест на 10 август\", съобщава Радио \"Свобода\". Предупреждението се появи на сайта на Главното управление на МВР-Москва. В него се казва, че \"призивите за участие в незакнни акции и участието в тях се наказват според закона\". \"В създадените условия нараства заплахата за вашата лична сигурност\", се казва в съобщението на полицията. Припомняме, че на 10 август е планиран третият поред протест на опозицията срещу забраната на ЦИК независимите кандидати да участват в изборите за ръководни органи на Москва.", "date": "2019.08.09", "title": "Московската полиция към опозицията: Ако участвате в протести нараства заплахата за вашата лична сигурност"}
{"url": "https://www.faktor.bg/bg/articles/desislava-taneva-drastichno-se-zatyaga-kontrolat-za-otglezhdane-na-domashni-praseta", "text": "До 26 август кметовете на населени места и ветеринарните лекари трябва да са готови с протоколите за санитарното почистване и дезинфекцията на дворовете на домакинствата, които доброволно за унищожили прасетата си, за да започне изплащането на компенсацията от 300 лева на стопанство. Това заяви земеделският министър Десислава Танева във Велико Търново, където се проведе национална среща с областните управители, кметове на общини и представители от екологичното и регионалното министерство. Няма да бъде допуснато в списъците да попаднат хора, които не са гледали прасета, обясни земеделският министър: „Това е отговорност на съответния кмет на населеното място, който ще предава и прави списъците, и ветеринарния доктор. Тази списъци ще бъдат публични“. Драстично се затяга контролът за отглеждане на домашни прасета, предупреди още тя: „В следващата година всеки, който иска да отглежда свине, без значение в какъв обем, трябва да бъде с мерки за биосигурност и регистриран въз основа на това“. Няма да има отстъпление от изискването за биосигурност независимо кой къде гледа прасета, категорична е Десислава Танева: „Това е цената на това ще имаме ли местно производство на свинско месо. Аз напълно осъзнавам какво се причинява в емоционален план на хората“. Исканията на протестиращите в Сливенско за удължаване на срока за регистрация на прасетата и обезщетяване на стопаните при същите условия, както за промишлените ферми, са неизпълними, защото са незаконни, посочиха Танева и заместникът ѝ Янко Иванов. 15 милиона евро са прогнозните щети за промишленото свиневъдство от заразата в шестте засегнати свинекомплекса.  Предвиждат се промени в Закона за лова, така че ловният сезон за диви прасета да започва от средата на септември и да продължи до края на февруари. Целта е дивите прасета да бъдат намалени от 2,5 на 0,3 бройки на площ от 100 хектара. ", "date": "2019.08.09", "title": "Десислава Танева: Драстично се затяга контролът за отглеждане на домашни прасета"}
{"url": "https://www.faktor.bg/bg/articles/novini/svyat/zapochna-godishnoto-poklonenie-v-meka", "text": "Повече от 2 милиона мюсюлмани започнаха ежегодния Хадж. Множеството се стича в Саудитска Арабия, в най-святото място за Исляма - Мека. Ритуалите продължават няколко дни и проследяват последното поклонение на пророк Мохамед в Мека. Поклонниците първо трябва да достигнат състояние на чистота, наречено „ихрам”, което изисква специални дрехи и поведение. Всяка година Хаджа е голямо предизвикателство като организация. Властите в Саудитска Арабия често са обвинявани в лошо планиране и подготовка. Често има дори загинали хора. Този път домакините направиха няколко демонстрации през последната седмица, за да покажат готовността си. „Имаме 1842 камери за сигурност, които предават картина в командния център. Готови сме да отговорим на предизвикателството, както от гледна точка на сигурността, така и по отношение на ежедневните проблеми на хората. По време на поклонението получаваме 70 000 обаждания на ден на телефона за спешна помощ. Повечето не са свързани с проблеми със сигурността, а с чисто битови  и социални въпроси”, каза Яхия Ал Аким, бригаден генерал от специалните служби.", "date": "2019.08.09", "title": "Започна годишното поклонение в Мека"}
{"url": "https://www.faktor.bg/bg/articles/feysbuk-predlaga-milioni-dolari-na-novinarski-izdaniya-za-litsenzirani-statii", "text": "\"Фейсбук\" (Facebook Inc.) предлага на новинарските издания милиони долари за правата за поставяне на съдържанието им в новинарски раздел, който водещата социална интернет медия се надява да стартира по-късно тази година, съобщава \"Уолстрийт джърнъл\", цитирайки лица, запознати с въпроса. Представители на \"Фейсбук\" са казали на ръководителите на новинарски издания, че социалната медия е готова да плаща 3 милиона долара годишно за лицензирани цели истории, заглавия и визуализации на статии от новинарски издания, посочват тези източници, цитирани от БНР. Новинарските канали, които ще бъдат представяни от \"Фейсбук\" в раздела с новини, включват ABS News на Walt Disney Co., Dow Jones - компанията-майка на Wall Street Journal и на MarketWatch, Washington Post и Bloomberg Плановете на \"Фейсбук\" са факт, тъй като компанията е изправена пред нарастваща критика за ролята ѝ в битката на новинарската индустрия чрез изсмукване на голяма част от приходите от реклама, които иначе са отивали за вестниците и други новинарски издания. Взето заедно, Facebook и Alphabet Inc. - компанията-мака на Google са спечелили през миналата година 60% от всички приходи от дигитална реклама в САЩ, показват данни на eMarketer. Споразуменията за лицензиране на новини между \"Фейсбук\" и новинарските източници ще продължат за тригодишен срок, казаха някои от цитираните от \"Уолстрийт джърнъл\" източници. Според тях водещата социална медия планира да стартира новинарската си секция през есента. Не е ясно обаче дали което и да е новинарско издания се е съгласило официално да предоставя лицензирано съдържание на \"Фейсбук\".", "date": "2019.08.09", "title": "\"Фейсбук\" предлага милиони долари за лицензирани статии на новинарски издания"}
{"url": "https://www.faktor.bg/bg/articles/gradskite-zhiteli-sa-optimistichni-za-razvitieto-na-balgarskata-ikonomika", "text": "рез юли 2019 г. общият показател на доверие на потребителите нараства с 0.8 пункта спрямо нивото си отпреди три месеца, което се дължи изцяло на повишеното доверие сред градското население, съобщи Националният статистически институт, посочва \"Дневник\". Общата оценка на потребителите за развитието на икономическата ситуация в страната през последните дванадесет месеца бележи известно подобрение като балансовият показател се увеличава с 2.6 пункта. Същевременно и прогнозите им за следващите 12 месеца са по-благоприятни в сравнение с предходното наблюдение. Живеещите в градовете подобряват оценките си за финансовото състояние в семействата си, докато в селата са малко по-негативни. Преобладаващата част от потребителите са на мнение, че през последните 12 месеца има леко покачване на потребителските цени, като инфлационните им очаквания се запазват и за следващия едногодишен период. Хората прогнозират (в селата в по-висока степен), че през следващите 12 месеца ще има съкращения на работни места. През юли по-голямата част от потребителите продължават да оценяват икономическата ситуация в страната като неблагоприятна за спестяване, въпреки че техният относителен дял намалява в сравнение с три месеца по-рано, съобщава статистическият институт. Последната анкета обаче регистрира малко по-позитивна нагласа в намеренията на градското население по отношение на извършването на разходи за покупка на предмети за дълготрайна употреба 1 и за \"покупка или построяване на жилище (вила)\" през следващите дванадесет месеца.", "date": "2019.08.09", "title": "Жителите на градовете по-големи оптимисти за развитието на българската икономика"}
{"url": "https://www.faktor.bg/bg/articles/shumen-nastrahna-slyap-mazh-zhivyal-nyakolko-dni-s-trupa-na-sina-si", "text": "Възрacтeн cляп мъж e живял някoлкo дни c трупa нa cинa cи в Шумeн. Пoчинaлият мъж e нa 49 гoдини. Тoй e cтрaдaл oт рaк нa бeлитe дрoбoвe и e издъхнaл вcлeдcтвиe нa кoвaрнaтa бoлecт, прeдaдe \"Дaрик\". Двaмaтa имaли тeжък живoт. Тeхeн близък ги пуcнaл дa oбитaвaт бeзвъзмeзднo нeгoв имoт, зa дa имaт пoкрив нaд глaвaтa cи. Имeннo тoй ce нaтъкнaл нa ужacявaщaтa глeдкa, кoгaтo нaминaл дa види кaк ce cпрaвят. В жилищeтo зaвaрил пoчинaлия cин и cлeпият му рoдитeл, кoйтo нe мoжeл дa излeзe oт cтaятa. Тoй e нacтaнeн в интeнзивнo oтдeлeниe в шумeнcкaтa бoлницa. Ceмeйcтвoтo нямaлo други близки в Шумeн, зaтoвa и пoчинaлият щe бъдe пoгрeбaн oт oбщинaтa.", "date": "2019.08.09", "title": "Шумен в шок: Сляп мъж живял няколко дни с трупа на сина си"}
{"url": "https://www.faktor.bg/bg/articles/tsik-nalozhi-globa-na-angel-dzhambazki-za-narushenie-na-izborniya-kodeks", "text": "Централната избирателна комисия (ЦИК) наложи глоба от 2 хил. лева на Ангел Джамбазки, че в качеството си на кандидат за член на Европейския парламент от ВМРО-БНД е нарушил разпоредби на Изборния кодекс. В решението на ЦИК се посочва, че според Изборния кодекс се забранява използването на материали, които накърняват добрите нрави, а че Джамбазки ги е накърнил, сравнявайки реакцията на българската полиция, в случая в град Куклен, с брюкселската полиция при овладяване на улични безредици - в случая за отблъскване на терористично нападение с използване на огнестрелно оръжие. В телевизионен репортаж е отразена среща на кандидатите за членове на Европейския парламент с ръководството на МВР и той е излъчен. Ден по-рано ЦИК глоби и лидера на ВМРО и министър на отбраната Красимир Каракачанов, също с 2 хил. лева ,затова, че е извършил нарушение на забраната за използване на националното знаме в агитационни материали. В ЦИК са постъпили възражения - както от Джамбазки, така и от Каракачанов, но и в двата случая административно-наказващият орган намира, че не са налице предпоставки за приемане на случаите за маловажни, неправилни и незаконосъобразни. Решението подлежи на обжалване пред Софийски районен съд, чрез Централната избирателна комисия, в седемдневен срок от връчването му.", "date": "2019.08.09", "title": "ЦИК наложи глоба на Ангел Джамбазки от 2 хиляди лева"}
{"url": "https://www.faktor.bg/bg/articles/obshtestvo/zakon-i-red/otmeniha-dozhivotnata-prisada-na-german-kostin-ubil-5-godishniya-nikita", "text": "Софийският апелативен съд отмени присъдата, наложена на руснака Герман Костин, осъден на доживотен затвор без замяна за убийството 5-годишния Никита Плотников.  Трупът на детето изплува в куфар в язовир “Искър” през 2015 г. Тричленният състав, в който попадат съдиите Калин Калапкчиев (докладчик по делото), Виолета Магдалинчева и Атанас С. Атанасов, връщат делото за ново разглеждане на друг състав на Софийския градски съд, предаде \"24 часа\".  Миналата година Костин получи най-тежката присъда след напрегнат съдебен процес, в който почти на всяко заседание отправяше обиди към съда. Апелативните магистрати обаче казват, че съдебният акт на Софийския градски съд е постановен след \"съществени нарушения на процесуалните правила\". \"Цялостната оценка на протеклото пред първата инстанция съдебно производство налага извода, че правото на справедлив процес на подсъдимия Костин, гарантирано както от основните принципи на НПК, така и от чл. 6 ЕКПЧ, съществено е било ограничено – игнорирано е правота на подсъдимия на писмен превод на материалите от делото, нарушено е правото на защита на подсъдимия, както и правото му на безпристрастен съд\", пишат в решението си апелативните съдии.", "date": "2019.08.09", "title": "Отмениха доживотната присъда на Герман Костин, убил 5-годишния Никита"}
{"url": "https://www.faktor.bg/bg/articles/daniel-smilov-boris-dzhonsan-se-opitva-da-izbegne-nov-referendum", "text": "Възможни са предсрочни избори във Великобритания, има сигнал за това. Това каза политологът Даниел Смилов в интервю за Агенция “Фокус“ по повод предстоящото развитие на сагата по Брекзит. Смилов обясни, че отпуските в администрацията на британското правителство са прекратени, което разтълкува като сигнал за възможни предсрочни скорошни избори:  „Ситуацията е отворена и има доста варианти“, поясни той. Политологът описа положението във Великобритания като тежко: „Това, което Борис Джонсън се опитва да направи, е на практика да избегне нов референдум или нови избори, които де факто ще бъдат нов референдум върху Брекзит. Така че се бърза с някакъв вид Брекзит без сделка преди парламентът да е успял да реагира“. Смилов изказа и предположението, че планът на британския премиер може да е вид заблуда. „Дали планът на Джонсън ще успее и дали този план не е просто един блъф, който да накара ЕС да посмекчи отчасти своята позиция, е много трудно да се каже“, коментира още той.", "date": "2019.08.09", "title": "Даниел Смилов: Борис Джонсън се опитва да избегне нов референдум"}
{"url": "https://www.faktor.bg/bg/articles/novini/balgariya/parvi-sluchay-na-zapadnonilska-treska-u-nas", "text": "В България е регистриран първи случай на западнонилска треска за тази година, след като болестта беше потвърдена при 60-годишна жена от Монтана.  Жената вече е в стабилно състояние, съобщи пред БНР професор Тодор Кантарджиев, директор на Националния център по заразни и паразитни болести: „Знаете, това е заболяване, предавано чрез комарите и протича със засягане на централната нервна система. Тази жена е била с неврологична симптоматика от около седмица. Вече е добре и нещата при нея вървят благоприятно. Заболяването е заразно, само ако е в острата фаза, в температурната фаза ако някой комар ухапе и пренесе на други хора. Заболяването не се предава директно от човек на човек, предава се само чрез комар или чрез заразена кръв при кръвопреливане“. Според професор Кантарджиев пикът на западнонилската треска предстои в края на този месец и през септември.", "date": "2019.08.09", "title": "Първи случай на западнонилска треска у нас"}
{"url": "https://www.faktor.bg/bg/articles/obshtina-petrich-paketira-v-edno-antichnata-herakleya-sintikas-i-kompleks-vanga", "text": "Община Петрич фокусира своето внимание върху този античен гард Хераклея Синтика. Това каза археологът Людмил Вагалински в интервю за Агенция „Фокус“ за античния град Хераклея Синтика.  „Заедно с комплекса „Ванга“ те са един магнит за туристи. Самият комплекс „Ванга“ се намира на територията на античния град Хераклея Синтика“, добави той. Вагалински каза още, че непосредствената близост с магистрала „Струма“, както и с две реки и две планини, е от голямо значение за популяризацията на обекта. „Този комплекс от фактори, това съвпадение е много хубаво и прави обекта много успешен от туристическа гледна точка“, заяви той. Доцент Вагалински добави, че хората от района вече разбират важността на проекта и разработват проекти за развитие на туризъм. „Хората в Петричко вече разбраха значението за икономиката на тяхната община, което Хераклея Синтика дава, и в селата, и в града, което ме радва – и като отношение, и като посещение, строят си вече къщи и стаи за гости в близките села“, коментира той. По думите му градът е и много интересен за хората, тъй като името му е свързано с града на Херакъл. „Градът е основан около средата на 4 век преди Христа от Филип Втори Македонски или от неговия син Александър преди да стане велик и преди да поеме на Изток в своя велик поход срещу Персия. Местните разбраха вече, че това място се казва Хераклея Синтика, а не е Петра, както дълго време вярваха“, обясни археологът и добави, че това, което са направили досега, е от полза за българите в региона.", "date": "2019.08.09", "title": "Община Петрич пакетира в една \"туристическа атракция\" античната Хераклея Синтика и комплекс „Ванга“"}
{"url": "https://www.faktor.bg/bg/articles/novini/svyat/antipravitelstveni-demonstranti-zapochnaha-sedyashta-stachka-na-mezhdunarodnoto-letishte-na-honkong", "text": "Стотици антиправителствени демонстранти започнаха тридневна седяща стачка на международното летище на Хонконг. Целта на акцията е да потърсят международна подкрепа за протестите. Протестиращите раздават листовки и издигат плакати на над 10 езика, за да информират пътниците за исканията на демократичното им движение. Участниците обещаха да не извършват вандалски действия, да не нарушават работата на летището и да не се опитват да проникват в забранените зони. Управата на летището съобщи, че през тези дни то ще работи при нормален режим, но при засилени мерки за сигурност. Демонстрациите в Хонконг навлизат в третия си месец. Те започнаха срещу спорен закон за екстрадиция в Китай, но прераснаха в антиправителствени демонстрации с искане за оставката на лидера Кари Лам.", "date": "2019.08.09", "title": "Антиправителствени демонстранти започнаха седяща стачка на международното летище на Хонконг"}
{"url": "https://www.faktor.bg/bg/articles/nihat-kabil", "text": "Ръководството на Министерство на земеделието се среща във Велико Търново с областните управители от страната и представители на Сдружението на общините, за да обсъдят актуалната обстановка в страната и мерките за ограничаване на африканската чума по свинете. Министърът на земеделието и храните Десислава Танева обяви по-рано в телевизионно интервю, че ще има кадрови и организационни промени в Агенцията за безопасност на храните, но едва след като бъде овладяна кризата с чумата по свинете, припомня БНР. За 8 години БАБХ смени четирима директори. Единият остана само няколко месеца, двамата бяха отстранени след скандали, четвъртият е обект на прокурорска проверка. Българската агенция за безопасност на храните е проверявана от прокуратурата за евентуални длъжностни престъпления и неизгодни договори за инсинератори, в които се обезвреждат животински отпадъци. От БАБХ ще бъдат изискани редица документи, някои от които са договорите за обществената поръчка за обезвреждане на животински отпадъци, сключени преди две години, както и тези, свързани с договорите за пряко договаряне, документите за всички плащания и капацитетите на инсталациите. Първи случаи на африканска чума по свинете има в областите Смолян и Шумен, след като в мъртви диви прасета там бяха потвърдени положителни проби за заболяването. Хората, които осми ден блокират пътя Сливен – Ямбол при село Крушаре, ще внесат сигнал до Върховната административна прокуратура заради наложените мерки от Министерство на земеделието за принудително избиване на животните в домашните стопанства Нихат Кабил, бивш министър на земеделието коментира в предаването \"Хоризонт за вас\", че взетите мерки са необходими, но закъснели: \"Тази война в АЧС ни завари неподготвени. Ясно беше, че чумата ще дойде рано или късно и до нас. Но трябваше в Добруджа да се направи много по-здрава ограда с Румъния, за да възпре наистина животните\". Кабил е категоричен, че оградата е била компрометирана и проблемът е бил подценяван от страна на властите: \"Един такъв епизоотичен проблем, тази пандемия не може да бъде разрешена, ако държавата няма цялото общество за свой партньор. Това не е само проблем само на МЗ и на БАБХ. Това е общонационален проблем\". Кабил предлага: \"Трябва да се създаде Национална ветеринарна служба, която да се заминава само с ветеринарните въпроси, профилактиката и т.н. А това, което е контрол на храните, да се отдели в друга система. ", "date": "2019.08.09", "title": "Нихат Кабил: Взетите мерки срещу африканската чума са необходими, но закъснели"}
{"url": "https://www.faktor.bg/bg/articles/novini/svyat/kremal-sasht-se-mesyat-v-izborite-ni-organizirat-protestite-sreshtu-vlastta", "text": "\"В комисията по защита на държавния суверенитет на руската Държавна дума разглеждат \"признаци за намеса на САЩ в изборите за Московската градска дума\", съобщава председателят на комисията от кремълската партия \"Единна Русия\" Андрей Климов, цитиран от \"Интерфакс\". Климов припомня, че още на 30 май тази година в Комисията е разглеждан сигнал, за намерението на САЩ и техни партньори да се \"намесят в руската политическа система\". \"Става дума, в частност, за недобросъвестно отразяване на събитията в Москва от страна на органите на държавната пропаганда на редица страни, за неприемливи действия на техни дипломати, за участие в протестите на лица, преминали съответната подготовка в чужбина и получаващи финансиране от чужбина, както и привличането за обработка на руски граждани от чуждестранни структури\", твърди депутатът. \"Аз лично видях жена, която даваше интервю на чужди медии, размазвайки кръв по лицето си. Твърдеше, че са я били трима полицаи, но тя успяла да избяга. После гледайки записи установихме, че тя е опитвала да премине през загражденията, а после даваше интервю на ВВС\", обяснява той. Експертът Абас Галямов, властите традиционно опитват да дискредитират протестите и използват за това проверени методи, един от които е опитът да бъдат убедени хората, че зад всяки протеист в русия стоят \"Външни врагове\". На 5 август говорителят на Външно министерство на Русия Мария Захарова заяви, че посолството на САЩ се меси във вътрешните работи на Русия при информирането за протестите.", "date": "2019.08.09", "title": "Кремъл: САЩ се месят в изборите ни, организират протестите срещу властта"}
{"url": "https://www.faktor.bg/bg/articles/novini/svyat/ruski-sledovetl-iska-stalin-da-bade-osaden-za-ubiystvoto-na-82-700-dushi-i-izprashtaneto-v-lager-na-193-400", "text": "Бившият следовател за особено важни дела към руската Генерална прокуратура Игор Степанов е подал в Генералната прокуратура и Следствения комитет на Русия иск за репресиите извършени по заповед на Йосиф Сталин, настоявайки да бъде започнато наказателно дело срещу покойния диктатор, съобщава \"Комерсант\" По този начин той иска да бъде получена правна оценка на масовите разстрели и заточения, провеждани по заповед на Сталин: В Русия тези престъпления не са официално осъдени.  Основание за иска на Степанов е заповед на НКВД N 00447 от 30 юли 1937 година \"Провеждане на операция по репресирането на бивши кулаци, криминални и други антисъветски елементи\". В нея е заповядано да бъдат разстреляни 82 700 души и да бъдат изпратени в лагери още  193 400 души. Заповедта е подписана от членовете на Политбюро и лично от Сталин. Според Степанов, Сталин трябва да бъде обявен за \"организатор на масови убийства, тоест, геноцид\". Припомняме, че такова дело беше заведено срещу Сталин и редица съветски апаратчици през 2009 година в Украйна заради предизвикването на масов глад през  1932-1933 година. Съдиите постановиха ,че обвиняемите са извършили престъпление и закриха делото поради смъртта на обвиняемите. Степанов се бори за да получи такова потвърждение и от руската съдебна система.", "date": "2019.08.09", "title": "Руски следовател иска Сталин да бъде осъден за убийството на 82 700 души и изпращането в лагер на 193 400"}
{"url": "https://www.faktor.bg/bg/articles/boris-dzhonsan-may-se-styaga-za-predsrochni-izbori-otmeniha-otpuskite-na-savetnitsite", "text": "Началникът на кабинета на Борис Джонсън отмени всички отпуски за правителствените съветници до 31 октомври в четвъртък вечер, повдигайки допълнителни спекулации, че правителството планира предсрочни избори след излизането на Великобритания от ЕС без сделка, пише британският вестник The Guardian, цитиран от \"Фокус\". Остава неясно дали депутати, които са срещу Брекзит в парламента ще успеят да отменят общите избори, след като високопоставените фигури на лейбъристите и либерал-демократите в петък се разминаха в условията, които биха поставили за формиране на правителство или коалиция, готови да спрат Брекзит без споразумение. Специалните съветници бяха предупредени по електронната поща от старшия съветник на Джонсън Едуард Листър в четвъртък вечер, който каза, че има „известно объркване относно графика на отпуските“ и каза, че никой не трябва излиза в почивка до 31 октомври, като изключения ще се разглеждат „за всеки отделен случай“ за тези, които вече са имали резервиран отпуск, въпреки че в имейла се казва, че съветниците са свободни да прекарват уикендите си „както желаят“. „Трябва да се свърши сериозна работа между сегашния момент и 31 октомври и трябва да се съсредоточим върху работата“, се казва в съобщението. Новата директива разгневи много получатели, които казват, че персоналът е изтощен и е изправен пред безпрецедентна натовареност през септември и октомври. От кабинета на премиера отказаха да отрекат в четвъртък, че ще се проведат предсрочни избори през първите дни на ноември, ако депутатите гласуват вот на недоверие на Джонсън в началото на септември, но заявиха, че премиерът ще гарантира, че Великобритания ще напусне ЕС на 31 октомври.", "date": "2019.08.09", "title": "Борис Джонсън май се стяга за предсрочни избори,отмениха отпуските на съветниците"}
{"url": "https://www.faktor.bg/bg/articles/radiatsionna-katastrofa-rusiya-malchi-za-vzriva-na-voenen-poligon", "text": "Шecтимa oт пocтрaдaлитe при взривa в пoлигoн нa Вoeннoмoрcкитe cили нa Руcкaтa фeдeрaция ca били oблъчeни cъc ceриoзни дoзи рaдиaция, прeдaдe руcкoтo издaниe Лeнтa.ру., цитирано от Факти.бг. Нa пoлигoн в Aрхaнгeлcкa oблacт избухнa взрив и пoжaр. Eкcплoзиятa e cтaнaлa пo врeмe нa тecтoвe нa рeaктивeн двигaтeл. Миниcтeрcтвoтo нa oтбрaнaтa cъoбщи зa жeртви и рaнeни, нo Мocквa прoдължaвa дa криe дeтaйли oкoлo тeжкия инцидeнт. Първoнaчaлнo бe cъoбщeнo, чe нямa пoвишeниe нa нивaтa нa рaдиaция. Шecтимa oт пocтрaдaлитe oбaчe ca били oблъчeни и трaнcпoртирaни cъc caмoлeт в cтoлицaтa Мocквa. Тe ca нacтaнeни във Фeдeрaлния мeдицинcки биoфизичeн цeнтър. Вcички дрeхи нa пocтрaдaлитe ca били изгoрeни - вeднaгa cлeд хocпитaлизaциятa. Инцидeнтът cтaнa пo врeмe нa изпитaниe нa рeaктивeн двигaтeл c тeчнo гoривo. Пoтвърдeнo e зa двe жeртви. В чacoвeтe cлeд инцидeнтa ce пoяви инфoрмaция, чe лeкaритe, oкaзaли пoмoщ нa пocтрaдaлитe нa вoeнния пoлигoн, ca били oблeчeни c кocтюми зa химичecкa зaщитa. Миниcтeрcтвoтo нa oтбрaнaтa прoдължaвa дa cлeдвa линиятa, чe нямa никaкви рaдиaциoнни риcкoвe. Вeдoмcтвoтo oбяви, чe нямa врeдни eмиcии в aтмocфeрaтa, a нивaтa нa рaдиaция нe ca нaдвишeни и вcичкo e „нoрмaлнo“. Влacтитe в Ceвeрoдвинcк oбaчe cъoбщaвaт зa трикрaтнo пoвишeниe нa дoпуcтимитe нoрми в рaмкитe нa пoлoвин чac cлeд eкcплoзиятa. Пoяви ce инфoрмaция, чe инцидeнтът мoжe дa e cтaнaл пo врeмe нa изпитaния нa хипeрзвукoвa крилaтa рaкeтa „Циркoн“.", "date": "2019.08.09", "title": "Радиационна катастрофа: Русия мълчи за взрива на военен полигон"}
{"url": "https://www.faktor.bg/bg/articles/novini/svyat/italianski-vestnik-s-nov-zapis-po-skandala-reket-v-severna-makedoniya", "text": "Електронното издание на италианския вестник „Ла Верита“, който вчера публикува видео и аудиозаписи във връзка със случая „Рекет“ в Северна Македония, отнасящ се за изнудване на заподозрени от Специалната прокуратура, днес качи нови записи, на които според изданието се чува гласът на специалния прокурор Катица Янева, съобщи македонската телевизия Нова, цитирана от БТА. На един от публикуваните аудиозаписи женски глас, за който вестникът твърди, че е на Янева, успокоява изнудвания Йордан Камчев: „Не се притеснявай, всичко ще бъде ОК“. Вчера „Ла Верита“ публикува за пръв път записи за „Рекет“, сред които и видеоматериал, на който македонският бизнесмен Йордан Камчев плаща част от парите на Боян Йовановски и Зоран Милевски, двамата заподозрени в случая „Рекет“. На записа се вижда как се броят парите, общо 1,5 милиона евро, първата вноска, която Камчев плаща на Йовановски. Йовановски е обвинен, че е взел подкуп от Камчев с обещанието, че в замяна специалният прокурор Катица Янева няма да внесе искане за продължаване на ареста му във връзка със случай, разследван от Специалната прокуратура. В момента Йовановски и Милевски са в ареста, а Камчев е свидетел против тях. Специалният прокурор Катица Янева подаде оставка от поста. Не е известно откъде италианският вестник е получил записите.", "date": "2019.08.09", "title": "Италиански вестник с нов запис по скандала „Рекет“ в Северна Македония"}
{"url": "https://www.faktor.bg/bg/articles/avgustovskite-goreshtnitsi-prodalzhavat-i-dnes", "text": "Днес ще бъде предимно слънчево, от запад на изток ще има временни увеличения на облачността, съобщи „Фокус“. Само на изолирани места в западната половина от страната ще превали краткотрайно. Ще духа до умерен северозападен, в Източна България – югоизточен вятър. Горещо време с максимални температури между 32° и 37°. Над Черноморието ще бъде слънчево, привечер ще има временни увеличения на облачността, но без валежи. Ще духа до умерен вятър от изток-югоизток. Максималните температури по крайбрежието ще са между 26°-29°. Температурата на морската вода е 26°-27°, на север от нос Калиакра - 23°. Вълнението на морето ще бъде 1-2 бала. Над планините ще бъде предимно слънчево. Над масивите от западната половина от страната ще има временни увеличения на облачността, но само на отделни места ще превали краткотрайно. Ще духа слаб, по билата до умерен северен вятър. Максимална температура на височина 1200 метра около 26°, на 2000 метра – около 18°. Атмосферното налягане e и ще се задържи близко до средното за август.", "date": "2019.08.09", "title": "Августовските \"горещници\" продължават"}
{"url": "https://www.faktor.bg/bg/articles/sblasak-na-parzalkata-tsunami-dovelo-do-tragediyata-v-primorsko", "text": "Сблъсък при спускане по пързалката \"Цунами\" в аквапарка в Приморско е довел до смъртта на 18-годишния младеж, съобщиха от Областната дирекция на МВР в Бургас. Загиналото момче е Станислав Голев от старозагорското село Кирилово, а връстникът му е от Стара Загора. Двамата са учили Строителния техникум в Стара Загора и са били част от една приятелска компания, летувала на квартира в Китен, но решили да посетят аквапарка в Приморско. Около 15.09 часа в полицията в морския град е получен сигнал за инцидент в аквапарка, при който са пострадали тежко двама младежи. Своевременно към мястото на инцидента се отправили полицейски служители, които констатирали, че младежите пострадали при спускане по атракцията „Цунами“. Единият се спускал с краката напред, а вторият - с главата, като се срещнали и сблъскали в улея. Откарани са с екип на „Спешна помощ“ в УМБАЛ – Бургас, като 18-годишният младеж от село Кирилово, въпреки оказаната му медицинска помощ, починал от нараняванията си, а старозагорецът след преглед е подписал декларация за отказ от хоспитализация и напуснал болницата. Към момента продължава огледа на местопроизшествието. Иззети са видеозаписи от камерите в Аквапарка „Аква Планет“. Разпитват се свидетели на инцидента. Работата по случая продължава от служители на Районно управление – Приморско.", "date": "2019.08.09", "title": "Сблъсък на пързалката \"Цунами\"  довел до трагедията в Приморско"}
{"url": "https://www.faktor.bg/bg/articles/adv-lulcheva-ne-znaya-kak-se-chuvstva-todorov-toy-e-v-aresta", "text": "Вчера шефът на \"ТАД груп\" беше върнат за постоянно в ареста. Според защитата му - адвокатите Лулчева и Стефанов, това решение на съда е несправедливо. Според адвокат Стефанов става дума за фактическа грешка, имайки предвид, че съда се позова на снимка, която бе свързана от прокуратурата с разговор за хакерската атака срещу НАП, на която не е Иван Тодоров и респективно той не е участвал в подобен разговор, ако е имало такъв. Това обясни в студиото на Би Ти Ви другият защитник на Тодоров - Ина Лулчева. Според нея всички доказателства, които са представени в съда, не касаят подбудителство, а дейността на фирмата и нямат нищо общо с хакерската атака срещу НАП. Тя обвърза донякъде решението за задържането в ареста на нейния клиент с изявлението на Ивайло Спиридонов, шеф на ГДБОП. По думите на Лулчева Тодоров неоснователно е обявен за \"опасен за обществото\". Няма такива факти, няма конкретни доказателства, които са посочени от съда, доказващи, че той е опасен. Що се отнася до специфичните умения и знания - такива може да има всеки ръководител и той е в правото си да ръководи и осъществява контрол върху дейността на служителите си, посочи адв. Лулчева. На въпрос на водещата дали знае как се чувства сега шефът на \"ТАД груп\", тя бе лаконична: Не зная Тодоров как се чувства. Там не дават да се чуваш  и да говориш, това е арест.", "date": "2019.08.09", "title": "Адв. Лулчева: Иван Тодоров е набеден за \"опасен за обществото\""}
{"url": "https://www.faktor.bg/bg/articles/ekspert-ne-vklyuchvayte-klimatitsite-na-maksimum-ili-minimum", "text": "Не е добър вариант климатиците да се включват на максимална или минимална стойност, каза за БТА гл.ас. д-р инженер Кръстин Йорданов към катедра \"Топлотехника\" на Техническия университет във Варна. Според него е най-добре през зимата в помещенията да се поддържа температура от 22 градуса, през лятото - между 25 и 27. Специалистът уточни, че няма как в градските автобуси да се постига голямо разхлаждане през горещите дни, тъй като телата на пътниците също отделят топлина. Вариантът хората да се чувстват напълно комфортно е броят им да е по-малък или точно колкото пише за седящи и правостоящи места. Позицията на Йорданов е, че изборът на климатик е строго индивидуален за всяко помещение. Без значение къде ще бъде монтирана машината обаче - ниско долу или до тавана, филтърът й трябва да се почиства редовно, както и ламелите под него. Климатиците не бива в никакъв случай да работят на минимум или на максимум, подчерта Йорданов. По думите му най-разумно е през лятото в помещенията да се поддържа температура с 5-7 градуса по-ниска от външната. Тази разлика помага на организма да се адаптира по-бързо от по-хладно към по-горещо. От гледна точка на ефективността централната климатизация е по-добра, каза още Йорданов. Тогава натоварването на цялата мрежа е равномерно, а и поддръжката е значително по-лесна. Освен това, големите климатични инсталации винаги вкарват пресен въздух, който варира между 30 и 50 кубически метра на час за един човек, докато малките машини въртят един и същ въздух. Позицията на специалиста е, че ако няма централна климатизация на сградата, за офис помещенията е по-добре климатиците да работят постоянно, особено през зимата. В домашни условия ползването на машините е по-различно, особено ако през деня няма хора. Освен това зависи от самото строителство на сградата, дали терасите са затворени, дали се образува влага. Недостатъкът на климатика е, че за да работи ефективно, помещенията трябва да са затворени, за да може уредът да поддържа микроклимата, посочи Йорданов. По думите му стаите редовно трябва да се проветряват, независимо дали е лято или зима. Освен това е задължително филтърът да се почиства периодично и да се следи дали топлообменикът не е натрупал мръсотия върху ламелите. Къде е по-добре да бъде поставена машината в стаята според Йорданов зависи изцяло от предпочитанията на собственика. Високият монтаж не позволява на децата да пипат климатика и не заема пространство. Предимството на ниския е, че почистването на филтъра става без да се ползва стълба. Независимо дали ще е до тавана или на земята обаче пред уреда не трябва да има прегради, за да има хубаво движение на въздуха в стаята и да се получава еднаква температура навсякъде, обобщи специалистът.", "date": "2019.08.09", "title": "Експерт: Не включвайте климатиците на максимум или минимум"}
{"url": "https://www.faktor.bg/bg/articles/progovoriha-roditelite-na-zaginaloto-na-vodnata-parzalka-momche", "text": "Родителите на загиналото на водната пързалка в Приморско момче разкриха в ефира на Нова телевизия какво е довело до огромната трагедия. Вчера 18-годишният младеж загина при спускане от водна пързалка в аквапарк. Друг негов приятел е ранен. \"Сблъскали са се глава в глава с неговия приятел. Той не е паднал при спускането, каквато информация имаше\", разказа майката на загиналото момче. \"Спасителят може да го е увредил, защото го е сграбчил след инцидента. Децата бяха на почивка заедно, а всички са 18-годишни\", допълни тя. \"Никой не ни се обади, дори от болницата, за ни кажат за детето. Опитах да звънна на телефона на болницата, но никой не ми вдигна\", споделиха двамата родители на починалия 18-годишен младеж. Снощи аквапаркът отново е работил въпреки тежкия инцидент.", "date": "2019.08.09", "title": "Проговориха родителите на загиналото на водната пързалка момче"}
{"url": "https://www.faktor.bg/bg/articles/gen-konsul-ivan-anchev", "text": "Имаме ясна картина - децата от \"къщата на ужасите\" са в добро състояние и са в сигурни ръце. Това обяви в телефонен разговор по Би Ти Ви ген. консул на България в Чикаго Иван Анчев. Той посочи, че е непрекъснат контакт с американските власти и институциите в САЩ и в България.  В САЩ има много добро законодателство по отношение на защитата на децата. Този случай е тежък, неприятен и за съжаление за него научих от медиите. И петте доклада са били положителни за семейството, осиновило децата. Какво се е счупила у тези хора, за да стигнат до тази агресия - това в момента се изяснява. Дали има пропуски в работата на американските органи обаче не мога да обвинявам никого, защото не разполагаме все още с пълни данни по случая, подчерта Анчев. Запитан достатъчно достоверна ли е информацията за ужасното състояние, в което са били намерени 8-те деца, той обясни, че информацията идва от местните жители, тъй като това е малко градче. Но тези деца са под юрисдикцията на американското законодателство, затова не може да се ангажира да кажа кога ще можем да се види с тези деца, след като вече са направени съответните стъпки за това. Сега мога само да кажа, че проблемът тръгва в чисто административен улей - между двете администрации, уточни българският консул в Чикаго. Според експертите децата са силно травмирани и ще им трябва време и доста работа с психолози и психотерапевти. Те са категорични обаче, че не бива да се слага клеймо на осиновяването, а да се промени законодателството ни. Понеже осиновяването дава възможности, които иначе децата няма да получат. Разбира се, то е труден процес. Но имаме случаи на деца, които след над 10 години в приемни семейства в чужбина вече са открили талантите си в плувните спортове и като клавиристи в оркестри в Испания, обясни Нели Гатева Председател на Сдружение за посредничество при международно осиновяване. Психологът Величка Дошева поясни, че получените травми на близначките са свързани най-вероятно с повторно отхвърляне, което се случва и на биологичните деца. Но те сега са в тийнейджърска възраст и ще трябва много работа с експерти, за да си върнат увереността като личности и за доверие към другите хора, заяви още тя. Специалистите обясниха, че вероятно всичко се е случило поради някакви промени в семейството, смяна на местожителството или загуба на работа. Те са се преместили от голям в малък град, децата пък са били в домашна среда на обучение, затова е било трудно околните да забележат промени в техния външен вид и поведение.", "date": "2019.08.09", "title": "Ген.консул Иван Анчев: Децата от \"къщата на ужасите\" са в добро състояние и са в сигурни ръце"}
{"url": "https://www.faktor.bg/bg/articles/obshtinski-savetnik-legnah-si-i-chuh-parviya-vzriv-na-edna-ot-podpalenite-mi-koli", "text": "Пожарът възникна около 2 часа през нощта. Минути след като си легнах бях събуден от първия взрив на една от подпалените коли. Това заяви общинският съветник на съветник на Община Съединение и бивш кмет Георги Руменов пред камерите на Нова телевизия. \"Реагирах бързо и звъннах веднага на службите по противопожарна безопасност\", разказа още той и благодари на пожарната. \"Подозренията ми са свързани с дейността ми като общински съветник. Подавал съм сигнали до прокуратурата за сегашното управление на Съединение. Не съм криел сигнала, всичко бе подплатено с документи\", разкри Руменов. \"Призовавам Иван Гешев да започне проверка в общината за злоупотреба с дървесина за стотици хиляди лева. Смятам, че сигналът ми е причината за палежа. На никого нищо не дължа. Охранителните камери не са покрили територията на палежа\", коментира Георги Руменов.", "date": "2019.08.09", "title": "Общински съветник: Легнах си и чух първия взрив на една от подпалените ми коли"}
{"url": "https://www.faktor.bg/bg/articles/vmesto-luksozna-kashta-za-gosti-elena-v-ahtopol-pochivashti-otkrivat-prazna-niva", "text": "Елка Николова (жената с многото фалшиви профили във Facebook) се издирва от софийската, пернишката и варненската полиция. Тя обещавала на клиентите си нощувки в апартаменти и хотели по цялото Южно Черноморие. Взимала половината пари и пращала измамените на несъществуващи адреси, след което изчезвала. Хората обаче разбирали чак на място, че са излъгани. Жената е разследвана и за много други измами. Има и присъди, разкри в репортаж Нова телевизия. Една от жертвите на измамата споделя как е била излъгана. „Видях обява в интернет пространството. Офертата беше хубава и реших за звънна. Николова предлагаше къща за гости „Елена” в Ахтопол. Цената беше 100 лева на ден за четиричленно семейство. След 6 дни уговорки по телефона, ме убеди да й изпратя сумата. Каза, че вилата се намирала на морето. Преведох 289 лв., което е 50%, която трябваше да бъде за 6-дневната ни почивка. Стигаме до оказаното място в Ахтопол, но там се оказа, че няма сграда, няма никой. Имаше само една нива”, разказва измамената, която пожела да остане анонмна. „Питах в най-близкия магазин за адреса. Казаха ми, че съм може би десетата измамена, която търси къща на това място”, каза още тя. „Жената има много фалшиви профили във Facebook. Представя се за Елка Николова или Елена Николова. Снимките, които показва са откраднати от различни хотели”, разказва измамената.", "date": "2019.08.09", "title": "Вместо в луксозна къща за гости в Ахтопол летовници се озовават в празна нива"}
{"url": "https://www.faktor.bg/bg/articles/new-europe-badeshteto-na-italianskoto-pravitelstvo-e-pod-vapros", "text": "Бъдещето на италианското правителство е под въпрос, пише електронното издание New Europe, съобщава \"Фокус\". Италианският премиер Джузепе Конте проведе 30-минутна среща с италианския държавен глава Серджо Матарела, за да го информира за напрежението между коалиционните партньори от Движение „Пет звезди“ и Лигата на Матео Салвини. Премиерът Конте вече проведе среща с вицепремиера Матео Салвини в Палацо Чиги в сряда, след която италианският министър-председател отказа да отговаря на журналистически въпроси. Междувременно Матарела подписа новия закон на правителството за контрол на миграцията , като изрази опасения пред председателите на Долната камара и Сената, според източници на изданието. Спорният пакет е изготвен от Салвини и е гласуван в понеделник след преодоляването на вот на доверие в Сената.  Целта на промените е да се надгради законодателството в областта на миграцията, което бе прието миналата година и също бе изготвено от Салвини и което забрани достъпа до италианските пристанища на кораби на НПО за спасяване на мигранти. Според новото законодателство капитаните на кораби, които спасяват хора в морето и ги отвеждат в италиански води без разрешение, ще бъдат изправени пред глоби до един милион евро и задържане на кораба.", "date": "2019.08.09", "title": "New Europe: Бъдещето на италианското правителство е под въпрос"}
{"url": "https://www.faktor.bg/bg/articles/avtobus-s-40-patnika-plamna-v-turtsiya-po-chudo-nyama-postradali", "text": "Автобус с 40 пътници се запали в движение в южния турски окръг Мерсин. Пътниците са успели да се спасят в последния момент, съобщи турската телевизия НТВ. Инцидентът е станал на магистрала в района на град Тарсус. Автобусът се е запалил малко преди да стигне до тунел, предаде БТА. Всички пътници са невредими. След като хората са излезли от автобуса, пламъците са обхванали цялото превозно средство. На мястото на инцидента пристигнаха пожарни екипи. Магистралата край Тарсус е била затворена за кратко след инцидента. Предприето е разследване по случая.", "date": "2019.08.09", "title": "Автобус с 40 пътници пламна в Турция, по чудо няма пострадали"}
{"url": "https://www.faktor.bg/bg/articles/novo-masovo-ubiystvo-v-sasht", "text": "Полицията в Калифорния задържа мъж, след като убил с нож четирима души и ранил други двама. Полицията съобщи, че насилието не е целенасочено, а единственият известен досега мотив на нападението, продължило 2 часа, е „грабеж, омраза, убийство“.   „Знаем, че този човек е бил изпълнен с гняв и е наранил много хора“, съобщи представител на полицията. До момента властите не са съобщили името на заподозрения, за когото се знае, че е на 33 години, съобщи БГНЕС.   Атаката идва само дни след като страната беше разтърсена от две масови стрелби в Ел Пасо, Тексас и Дейтън, Охайо при които загинаха 31 души.   Хората били наръгани на няколко отделни места в Гардън Гроув и съседния град Санта Ана, на около 55 км югоизточно от Лос Анжелис. Заподозреният бил въоръжен с два много големи ножа, тип мачете и бил изключително брутален докато нападал хората.   Жертвите са двама души в апартамент, охранител и още един човек в ресторант.   Първоначално полицията получила обаждане от двама души, които съобщили, че жилището им е обрано. Минути по-късно последвало друго обаждане за обир в пекарна в Гардън Гроув. От пекарната, заподозреният се върнал в жилищния комплекс, където се намира апартаментът му, и наръгал с нож двама души. Малко след това нападателят отишъл на бензиностанция и се сбил с клиент, наливащ си гориво, като счупил носа му.   Полицаите проследили колата на заподозрения до паркинг на универсален магазин в Санта Ана. Минути след като автомобилът му бил открит от служителите на реда, 33-годишнияат излязъл от магазина с много голям нож и пистолет, което отнел от охранител. Преди да бъде арестуван, полицаите получили сигнал, че заподозреният е убил и друг човек – служител на близък ресторант. Оказало се, че е извършил още два обира и ранил двама души, чието състояние е стабилно.   Властите уточниха, че престъпленията нямат нищо общо с расова омраза, а заподозреният и по-голяма част от жертвите са от латиноамерикански произход.", "date": "2019.08.09", "title": "Ново масово убийство в САЩ"}
{"url": "https://www.faktor.bg/bg/articles/boris-dzhonsan-obyavi-initsiativa-za-promeni-v-imigratsionnite-pravila", "text": "Британският премиер Борис Джонсън обяви инициатива за промени в имиграционните правила на Обединеното кралство, целящи то да може са привлича \"най-умните и най-добрите\" след Брекзит, предаде Франс прес. Промените ще включват премахване на ограниченията за броя на допусканите във Великобритания чужденци с т.нар. \"визи за изключителни таланти\", както и увеличаване броя на научните институти и университети, които ще могат да привличат елитни учени и обещаващи таланти от целия свят. В кампанията си преди да бъде избран за лидер на Консервативната партия миналия месец Борис Джонсън заяви, че ще въведе имиграционна система като австралийската, в която кандидатите за постоянно пребиваване и работа се класират по точкова система в зависимост от образованието и уменията им. Миграцията беше един от основните фактори зад желанието на британските гласоподаватели да се разделят с Европейския съюз (ЕС) през 2016 г. Мигрантите бяха обвинявани за загубите на работни места, културните промени, недостигът на жилища, престъпността и пр., пише Bloomberg. Общественото отношение относно мигрантите се промени малко по-късно. Опасенията от миграцията отслабнаха малко след референдума на фона на увеличаващите се мнения, че вносът на работна сила всъщност е необходим за запълване на определени позиции. Само около една трета от британците например възразяват на работещите мигранти, които се грижат за възрастни хора, докато около 76% от тях подкрепят работата им в Националната здравна служба. Във всеки случай нетната миграция в Кралството значително намалява – от 258 хил. след референдума до 336 хил. преди него. В доклад от 2018 г., изготвен от Независимия консултативен комитет по миграцията, се стигна до заключението, че мигрантите имат малък ефект върху заплатите или заетостта на местните граждани. Според други проучвания те имат незначително влияние върху предоставянето на образование, здравни услуги или социални помощи в страните, в които се намират. Тези работници обаче са безценни за по-широката икономика. Тъй като населението във Великобритания застарява, а страната е много близо до пълна трудова заетост, няма достатъчно квалифицирани местни работници в много индустрии, които да задоволят търсенето. Според оценка работодателите в сектора на услугите ще се сблъскат с недостиг от 1 млн. работници в рамките на пет години и два пъти повече за десетилетие. Нарастващият недостиг на работна сила може също да попречи на публичните услуги. Един от основните проблеми на Националната здравна служба е липсата на служители от всички нива, включително наличието на вакантни 40 хил. места за медицински сестри. Ако Великобритания се готви за насърчаване на жилищното строителство, което трябва да направи, ще й бъдат необходими и специализирани работници за създаването на тези сгради, които също не са определяни като „висококвалифицирани“ според новите дефиниции. Опитите да се привлекат квалифицирани мигранти, каквито бяха целите на Мей и сега на Борис Джонсън, със сигурност имат смисъл. Няма причина обаче това да се случва за сметка на по-малко квалифицираните кандидати, които също могат да допринесат за икономиката на Великобритания.", "date": "2019.08.09", "title": "Борис Джонсън променя имиграционните правила след Брекзит"}
{"url": "https://www.faktor.bg/bg/articles/gerb-izdiga-kmeta-na-septemvri-marin-rachev-za-vtori-mandat", "text": "Досегашният кмет на град Септември Марин Рачев е номинацията на партия ГЕРБ и за следващ мандат. Решението е взето на проведено късно снощи заседание на общинската структура с участието на областния председател на политическата сила Найден Шопов и секретаря Гинче Караминова, съобщава Дарик. Марин Рачев е получил силна подкрепа от предложените кандидати за кметове на по-малките населени места и общински съветници. Те са поставили условието, че биха се явили на изборите от листата на ГЕРБ само ако организацията издигне за общински градоначалник Рачев. Дадени са и две алтернативни предложения. Председателят на общинската структура инж. Атанас Узунов обаче си е направил самоотвод, а народната представителка Даниела Малешкова, която в началото на сегашния мандат беше и зам.-кмет на общината, е събрала едва няколко гласа. Въпреки това и нейната номинция ще бъде представена пред централното ръководство на ГЕРБ, което има последната дума. Припомняме, че през 2015 година Марин Рачев спечели първия си мандат с подкрепата на ГЕРБ. Името на бизнесмена бе замесено в няколко големи скандала. Срещу него се водят редица дела и по обвинения в злоупотреби с обществени средства, и в укриване на данъци чрез негови фирми. През май получи две години и половина условно за източване на данъци, но обжалва присъдата и до момента тя не е влязла в сила. Въпреки това той явно се радва на достатъчно подкрепа в местната общност, а управляващата партия отново залага на него като претендент за кметския пост.", "date": "2019.08.09", "title": "ГЕРБ издига кмета на Септември Марин Рачев за втори мандат"}
{"url": "https://www.faktor.bg/bg/articles/putin-shte-poseti-finlandiya-prezidentat-niynistyo-sreshtata-shte-bade-dosta-obiknovena", "text": "Президентът Саули Нийнистьо заяви в четвъртък, че руският президент Владимир Путин ще посети Финландия в края на август, цитиран от финландското англоезично издание Daily Finland, пише \"Фокус\". Нийнистьо се срещна с водещи главни редактори на финландските медии в четвъртък и им съобщи за посещението. Той определи предстоящата си среща с Путин като \"доста обикновена\". Финландският президент отбеляза, че държавните глави на двете страни се срещат ежегодно, или в Русия, или във Финландия. \"Като цяло ще бъдат обсъдени двустранните въпроси и в голяма степен ще бъде засегната международната политика\", заяви Нийнистьо. Той не посoчи дата на посещението. Финландският вечерен вестник Ilta-Sanomat по-късно съобщи, че срещата ще се състои на 22 август.   Президентският кабинет нито потвърди, нито отрече информацията пред финландските медии.", "date": "2019.08.09", "title": "Финландският президент пред водещи главни редактори: Срещата ми с Путин ще бъде \"доста обикновена\""}
{"url": "https://www.faktor.bg/bg/articles/amerikanski-shpionski-dron-se-razbi-v-irak", "text": "\"Шпионски\" военен дрон на САЩ се е разбил северно от Багдад, съобщи в петък иракската информационна агенция Buratha. Източници на агенцията отбелязаха, че безпилотният военен самолет с номер 52187 вероятно е бил свален в района на град Радвания (бивш бастион на Ал-Кайда) в резултат на \"хакване или прихващане\".  Според информацията дронът не претърпял сериозни щети и е бил предаден на властите в Ирак. Американските и иракските власти тепърва ще потвърждават достоверността на информацията на Buratha News Agency.", "date": "2019.08.09", "title": "Американски шпионски дрон се разби в Ирак"}
{"url": "https://www.faktor.bg/bg/articles/vnezapno-pochina-sobstvenikat-na-unikredit-bank", "text": "На 76 години внезапно почина президентът на \"Уникредит\" Фабрицио Сакомани, съобщава италианският в. \"Стампа\". Ден преди това Сакомани беше на пресконференцията за представяне на резултатите на банката за полугодието. От април 2018 г. той беше председател на административния съвет на \"Уникредит\". Преди това е бил 25 години в италианската Централна банка, която в даден момент оглави. Бил е и министър на икономиката и на финансите.", "date": "2019.08.09", "title": "Внезапно почина президентът на Уникредит Банк"}
{"url": "https://www.faktor.bg/bg/articles/vizhte-kakav-e-nay-golemiyat-strah-na-donald-tramp", "text": "Страхувам се да не стана алкохолик, е казал американският президент Доналд Тръмп за в. Вашингтон пост. Стопанинът на Белия дом е обяснил в интервю пред журналист от изданието защо не консумира спиртни напитки. \"Аз имам горчив опит. По-големият ми брат Фред бе много красив и умен човек, но той се пропи и си отиде пред очите ми. Аз съм убеден, че любовта към чашката се предава в нашия род от поколение на поколение. Ето защо аз не близвам. Ако бях пил, надали щяхме да си говорим сега\", е посочил още той пред сътрудник на медията. По-рано Тръмп бе обявил Арнолд Шварцнегер за мъртъв. Звездата от \"Терминатор\" вчера е заявил, че се чувства добре. \"Тук съм, въпреки думите на г-н Тръмп\", е написал актьорът в Twitter. (Новини.бг)", "date": "2019.08.09", "title": "Вижте кой е най-големият страх, който мъчи Доналд Тръмп"}
{"url": "https://www.faktor.bg/bg/articles/kirgizkiyat-sad-razporedi-arest-na-bivshiya-prezident-do-26-avgust", "text": "Съдът в Киргизстан постанови бившия президент на страната да бъде задържан по досъдебно производство, след като той бе арестуван в имението си по време на операция, при която загина представител на силите на реда и предизвика дълбоко разделение в обществото на бившата съветска република, предава AFP и \"Фокус\". Централноазиатската държава, която претърпя две революции за по-малко от две десетилетия, e в плен на противопоставянето между бившия президент Алмазбек Атамбаев и неговия доскорошен съратник, превърнал се в негов враг, президентът Сооронбай Джеенбеков. Специалните сили тази седмица започнаха две големи операции за извеждането на Атамбаев от резиденцията му извън столицата Бишкек, след като той отказа да бъде разпитан по случаите, за които поддръжниците му твърдят, че са политически мотивирани. Първият рейд се провали след като загина един командос, а охраната на Атамбаев, заедно с негови привърженици, осуетиха ареста му. Във втори опит в четвъртък той обаче той беше задържан. В Столицата Бишкек избухнаха безредици, предизвикани от привърженици на бившия президент. Адвокатът на Атамбаев Сергей Слесарев заяви пред AFP, че съдебното решение е свързано с незаконното освобождаване от затвора на известен престъпен бос по време на президентството на Атамбаев. Държавният прокурор на Киргизстан в четвъртък определи освобождаването на етническия чеченец, ключова фигура в подземния свят на Киргизстан Азиз Батукаев през 2013 г. сред петте криминални дела, в които фигурира Атамбаев. \"Тези обвинения са безпочвени ... възнамеряваме да заведем дело пред международни съдилища\", заяви Слесарев. Според ТАСС в столицата Бишкек обстановката е спокойна. По същото време в курортния град Чоплон-Ата на брега на езерото Исик-Кул в Киргизстан се провежда среща на премиерите на страните от Евразийския икономически съюз (ЕАИС).", "date": "2019.08.09", "title": "Киргизкият съд разпореди арест на бившия президент до 26 август"}
{"url": "https://www.faktor.bg/bg/articles/zashto-rusiya-trupa-tolkova-mnogo-pari-i-zlato", "text": "Когато чете макроикономически оценки за Русия, човек напоследък непрекъснато има натрапчивото усещане за дежавю. Същото важи и за последния доклад на Международния валутен фонд (МВФ). Икономиката на Руската федерация, както и досега, зависи от международните цени на енергоносителите. В доклада се казва, че тъкмо падането на тези цени през последните пет години е най-сериозната причина за спадането на руския БВП. На второ място като фактор са западните санкции, макар че Русия в по-малка или по-голяма степен се е адаптирала към тях. Трети отрицателен фактор е недостигът на инвестиции, породен от факта, че правителството паркира в резервни фондове всички приходи от износа на нефт, надвишаващи 40 долара за барел. Експертите от МВФ смятат, че в резултат от всичко това за петте години между 2014 и 2018 БВП на страната е нараснал само с 2,5 процента. Ако ги нямаше санкциите, ръстът може би щеше да бъде 3,5%. А ако можехме да изчистим всички изброени отрицателни фактори, ръстът щеше да достигне 6 процента, твърдят авторите на доклада. Според тях, икономическият растеж може да се насърчи, ако се снижи държавната намеса, и се премахнат излишните регулации и проблемите в управлението. Изводът, който може да се направи от всичко това, е: санкциите оказват ефект, структурни реформи не се провеждат, а държавните корпорации, които се ръководят от корумпирани приятели на Кремъл, са задушили под себе си всякаква икономическа активност в страната. Някои твърдят, че застоят в руската икономика вече е настъпил, но от МВФ все още смятат, че той тепърва се задава. На човек му се иска да ги попита: Ако това сегашното не е стагнация, то какво ли ще бъде, когато тя наистина настъпи? Путин уж обеща, че ще влага пари в инфраструктурата, здравеопазването и образованието. Но след като 60 или 70 процента от БВП тъй или иначе са свързани с държавния сектор, всъщност става дума за местене на пари от единия джоб в другия. Това трупане на средства в държавния казан върви с мощни темпове. Русия натрупа огромни златни резерви - факт, който според някои наблюдатели, дава ясно предимство на Русия в условията на изострящия се търговски конфликт между САЩ и Китай. Освен това Русия изплати дълговете си към МВФ и сега общият външен дълг на страната възлиза на по-малко от 500 милиарда долара. За сравнение: дългът на САЩ възлиза на 22 трилиона – 44 пъти повече. Един известен анализатор на голяма западна инвестиционна банка, който се занимава с Русия, смята, че паричните запаси на руското правителство могат да достигнат три и дори повече процента от БВП: „Ако го погледнем от този ъгъл, Кремъл се държи така, сякаш се готви за война или за някаква голяма катастрофа,\" казва експертът. Звучи правдоподобно. Защото дори влошаващият се социален климат и спадащото доверие на избирателите не карат Путин да побърза с инвестициите в най-чувствителните за гражданите области. Често чувам, че Путин, видите ли, бил любител на строгата финансова политика и на монетаризма и просто следвал инстинкта си да събира пари за черни дни – докато все още има пари. На всичкото отгоре държавните корпорации – тоест, две трети от руската икономика – са заплашени от нови американски санкции. На тях им трябва някаква спасителна жилетка. Всичко това е вярно, но все пак: по-рано Кремъл реагираше доста по-гъвкаво и щедро на всяко снижаване на популярността на Путин и неговата политика. Както показателния удар срещу опозицията в Москва, така и споменатата финансова политика (в съчетание с вдигането на пенсионната възраст и на ДДС), според мен, са ясен признак, че Кремъл се готви за сътресения във властта. В програмата сигурно влиза или дългосрочен военен сценарий, включваWirtschaftщ анексирането на Беларус или присъединяването на сепаратистките „народни републики“ в Донбас (а може би и двете едновременно), или пък драматични промени в многострадалната конституция и превръщането на Путин във фактически пожизнен ръководител на Русия. За осъществяването на втория сценарий ще трябва върху хората да се излее дъжд от рубли, за да се подобри положението им. Лично аз повече вярвам в първия сценарий. Но с това проблемите не приключват. Защото дори утре да стане чудо, дори да се смени режимът, а в Кремъл да влезе президент като Навални, Собол или Яшин, а в Държавната дума – най-добрите глави на Русия, всички те ще наследят именно тази икономика, при която десетки милиони граждани зависят от държавата и от нейните пари. Ще наследят и един държавен апарат, който не умее нищо друго, освен да раздава тези пари по заповед отгоре – или да ги краде. Още не знаем дали Путин ще промени конституцията и дали ще започне нова война. Но, умишлено или не, той е циментирал такава система, в която всяка опозиция ще се замисли дали да я разбива или по-скоро да се договори с „бившите\". Може би, поне отчасти, тъкмо на това разчитат и „най-добрите глави на Русия\". Този път в кавички.", "date": "2019.08.09", "title": "Защо Русия трупа толкова много пари и злато?"}
{"url": "https://www.faktor.bg/bg/articles/korbin-dzhonsan-planira-antidemokratichni-manevri-za-da-izlezem-ot-es-na-31-oktomvri", "text": "Лидерът на британската Лейбъристка партия Джереми Корбин поиска гаранции от премиера Борис Джонсън, че няма да допусне Обединеното кралство да напусне ЕС по време на предизборна кампания, предадоха световните агенции. Джонсън каза, че страната ще излезе от ЕС на 31 октомври, както е предвидено, с или без сделка. Корбин обвини Джонсън, че планира антидемократична маневра, за да постигне целта си. Депутати от опозицията ще се опитат свалят консервативното правителство на Джонсън чрез вот на недоверие, когато през септември парламентът се върне от лятната си ваканция. Ако правителството изгуби вота, Джонсън ще трябва да свика предсрочни избори. Съюзници казват, че Джонсън може да насрочи вота за след 31 октомври, така че Обединеното кралство да напусне автоматично ЕС по време на предизборната кампания. Според Корбин това би било \"безпрецедентно, неконституционно и антидемократична злоупотреба с власт\". Обичайна практика е правителствата да не взимат важни политически решения по време на предизборен период. Корбин е написал писмо до секретаря на правителството Марк Седуил, в което иска да бъде постановено официално, че правителството ще трябва да отложи Брекзит за след изборите, за да бъде оставен електоратът да вземе решение и бъдещото правителство да предприеме следващите стъпки въз основа на волята на избирателите. Вчера Джонсън не отговори на въпрос какво ще прави, ако правителството изгуби вота на недоверие.", "date": "2019.08.09", "title": "Корбин: Джонсън планира антидемократични маневри, за да излезем от ЕС на 31 октомври"}
{"url": "https://www.faktor.bg/bg/articles/britanski-iztrebiteli-izletyaha-po-trevoga-zaradi-ruski-bobardirovachi", "text": "Изтребители на Кралските военновъздушни сили на Великобритания са били вдигани два пъти в четвъртък, за да наблюдават руски самолети, приближаващи се до въздушното пространство на Обединеното кралство, заяви британското министерство на отбраната. „Изтребител „Тайфун” е излетял от базата Лосимут, а друг самолет „Вояджър” от Брайз Нортън, за да наблюдава два руски Ту-95, приближаващи се към въздушното пространство на Обединеното кралство. Междувременно изтребители „Тайфун” от балтийската мисия на НАТО също са излетели от авиобаза Амари, за да прихванат руски бомбардировач Ту-142 и два изтребителя Су-30 Фланкър летящи близо до въздушното пространство на Естония”, се казва в съобщение на министерството. Според изявлението, изтребителите са излетели от база в Обединеното кралство, ескортирали руския самолет и са се уверили, че той не е преминал във въздушното пространство на страната. Министерството отбелязва, че операцията по прихващане и наблюдение се провежда в международното въздушно пространство в съответствие със стандартите за безопасност. Що се отнася до самолетите „Тайфун”, разположени в Естония, те прихванали руския бомбардировач, който се движел близо до естонското въздушно пространство. Докато руският самолет се придвижвал близо до въздушното пространство на НАТО, придружаващата мисия била продължена от финландски и шведски самолети. Впоследствие обаче самолетите на Обединеното кралство били помолени да прихванат отново руския бомбардировач, който по това време бил придружаван от два руски самолета Су-30 Фланкър. (Vesti.bg)", "date": "2019.08.09", "title": "Британски изтребители излетяха по тревога заради руски бомбардировачи"}
{"url": "https://www.faktor.bg/bg/articles/moshten-tayfun-priblizhava-kitay-i-yaponiya", "text": "Мощният тайфун „Лекима” приближава Китай и Япония и китайската метеорологична служба обяви червен код за опасност. В момента „Лекима” вилнее в Тайван с ветрове над 190 км/ч и се очаква в събота да достигне източната китайска провинция Чжъцзян, информира Би Би Си (BBC). В региона са разположени аварийни екипи, които да ръководят работата по подпомагане на нуждаещите се, съобщи китайското министерсво на извънредните ситуации. Хиляди хора по крайбрежието в Шанхай са предупредени да се подготвят за евакуация. Очаква се бурните ветрове да започнат да се усещат в мегаполиса още от тази вечер и да продължат до неделя. Евакуирани са 16 000 души. Предупреждения за наводнения са издадени за източните участъци на река Яндзъ и Жълт река, които ще останат в сила до сряда. Провинциите Джансу и Шандонг също са нащрек. Круизни лайнери бяха призовани да забавят пристигането си в Шанхай, а някои влакови услуги са спрени за уикенда. Пекин също отмени някои влакове, които се пътуват към и от делтата на Яндзъ. В момента „Лекима” е един от двата тайфуна в западната част на Тихия океан. На изток тайфунът Кроса разпространява обилен дъжд над Северните Мариански острови и Гуам. Той се движи на северозапад и може да удари Япония през следващата седмица. „Лекима”, който е деветия тайфун досега тази година, се превърна в супер тайфун късно в сряда. Той мина на север от Тайван в петък, което доведе до отмяна на полети и затваряне училища и офиси. Електрозахранването беше прекъснато за над 40 000 домове и високоскоростната железопътна услуга на острова беше прекратена северно от град Тайчунг, съобщават местните медии. Огромната буря дойде ден, след като източен Тайван беше разтърсен от земетресение с магнитуд от 6 по Рихтер. „Лекима” освен това донесе пороен дъжд и силни ветрове в югозападната част на Япония в петък, прекъсвайки електрозахранването на около 14 000 домове.", "date": "2019.08.09", "title": "Червен код: Супер тайфун приближава Китай и Япония"}
{"url": "https://www.faktor.bg/bg/articles/desislava-taneva-shte-ima-kadrovi-promeni-no-sled-ovladyavane-na-krizata-s-chumata", "text": "Ще има кадрови и организационни промени, но не можем да ги направим в пика на заразата с африканска чума по свинете (АЧС), когато ни трябват хора на терен. Това заяви в ефира на БНТ1 министърът на земеделието Десислава Танева по повод проверката, назначена от главния прокурор в Агенцията по безопасност на храните (БАБХ). 30 огнища на африканска чума тип домашна свиня са установени до момента на територията на страната, като те са основно в Северна България. Шест от тях са в промишеми свинекомплекси. Повечето нови случаи на вируса от последните дни са при дивата свиня, те са общо 33, обясни министър Танева. От 2007 г. 12 държави членки на ЕС са с такива установени случаи и все още няма страна от тях, която да е излязла от списъка с този вирус. 12 години африканската чума не е изкоренена от стопанствата в Европа, категорична е Танева. Всичко, което е оставено да се произвежда, е само и единствено при условията на мерки за биосигурност. Това е целта, която ние имаме и трябва да постигнем, ако искаме да имаме местно производство. Трябва да бъдат изградени мерки за биосигурност и регистрации на тези стопанства - не е толкова трудно, нито толкова скъпо. Оттам насетне рискът от разпространение, от зарязване, поражения и икономически загуби силно намалява и се дължат компенсации за загубени животни, заяви земеделският министър. Благодаря на всички хора, които станаха съпричастни и се включиха в борбата с африканската чума - усвоиха си месото, изчистиха стопанствата и ние ще им предоставим финансов стимул в размер на 300 лв., подчерта министър Танева. Включително и в точки, в които има протести, има усвояване на месото в личните стопанства до 75%. Догодина всичко ще може да се репопулира в условията на мерки за биосигурност, допълни министърът. В пряко включване протестиращи срещу мерките свиневъди от село Крушаре зададоха своите въпроси към министър Танева. При личните стопанства в рисковите 3-километрови зони, месото беше загробено, това е изискването. Те нямат мерки за биосигурност и на практика представляват вектор за разпространение на този вирус, поясни министър Танева. Относно недоволството на животновъди срещу началника на Агенцията по безопасност на храните д-р Дамян Илиев и назначената проверка от главния прокурор Сотир Цацаров Танева заяви, че ведомството й ще съдейства на прокуратурата и ще се съобрази изцяло с резултатите от проверката.", "date": "2019.08.09", "title": "Десислава Танева: Ще има кадрови промени, но след овладяване на кризата с чумата"}
{"url": "https://www.faktor.bg/bg/articles/sasht-otne-vizata-na-todorov", "text": "Съединените американски щати отнеха визата на шефа на \"ТАД груп\" Иван Тодоров, съобщава \"24 часа\", позовавайки се на дипломати. Причината е в обвинението му като подбутител на атаката срещу НАП. Заради нея Тодоров е обвинен в теророзъм, целящ създаване на смут и паника в обществото. Самият Тодоров отрича обвиненията. Той имаше виза, защото е представител на тамошна верига ресторанти за сандвичи в цяла Източна Европа. Според мълвата, това е втора негова санкция от САЩ. През 1997 г. е разследван заради скиминг. С данни, получени от негови пос терминали, са пазарувани компютри от САЩ. Затова от Щатите му забранили да ходи в страната. Заради лиспа на доказателства обаче забраната била махната, носи мълвата във Варна, откъдето е Тодоров.", "date": "2019.08.09", "title": "САЩ отне визата на Иван Тодоров заради хакерската атака срещу НАП"}
{"url": "https://www.faktor.bg/bg/articles/gerb-otteglya-podkrepata-si-za-kmeta-na-ruse", "text": "Настоящият кмет на Русе от ГЕРБ Пламен Стоилов се отказа от следващата кметска надпревара. Това написа той на страницата си във Фейсбук, изтъквайки като причина за решението , \"че не е получил категорична подкрепа нито от правителството, нито от ръководството на партията\". \"Благодаря на структурата на ГЕРБ – Русе за мощната подкрепа, която беше дадена за номинацията ми за трети кметски мандат! Приемам това като оценка за работата ми през последните 8 години в интерес на Русе и русенци! Благодарение на това, че администрация и граждани работихме заедно като екип, успяхме да изтръгнем Русе от безвремието и да стартираме чакани десетилетия наред проекти! Решението да откажа тази номинация и да си направя отвод беше трудно, но добре осъзнато и мотивирано от отговорността, която нося пред русенци! От опит зная, че един успешен нов мандат като кмет предполага категорична подкрепа както от Правителството, така и от ръководството на партията, която ме излъчи за кмет през 2011 г. Такава до момента не е заявена спрямо мен! Когато си обект на системно дискредитиране и омаскаряване от хора, които нямат интерес от въведения ред, прозрачност и върховенство на закона при управлението на общинската администрация, това може да се приеме като сигнал, че посоката ти е правилна и че интересът на гражданите е защитен! Окуражава ме, че голямата част от моите съграждани не се поддадоха на тази компроматна война и отказаха да участват в нея! Няма да рискувам интересите на Русе за сметка на собственото си политическо оцеляване! За мен не е самоцел да бъда кмет на всяка цена! Единственото, което има значение в случая е успешното изпълнение на важните за града проекти: Възвръщането на европейския блясък на Русе и обръщането му с лице към река Дунав; Модернизацията на общинските училища и детски градини; Обновяването на емблематични сгради паметници на културата; Цялостното благоустрояване на улици, тротоари и междублокови пространства в центъра и в кварталите; Осигуряването на удобен и съвременен градски транспорт; Подобряване на средата за бизнес, култура и спорт! До последния си ден като кмет ще продължа да работя за успеха на тези проекти, защото зная колко усилия и упорита работа сме вложили заедно с целия ми екип за осигуряването на необходимото финансиране за тях, конкурирайки се с другите големи градове! Отказаната номинация за трети мандат по никакъв начин не означава, че ще спра да работя за възраждането на Русе! За мен има значение как се развива градът, в който съм роден и израснал, където живее детето ми и където искам да останат и моите внуци!\"", "date": "2019.08.09", "title": "ГЕРБ оттегля подкрепата си за кмета на Русе"}
{"url": "https://www.faktor.bg/bg/articles/sasht-i-nyakolko-evropeyski-strani-prizovaha-rusiya-da-se-iztegli-ot-gruziya", "text": "САЩ и няколко европейски страни призоваха Русия да се изтегли от Грузия, предаде Асошиейтед прес. Призивът бе отправен по повод 11-ата годишнина от конфликта между Русия и Грузия. След прекратяване на консултациите в Съвета за сигурност на ООН, постоянните представители на Белгия, Естония, Франция, Германия, Полша и Великобритания, както и на САЩ публикуваха изявление в подкрепа на грузинската независимост, суверенитет и териториална цялост. В документа страните казват, че са изключително обезпокоени относно задълбочаващите се връзки на Русия с двете самопровъзгласи се за независими грузински провинции Абхазия и Южна Осетия. Страните призоваха Русия да приложи споразуменията от 12 август и от 8 септември 2008 г., които включват ангажимент, че въоръжените сили ще се изтеглят до позициите, на които са били преди избухването на враждата и че ще се установи международен механизъм за сигурност. Грузия се опита да си върне контрола върху Абхазия и Южна Осетия по времето на президентството на Михаил Саакашвили и това породи война с Русия, започнала на 7 август 2008 г. Русия признава независимостта на Абхазия и Южна Осетия и има военни бази там. Постоянният представител на Русия в Съвета за сигурност Дмитрий Полянски определи случилото се преди 11 години като \"трагична грешка\", допусната от Саакашвили, за която Грузия е платила \"висока цена\". Според Полянски единственият начин за намаляване на напрежението и постигане на просперитет на отношенията в Кавказ е чрез установяване на диалог между \"Грузия и двете независими страни\". Полянски допълни, че позицията на западните страни не е много от полза за това.", "date": "2019.08.09", "title": "САЩ и няколко европейски страни призоваха Русия да се изтегли от Грузия"}
{"url": "https://www.faktor.bg/bg/articles/prof-miloshev-avtarshokovi-trusove-lyulyaha-turtsiya-tsyala-nosht", "text": "Цяла нощ в страната е имало афтършокови трусове след вчерашните две по-силни земетресения. Това обясни проф. Николай Милошев, Институт по геофизика И двете земетресения са били плитки - на кратко разстояние, затова не са усетени в България, посочи той. В днешно време вече разполагаме с много по-качествена апаратура, улавяме много по-слаби земетресения, което преди беше невъзможно, обясни професорът. Той допълни, че е необходимо в обществото да бъде изградена определена култура на поведение при такъв тип природни бедствия. За разлика от японците например, при които това е ежедневие, ние нямаме сеизмична култура, способност да не изпадаме в паника, което наистина е трудно, когато земята се люлее под краката ти, изтъкна професорът.", "date": "2019.08.09", "title": "Автършокови трусове люляха Турция цяла нощ"}
{"url": "https://www.faktor.bg/bg/articles/alen-delon-e-poluchil-udar", "text": "Френската кинолегенда Ален Делон е получил удар и се възстановява в швейцарска болница. Новината беше съобщена от най-големия му син. Делон е получил и мозъчен кръвоизлив, но състоянието му е стабилно. Това е станало преди няколко седмици, но семейството на актьора е успяло да запази новината за здравословното му състояние в тайна.", "date": "2019.08.09", "title": "Ален Делон е получил удар, лекуват го в швейцарска клиника"}
