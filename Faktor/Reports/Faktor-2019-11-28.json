{"url": "https://faktor.bg/bg/articles/shefat-na-direktsiyata-po-hranite-nyama-opasnost-ot-luda-ovtsa-u-nas", "text": "Няма риск от заболяване „луда овца“ в България, заяви пред БНР директорът на Агенцията по храните проф. Паскал Желязков. „Заболяване \"луда овца\" няма. То се казва Скрейпи. При него заболяват отделни животни и никой не може да каже как става. То не се предава от животно на животно. Смята се, че се предава с храна“, обясни той в предаването „Преди всички“ „Вината за корупция винаги е лична, не може да хвърляме вина върху цялата Агенция или върху всички хора, които се занимават с животни“, коментира проф. Желязков и добави: „Има случаи, когато нашите служители са подложени на корупционен натиск. Но обикновено хора, които са изрядни, те няма защо да дават подкупи. Призовавам хората да си изпълняват задълженията и изискванията по закон, а който иска след това подкуп от тях и им създава допълнително напрежение, да информират органите на Агенцията и органите по правораздаване“. Изменението на Закона за ветеринарно-медицинската дейност се прави във връзка с повишаване биосигурността на фермите, подчерта проф. Желязков и добави, че това е във връзка с африканската чума по свинете. Според него промените в закона ще решат и въпроса с броя на прасетата, отглеждани в задните дворове на хората. Той отбеляза, че са се натъкнали на задни дворове с по 100 прасета: „Апелирам колегите – нарушителите, които не изпълняват разпоредбите, да бъдат санкционирани, защото след това този бумеранг се връща върху тях“. Проф. Желязков каза още, че в момента официалните ветеринарни лекари не достигат, като има области, в които един ветеринарен лекар отговаря за 3 области. Сега те ще трябва през определен период от време да посещават фермите, с които имат сключен договор за обслужване. Затова: „Ще ограничим дейността на ветеринарния лекар в рамките на общината или съседната община, но близо до обекта“. Идентификационната система е перфектна, категоричен е директорът на БАБХ и обясни: „Тя не е достатъчна, някой трябва да подава данни в тази система. След като регистрираните ветеринарни лекари не контактуват с фермите и фермерите не им подават информация, а регистрираните ветеринарни лекари не вкарват тази информация в системата – какво е виновна системата?“. Той подчерта, че сега е предвидено да се налагат глоби за фермерите, които не подават тази информация. Ако се повтори, подлежи на по-голяма санкция, добави Желязков. Според него за държавата е по-евтино труповете на умрелите животни да се обезвреждат през инсинераторите, а не през екарисажите, иначе цената е една и съща.", "date": "2019.11.28", "title": "Директорът на Агенцията по храните: Няма опасност от \"луда овца\" у нас"}
{"url": "https://faktor.bg/bg/articles/obshtestvo-ulitsata-zashto-fandakova-shte-vdiga-danatsite-na-sofiyantsi", "text": "С цел подобряването на качеството на въздуха и повече средства за работа в кварталите кметът на София Йорданка Фандъкова предлага промени в два местни данъка - данъка за автомобилите и данъка за покупка на имущество.  Не съм сигурен какви са били точно обещанията предизборно. Но това, което в момента се предлага, е свързано с политиката на общината в две много приоритетни области - околната среда и инфраструктурата, особено инфраструктурата, свързана с районите. Това обясни в ефира на БНТ Дончо Барбалов, заместник-кмет на София по финансите защо е необходимо това да се случи. Промяната на данъците що се отнася до МПС дава възможност на общината да увеличи тежестта на екологичния компонент - да накажем тези, които замърсяват повече и да поощрим тези, които замърсяват по-малко. На практика за Евро 5, Евро 6 превозните средства не се предлага промяна в екологичната компонента, а за по-мощните и по-замърсяващите съответно такова е предвидено. В пари очакванията са 18 млн. лева да има допълнителни приходи от данъка за моторните превозни средства и ок. 20 млн. лв. от данъка за възмездно придобиване.", "date": "2019.11.28", "title": "Защо Фандъкова ще вдига данъците на софиянци?"}
{"url": "https://faktor.bg/bg/articles/razkriha-samolichnostta-na-virtualniya-lyubovnik-za-kogoto-bankerka-iztochila-1-milion-leva", "text": "„Самоличността на мъжа, за когото се твърди, че е получил близо 1 милион лева от банкова служителка, е установена. Предстои да се докаже дали той наистина е съучастник в престъплението”. Това заяви пред Нова ТВ окръжният прокурор във Варна Красимир Конов. „Предвиденото наказанието за служителката е затвор за 10 години или повече. Тя е задържана за срок от 72 часа. Ще бъде решено дали ще бъде задържана за постоянно”, поясни Конов. Той допълни, че засегнатите хора са около 30.  Във вторник 38-годишната специалистка Невена беше арестувана за източване на 1 милион лева от сметки на клиенти. Сигнал за деянието е подаден от финансовата институция, съобщиха от прокуратурата. Средствата са били превеждани на мъж от Монтана, с когото банковата служителка се запознала в интернет. За трите години виртуална връзка Невена изпращала с колети по куриерска фирма присвоените средства.  Освен тях тя и баща й изтеглили кредити, които също били изпратени на мъжа, както и средствата от влоговете на двамата й родители. Първите средства, които изпратила на своя виртуален приятел, били лични.", "date": "2019.11.28", "title": "Разкриха самоличността на виртуалния любовник, за когото варненска банкерка източила 1 милион лева"}
{"url": "https://faktor.bg/bg/articles/mazh-pochina-na-protest-v-plovdiv", "text": "79-годишен мъж почина по време на протест срещу презастрояването в пловдивския район \"Южен\" тази сутрин, съобщи Plovdiv.24. Местни жители се обявиха срещу плановете да бъде изграден жилищен комплекс в едно от междублоковите пространства в кв. \"Кючук Париж\", което от години се ползва за игрище на децата в квартала. По проект в карето между старите панелени блокове трябва да изникне нов комплекс с над 16 хиляди кв. метра разгъната площ. Живеещите наоколо твърдо се противопоставят на инвестиционните намерения и протестират в защита на тази зелена зона. По думите на другите протестиращи, починалият мъж се е грижил за градинката, която по план трябва да бъде застроена, и е преживял тежко ставащото. Той е припаднал, извикана е линейка, но въпреки усилията на лекарите е починал.  Теренът, върху който трябва да се строи, е частна собственост, реституирана на наследниците на рода Калпакчиеви, защото именно тук се е намирала тяхната фабрика за тухли. Преди години те го продават, а само преди месец Илиян Филипов, го купува заедно с вече изготвен проект за строеж на шестетажна сграда. Искането за промяна на устройствения план е от 2006 г. по правилата на стария ЗУТ, когато режимът за информиране на съседите е бил \"само уведомителен\". Тогава жалбите на хората са били отхвърлени и предишният собственик е получил правото да строи на това място. През 2017 г. общината е издала и строително разрешение.  \"Защо този строеж не го започнаха преди изборите? Защо районният кмет Костадин Язов, който е кмет от 12 дни, каза, че ще има зелени площи и паркове за нашите деца?!\", възмущават се хората. От Инициативния комитет са категорични, че ще направят всичко възможно, за да спрат строежа. Вече са сезирали и прокуратурата.", "date": "2019.11.28", "title": "Мъж почина по време на протест в Пловдив"}
{"url": "https://faktor.bg/bg/articles/zapochna-deloto-za-poboya-v-gabrovo-prez-april-predizvikal-grazhdanski-valneniya", "text": "Габровският районен съд откри съдебното следствие по наказателното дело срещу трима мъже, обвинени в причиняване на леки телесни повреди след нанесен побой на продавач в търговски обект в града. Случаят от април месец предизвика масови протести и безредици в Габрово. Тримата мъже са подсъдими за деяние, извършено по хулигански подбуди, за което на 7-и април бяха задържани, а после освободени. Това стана причина за нагнетяване на напрежението в Габрово и за масови протести срещу безнаказаността. В хода на състоялото се съдебно заседание бяха разпитани четирима свидетели, включително пострадалият от побоя. Съдът изслуша вещото лице, изготвило съдебно-медицинската експертиза на пострадалия. Следващото заседание по делото е насрочено за януари, когато ще бъдат разпитани още четирима свидетели-очевидци на инцидента.", "date": "2019.11.28", "title": "Започна делото за побоя в Габрово през април, предизвикал масови протести"}
{"url": "https://faktor.bg/bg/articles/simeon-sakskoburggotski-sabira-politicheskiya-elit", "text": "Кръгла маса \"Европа без стени. Какво ни обединява днес - либерален преглед\" с участието на Симеон Сакскобургготски започна в двореца \"Врана\".  Организатори са Европейският либерален форум с подкрепата на Либералния институт за политически анализи и фондацията \"Фридрих Науман\".  Бъдещето на Европейския съюз - най-големият демократичен обединителен проект в историята на Европа, е централна тема на дискусията. Ще бъдат обсъдени и значението на демократизацията и обединението на Европа, постиженията, както и предизвикателствата, преодолени през последните 30 години.  Сред участниците са публицистът и общественик Петр Поспихал - бивш посланик на Чехия в България и дисидент, президентът на Атлантическия клуб Соломон Паси, Фелицита Медвед - географ с изследователски интереси в политическата география, миграцията и гражданството и президент на словенския \"Новум институт\", проф. Роберто Рачиути, д-р Райнер Адам - регионален директор за Източна и Югоизточна Европа на фондацията \"Фридрих Науман\".", "date": "2019.11.28", "title": "Кръгла маса във \"Врана\" с участието на Симеон Сакскобургготски"}
{"url": "https://faktor.bg/bg/articles/krasimir-tsipov-e-izbran-za-zam-predsedatel-na-pg-na-gerb", "text": "Русия трябва да плати на Украйна 2,4 млрд. евро в рамките на продължителен газов спор, обяви шведски съд, чието решение може да доведе до повторение на газовата криза от 2009 г., коментира днес „ИЮ Обзървър“. Съдът обяви решението си вчера, след като руският газов гигант „Газпром“ оспори друго постановление в полза на Украйна от 2017 г. от арбитраж в търговската камара в Стокхолм. Двете решения са част от продължаващи правни спорове за милиарди евро. Много от тях произтичат от оспорвания 10-годишен газов договор, подписан през януари 2009 г. от тогавашната премиерка на Украйна Юлия Тимошенко в Москва, който задължава Киев да плаща договорени обеми от руски газ, независимо колко синьо гориво е ползвал. Това споразумение изтича на 31 декември тази година и Русия плаши да спре кранчето, ако Украйна не се откаже от правните битки. „Без съмнение всички съдебни спорове трябва да бъдат решени преди подписването на нов договор“, заяви миналата седмица шефът на „Газпром“ Алексей Милер, призовавайки за извънсъдебни споразумения. „Риск от прекратяване на транзита има“, а „абсурдните“ шведски присъди влошават ситуацията“, е казвал руският президент Владимир Путин. През Украйна транзит преминават 87 млрд. куб. м руски газ за страни от ЕС от общо 200 млрд. общи износ за Европа. Последният път, когато Русия и Украйна имаха сериозен газов спор, бе зимата на 2008-2009 г. Тогава възникна хаос, който засегна страни като България, Унгария, Полша и Словакия, които са силно зависими от руския газ. Заради това източноевропейските страни създадоха интерконектори, терминали за втечнен газ и хранилища, за да не допуснат повторение на кризата. „Европа се готви за криза. Не знаем какво ще стане на 1 януари, но ще бъдем подготвени“, каза Мачей Возняк, зам.-шеф на полския газов дистрибутор PGNiG, информира БНР.", "date": "2019.11.28", "title": "Готви ли се Европа за газова криза?"}
{"url": "https://faktor.bg/bg/articles/nikolina-angelkova-ne-priemam-tezite-che-nyama-kak-ministerstvo-na-turizma-da-otgovarya-za-natsionalnite-kurorti-to-e-osnoven-dvigatel-v-sektora", "text": "\"Не приемам тезите, че няма как Министерство на туризма да отговаря за националните курорти, то е основен двигател в сектора\". Това каза министърът на туризма Николина Ангелкова по време на дебатите по Закона за туризма на първо четене. Тя попита дали Министерството или което и да е друго министерство сяда и си пише наредбите без да има обществено обсъждане. \"Извинявайте, но това е абсолютна манипулация\", подчерта още Ангелкова. \"Първо, бих искала да благодаря на всички за направените коментари, предложения както и критики във връзка с някои от текстовете във внесения Закон за изменение и допълнение на Закона за туризма. Искам да припомня, че повече от три години се обсъжда този законопроект в частта за статута на националните курорти, която глава е основна в този законопроект. Разбирам вашите забележки. Нека да припомня ,че самостоятелно Министерство на туризма беше създадено на 7 ноември 2014 г. Именно като фокус и приоритизиране на туристическия отрасъл като един от основните и ключовите за българската икономика е важно това министерство да се фокусира върху основните дейности, свързани с туризма. Несъмнено националните курорти са лицето на българския туризъм и както в рамките на това дълго обществено обсъждане, така и в рамките на всички съгласувателни процедури с всички други ведомства, се стигна до тези предложения\", посочи министърът. \"Изключително важно е да има ясен правен статут що е то национален курорт и какви са правата и задълженията, свързани както с неговия облик, така и с инфраструктурата, рекламата и с предлагането на конкретните туристически продукти\", заяви Ангелкова.", "date": "2019.11.28", "title": "Николина Ангелкова: Изключително важно е да има ясен правен статут що е то национален курорт"}
{"url": "https://faktor.bg/bg/articles/valeri-simeonov-i-nikolina-angelkova-podnoviha-voynata", "text": "Правото на Министерство на туризма да определя националните курорти е своеобразна форма на диктат. Това каза лидерът на НФСБ Валери Симеонов по време на дебатите по Закона за туризма на първо четене. „ПГ на „Обединени патриоти“ няма да подкрепи проектозакона по редица съображение най-вече просто, свързани с философията, която е изготвен. На първо място в него се залага едно капсулиране по темата национални курорти, която е една от основните промени, която се предлага. Прехвърлянето на правото за прилагане кои да бъдат и кои не национални курорти в МТ представлява една своеобразна форма на диктат“, каза още Симеонов. „Второто, с което изразяваме категорично несъгласие, това е пак в чл. 6, т 5 новото предложение за нова точка 37. Тя гласи следното: Министерство на туризма обявява списък на категорията информация, подлежащи на класификация“. Става въпрос за въвеждане на пълно информационно затъмнение“, заяви Симеонов. Според него този текст ще поражда корупция и такъв текст в 21 век е недопустим. Според Симеонов има редица дребни предложения и неогледани текстове. Лидерът на НФСБ изрази надежда те да бъдат преосмислени и поправени.", "date": "2019.11.28", "title": "Симеонов с нови атаки срещу Ангелкова, обвини Министерството на туризма в диктат"}
{"url": "https://faktor.bg/bg/articles/950-tona-zlaten-kontsentrat-e-proizvela-za-tri-mesetsa-fabrikata-kray-krumovgrad", "text": "Близо 950 тона златен концентрат е произведен за три месеца от фабриката на Ада тепе край Крумовград. Преработената руда е над 150 000 тона. Количеството е добито от началото на работата на рудника през лятото до сега. Това показват данните на компанията, която разработва златоносното находище. Наети са 243-ма души, повечето от които са местни хора. Други 138 работят като подизпълнители.  Дружеството е подкрепило проекти в Крумовград за близо 350 000 лева и е довело до ускорено икономическо развитие на района, каза вицепрезидентът на компанията Илия Гърков.", "date": "2019.11.28", "title": "950 тона златен концентрат е произвела за три месеца фабриката край Крумовград"}
{"url": "https://faktor.bg/bg/articles/zasilvane-na-biznes-naglasite-v-es-prez-noemvri-otslabvane-v-balgariya", "text": "През ноември общото икономическо доверие в Европейския съюз се подобри за пръв път от месец май насам, докато аналогичният индекс на Европейската комисия за България отбеляза известно отстъпление до тримесечно дъно, показват резултати от последното бизнес проучване на европейските власти в Брюксел. Индексът, измерващ икономическото доверие в ЕС, нарасна през ноември до 100,0 пункта от 99,1 пункта през октомври, когато достигна най-ниско ниво от ноември 2013-а година. Това представлява тримесечен връх на европейските бизнес нагласи и първо тяхно подобрение от месец май насам. Подобряването на икономическите нагласи в целия ЕС се дължи както на тяхното предпазливо повишаване в рамките на еврозоната, така и на добро нарастване на съответния индекс за Великобритания (повишение с 1,1 пункта на индекса на водещата икономика извън еврозоната) и на индекса за Полша (повишение с 0,7 пункта на индекса на втората по значимост европейска икономика извън единния валутен блок). Проучването на ЕК за Европейския съюз през ноември регистрира подобрение на доверието сред мениджърите в промишления сектор (нарастване на съответния индекс до -9,4 пункта от -9,7 пункта през октомври), в сферата на услугите (до 4,9 от 3,7 пункта) и в търговията на дребно (до -1,6 от -3,6), като слабо понижение има единствено в строителния сектор (спад на съответни индекс до 0,4 от 0,7 месец по-рано). През ноември индексът на потребителското доверие в 28-те страни на ЕС пък се подобри до -6,7 пункта от 7,3 пункта през октомври. За разлика от общия показател на ЕК за икономическото и бизнес доверието в ЕС, съответния индекс за България обаче отбелязва първо понижение от август насам до 104,2 пункта от 105,6 пункта през октомври, когато достигна най-високо ниво в рамките на настоящата година. Въпреки това отстъпление индексът на икономическите нагласи за нашата страна продължава да се задържа трайно над важното ниво от 100 пункта от края на 2014 година насам. Понижаването на общите бизнес нагласи в нашата страна през ноември е в резултат на рязко влошаване на доверието на българските промишлени мениджъри (спад на промишления индекс през ноември до -3,5 от -1,9 пункта през октомври), понижаване на доверието и в сферата на услугите (спад до 14,4 от 15,7 пункта), като и при търговията на дребно (спад до 18,5 от 19,4 пункта), като подобрение бележи единствено доверието на мениджърите в строителния бранш (повишение до -1,4 от -3,7 пункта). Индексът на потребителското доверие в България също се влоши през ноември до -22,7 пункта от -22,0 пункта месец по-рано.", "date": "2019.11.28", "title": "За пръв път от месец май насам общото икономическо доверие в Европейския съюз се подобрява"}
{"url": "https://faktor.bg/bg/articles/gazprom-ofitsialno-zaplashi-che-ot-1-yanuari-shte-spre-tranzita-prez-ukrayna", "text": "Украинската компания „Нафтогаз“ е получила писмо от „Газпром“, в което се казва, че руският концерн няма да има правно основание да доставя газ на Украйна от 10 часа сутринта на 1 януари 2020 година. Това е съобщил изпълнителният директор на „Нафтогаз“ Юрий Витренко в интервю за \"Дойче веле\". Според Витренко това означава, че на 1 януари „Газпром“ ще затвори крана на тръбата, минаваща през Украйна. Договорът между Украйна и Русия за транзит на руски газ към Европа изтича в края на годината и до този момент не е подновен. Основната пречка са финансовите претенции на „Нафтогаз“ към „Газпром“, които украинската компания оценява на около 22 милиарда долара. Неотдавна арбитражен съд в Стокхолм призна за основателен иск на „Нафтогаз“ за 2,4 милиарда евро, което допълнително усложнява ситуацията. През Украйна транзит преминават 87 млрд. куб. м. руски газ за страни от ЕС от 200 млрд. общ износ за Европа. Последният път, когато Русия и Украйна имаха сериозен газов спор, бе зимата на 2008 - 2009 г. Тогава възникна хаос, който засегна страни като България, Унгария, Полша и Словакия, които са силно зависими от руския газ. „Европа се готви за криза. Не знаем какво ще стане на 1 януари, но ще бъдем подготвени“, каза Мачей Возняк, зам.-шеф на полския газов дистрибутор PGNiG, миналата седмица.", "date": "2019.11.28", "title": "На 1 януари „Газпром“ затваря крана на тръбата, минаваща през Украйна?"}
{"url": "https://faktor.bg/bg/articles/ekspert-ne-e-vazhno-tolkova-kakav-shte-e-obemat-na-amerikanskite-investitsii-a-v-koi-sektori-shte-sa-te", "text": "Изпълнителният директор на Американска търговска камара Петър Иванов коментира посещението на Бойко Борисов, министри и представители на бизнеса в САЩ.  „По протокол срещата между българския премиер и Доналд Тръмп трябваше да е 50 минути, но продължи 2 часа, което вероятно означава, че се е получила добра химия между двамата. Това се видя и по настроението на Бойко Борисов. Когато позициите съвпадат, нещата се получават. Имало е идея дори да не се влиза в овалния кабинет, която по-късно е отпаднала“, разказа Иванов.  \"Това е първото посещение на български министър-председател и министри в Търговската камара. 15 огромни корпорации проявиха интерес към страната ни. Те зададоха много въпроси за образованието ни Бойко Борисов неслучайно обясни, че нямаме проблем със средното образование, а с висшето. Децата ходят да учат в Оксфорд и Харвард, защото нямаме университет в световния топ 100. За нас не е важно толкова какъв ще е обемът на инвестициите от страна на САЩ, а в кои сектори ще отидат. И сега имаме много американски  инвестиции, които обаче минават през други страни като Холандия. Неслучайно и холандската страна е най-големият инвеститор у нас\", каза още Петър Иванов.", "date": "2019.11.28", "title": "Експерт: Не е толкова важно какъв ще е обемът на американските инвестиции, а в кои сектори ще са те"}
{"url": "https://faktor.bg/bg/articles/tramp-si-pusna-snimka-s-tyaloto-na-roki", "text": "Хората са свикнали да виждат лицето на Доналд Тръмп, пренесено върху различни тела: на кралицата, на гигантско плаващо бебе, летящо из САЩ и Великобритания. Самият президент обаче публикува снимка във Фейсбук и Туитър, на която е със своята глава, поставена върху тялото на измисления боксьор Роки Балбоа, изигран от Силвестър Сталоун. Доналд Тръмп не дава обяснение какъв е поводът да пусне колажа. само се знае, че е пуснат от президента на САЩ по време на голф пътуване в един от клубовете на Тръмп във Флорида по повод Деня на благодарността. Според някои от коментиращите в социалните мрежи, вероятно 45-ият президент някой го е ударил по главата. Каквото и да има предвид, това доведе до изливане на коментари от Twitterati. \"Срам! Дебелият милиардер Тръмп, който нагъва Макдоналдс, се сравнява с бедното момче Роки\", \"Пазете чувството си за хумор, весел Ден на благодарността на вас и на семейството ви\", \"Здрав боец с топки от стомана! Това е американец\", \"Обичам чувството ви за хумор... и издръжливост! Продължавайте да пробивате\" са само част от коментарите под поста на американския президент. Не е лошо български политици, които са загубили чувството си за хумор и са се взели прекалено сериозно, да помислят над поведението. И вместо да се сърдят, да приемат с усмивка добре поднесените шеги.", "date": "2019.11.28", "title": "Тръмп взриви мрежата, пусна си колаж с тялото на Роки (снимка)"}
{"url": "https://faktor.bg/bg/articles/ivet-lalova-poluchi-poredno-priznanie", "text": "Най-добрата българска лекоатлетка Ивет Лалова-Колио получи поредно признание за силните си изяви през 2019-а. Тя получи наградата за \"Атлет на Балканите\" на деветата Гала на Асоциацията на балканските атлетически федерации (АБАФ) във Върнячка Баня (Сърбия). Ивет, която стана седма на 200 м от шампионата на планетата и е двукратна балканска шампионка в Правец, получи отличието си от Слободан Бранкович, вицепрезидент на АБАФ и генерален секретар на Сръбската атлетическа федерация. За Ивет това е втори приз за №1 на Балканите след 2011-а При мъжете №1 е Амел Тука (Босна и Херцеговина), сребърен медалист на 800 м от световното в Доха. За него това е втори приз за №1 на Балканите след 2015-а. Тука бе награден от Добромир Карамаринов, президент на АБАФ и БФЛА, първи вице на ЕА и член на Съвета на ИААФ. Отличията за \"Изгряващи звезди\" на Балканите получиха българският талант Валентин Андреев (чук) и украинката Ярослава Махучих (скок на височина). През 2019-а Андреев спечели злато от Европейския младежки олимпийски фест в Баку. 17-годишният българин спечели две балкански титли на чук при юношите под 18 години (5 кг уред) и под 20 години (6 кг уред). Андреев оглави и световната ранглиста при юношите под 18 години, и коригира пет пъти националния рекорд при юношите под 20 години. Българинът получи наградата си от Фатих Чинтимар, вицепрезидент на АБАФ и президент на турската атлетическа федерация. 18-годишната Махучих спечели среброто в скока на височина на световното в Доха, като направи 2 поправки на световния рекорд за девойки - 202, 204 см. Тя е и европейска за девойки в Бурос.", "date": "2019.11.28", "title": "Ивет Лалова получи поредно признание"}
{"url": "https://faktor.bg/bg/articles/uefa-razsledva-za-darzhavna-namesa-v-bfs", "text": "УЕФА прати свой високопоставен служител с мисия в София - да разнищи въпроса има ли държавна намеса в делата на футбола. Неговото пристигане съвпада и със заседанието на Изпълкома на БФС, което е насрочено за днес, предава Агенция \"Фокус\".  Тиери Фавър е ръководител на отдела за Развитие на националните асоциации, както и един от двигателите на програмата „Хеттрик\", която достига до всички европейски федерации.  Швейцарецът, който бе един от най-доверените хора на Мишел Платини при неговото управление в УЕФА, ще има разговор с временно изпълняващия длъжността президент на БФС Михаил Касабов.  Той познава отлично хората в ръководството на нашия футбол от години и именно затова е избран от УЕФА да провери ситуацията с оставките и внезапните промени тук.  49-годишният швейцарец е в системата на европейската централа вече 17 години и е личен приятел на Борислав Михайлов.", "date": "2019.11.28", "title": "УЕФА разследва за държавна намеса в БФС"}
{"url": "https://faktor.bg/bg/articles/sport-bfs-kongres-prez-yuni-lechkov-otstranen", "text": "Изпълнителният комитет на Българския футболен съюз взе решение да бъде проведен конгрес на футболната централа на 7 юни 2020 година, който трябва да избере нов президент на мястото на оттеглилия се Борислав Михайлов, предаде репортер на БНР. Заедно с това Изпълкомът освободи досегашния първи вицепрезидент Йордан Лечков и избра на негово място Емил Костадинов, който ще отговаря и за националните отбори. Йордан Лечков е предложил изобщо да няма конгрес, но не е било прието. По-рано Изпълкомът избра Михаил Касабов за временно изпълняващ длъжността президент до провеждането на конгрес, но този избор беше оспорен от Йордан Лечков, който заяви, че по устав първият вицепрезидент трябва да поеме функциите на президент при напускане на титуляра. \"Според мен днешното решение е нелегитимно\", така Йордан Лечков коментира новината, че вече не е вицепрезидент на Българския футболен съюз.  \"Конгрес има два начина да бъде свикан - на първо място от клубовете. Имал съм среща с клубовете и те казват, че няма да приемат оставката на Борислав Михайлов. Не можах да разбера кой иска конгрес. Трябва да се похарчат 500 000 лева за свикването на Конгрес. Това, което се прави, се извършва по неправилен начин. Този конгрес няма как да бъде свикан от този временен президент и този Изпълком. Без да търся конспирация, предният път обезглавихме Балъков, днес Лечков, а после - Костадинов. Смятам, че колегите правят грешка след грешка. Искам конгресът да бъде редовен. Само съдът ще реши кой крив и кой прав\", допълни Лечков.", "date": "2019.11.28", "title": "БФС: Конгрес през юни, Лечков отстранен"}
