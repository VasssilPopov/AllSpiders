{"url": "https://faktor.bg/bg/articles/kpkonpi-vnese-v-burgaskiya-sad-iskovi-molbi-za-otnemane-na-imushtestvo-sreshtu-banevi", "text": "КПКОНПИ внесе в Бургаския окръжен съд исковите молби за отнемане на имущество срещу Николай и Евгения Баневи. На свое заседание на 29 януари 2020 г. КПКОНПИ взе решение за предявяване на искове за отнемане на незаконно придобито имущество срещу Николай и Евгения Баневи и свързани с тях юридически лица, на стойност 140 523 982.29 лв. Комисията претендира отнемане на недвижими имоти по цялото Черноморие (къмпинг „Черноморец“, къмпинг „Каваците“, къмпинг „Златната рибка“ и др.), моторна яхта, акции и дялове от търговски дружества, както и множество движими вещи, сред които златни накити и скъпоценни камъни. Днес, 3 февруари 2020 г., исковите молби бяха внесени в Бургаския окръжен съд, с приложения и писмени доказателства от над 300 тома.", "date": "2020.02.03", "title": "КПКОНПИ внесе в Бургаския съд искови молби за отнемане на имущество срещу Баневи"}
{"url": "https://faktor.bg/bg/articles/unizhenie-uchitelka-nakara-tsyal-3-ti-klas-da-zaplyue-sauchenik-za-nakazanie", "text": "Начална учителка от Пазарджик ще бъде проверявана от прокуратурата заради неприятен случай в училище „Проф. Иван Батаклиев“, предава БНР. За да накаже свой ученик, Верка Маратилова е принудила всички деца от класа - един по един в колона, да заплюят съученика си, докато той е бил изправен пред дъската. Прокурорската проверка трябва да установи дали има данни за хулиганство с цел публично унижаване, както и дали има принуда, с която грубо са нарушени нравствените принципи, чувства и достойнство на повече от едно лице, в случая на малолетни. Проверката ще извърши Апелативната прокуратура в Пловдив, тъй като Окръжната прокуратура в Пазарджик си даде отвод с мотив, че при разследването няма да има безпристрастност. Причината е, че училище „Иван Батаклиев“ е едно от най-елитните учебни заведения в града и децата и внуците на пазарджишките прокурори и съдии учат именно там. Неприятната ситуация е станала на 9 януари, в 3 б клас. По време на междучасието няколко деца влезли в спор и в невъзможността да се защити по друг начин деветгодишният ученик наплюл две от децата. Вместо родителите да бъдат предупредени за тази постъпка и заедно с педагога да намерят решение, учителката Верка Маратилова решила да приложи свой възпитателен метод.  По време на час, тя изправила детето пред учебната дъска, строила целия клас в редица и наредила всички да преминат един по един пред момчето и да го заплюят. След наказателната акция учебните занятия продължили. Вечерта семейството на детето забелязало, че той е подтиснат, не говори, отказва да се храни с обяснението, че го боли главата. Нищо не подозиращите родители останали с впечатлението, че детето им има вирус. За неприятния инцидент те разбирали няколко дни по-късно от възмутен родител на момиченце, което разказало вкъщи как всички плюли по него. Със случая са запознати всички институции в града, включително и Регионалното управление на образованието и Отдел „Закрила на детето“. Проверките са установили, че има недопустимо нарушаване на професионалните задължения, но директорът на учебното заведение има правото да наложи санкция по казуса. Даниела Кемчева, директор на училището, е силно притеснена от случилото се.", "date": "2020.02.03", "title": "Учителка накара цял 3-ти клас да заплюе съученик за наказание"}
{"url": "https://faktor.bg/bg/articles/stpltenberg-golyamoto-amerikansko-voenno-uchenie-v-evropa-ne-e-nasocheno-sreshtu-rusiya", "text": "Тийнейджър е бил прободен с нож в гърдите в к-с „Братя Миладинови“ в Бургас, съобщиха от полицията и news.bg. Инцидентът е станал около 13.45 часа вчера. Пред дошлите на място полицейски служители 17-годишният ученик заявил, че след скандал с непознат младеж, същият го нападнал с нож и го пробол. Пострадалият е откаран в Спешния център на УМБАЛ – Бургас. Установени са трима свидетели на инцидента. Установено е, че спречкването е осъществено на ул. „Иван Рилски“, зад сградата на Новата поща, като извършител на деянието е 22-годишен бургазлия. Той направил пълни самопризнания и предал сгъваемия нож, с който е извършено пробождането.  Междувременно потърпевшият 17-годишен бургазлия отказал да бъде хоспитализиран и напуснал УМБАЛ – Бургас. 22-годишният извършител на деянието е задържан с полицейска заповед за срок до 24 часа.   Работата по случая продължава от служители на Второ Районно управление – Бургас.", "date": "2020.02.03", "title": "22-годишен намушка с нож в гърдите ученик в Бургас"}
{"url": "https://faktor.bg/bg/articles/mvr-pribra-chernite-bmw-ta-na-vasil-bozhkov", "text": "Два от джиповете на Васил Божков бяха изкарани от гаражите му в офиса на музея му в София и потеглиха в неизвестна посока.  Автомобилите, черни BMW-та, бяха шофирани от служители на МВР, съобщава DarikNews.  По-рано днес прокурори и експерти влязоха в офиса на \"Нове холдинг\", за да описват вещи от колекцията на бизнесмена, които е арестуван в ОАЕ.  Засега от музея не са изнасяни артефакти, а според представители на фондацията това ще отнеме месеци, тъй като артикулите са над 3000.  По информация на DarikNews eксперти от Министерството на културата и на Националния исторически музей бавят изнасянето на предметите от колекцията на Васил Божков, която се съхранява в офиса на ул. \"Московска\" в столицата.", "date": "2020.02.03", "title": "Черните BMW-та на Васил Божков потеглиха в неизвестна посока"}
{"url": "https://faktor.bg/bg/articles/dobri-diplomaticheski-otnosheniya-s-oae-biha-ulesnili-ekstraditsiyata-na-bozhkov", "text": "„Между ОАЕ и България няма договор за правна помощ и сътрудничество. Много страни нямат такъв договор с ОАЕ. Но въз основа на добри дипломатически отношения между ОАЕ и съответната държава може да се стигне до решение, което да ускори екстрадицията. Отношенията между ОАЕ и България се подобриха през последните години“. Това заяви пред БНР Милен Керемедчиев, бивш генерален консул на България в Дубай и бивш зам. външен министър, по случая „Божков“. Керемедчиев подчерта, че българският бизнесмен по-скоро е задържан, отколкото арестуван в ОАЕ заради липсата на изпратени документи от прокуратурата на България за неговата екстрадиция. „Честата практика в Емирствата е да бъде отнет международният паспорт на лицето и то да пребивава на адрес, който обяви, докато изчака решението на съда. Ако не е задържан под стража, той е свободен да се придвижва из ОАЕ, да живее нормално, да оперира със средствата, с които разполага“, поясни Керемедчиев. По думите му ОАЕ набират капитали по всевъзможни начини и дават убежища на всякакви хора, желаещи да харчат парите си в страната. „Там има десетки милионери от различни страни, които намират своя пристан в Емирствата. Нека не смятаме, че екстрадицията е невъзможна. Има прецеденти, в които с решение на емира се предприемат действия в полза на една или на друга държава, това се случва чрез добрите приятелски отношения между страните“.", "date": "2020.02.03", "title": "Бивш генерален консул в Дубай: Приятелските отношения с ОАЕ могат да улеснят екстрадицията на Божков"}
{"url": "https://faktor.bg/bg/articles/nso-saobshtava-za-intsident-v-plovdiv", "text": "Инцидент с автомобил на \"Националната служба за охрана\" (НСО) е станал около 16:00 часа днес в Пловдив, съобщават от службата. \"Лек пътен инцидент с водач на Националната служба за охрана е регистриран в гр. Пловдив около 16.00 часа днес, 3 февруари, на кръгово кръстовище при Пловдивския панаир. При навлизане в кръстовището автомобил на НСО удря леко друг автомобил, предприел рязка маневра за заобикаляне на внезапно спрял в средна лента на кръстовището бус. Автомобилът на Службата не е бил в специален режим на движение. Водачът е признал вината си, съставен му е акт за отнемане на предимство\", се посочва в съобщението. НСО започна да съобщава за инциденти с техни автомобили, след като преди месец в София кола на НСО удари дете, което бе в тежко състояние. Припомняме, че през лятото пък, докато се возеше в автомобил на службата, пострада председателят на парламента Цвета Караянчева. За инцидента бе виновна водачката на другата кола.", "date": "2020.02.03", "title": "НСО съобщава за инцидент в Пловдив"}
{"url": "https://faktor.bg/bg/articles/babh-otkri-visoko-sadarzhanie-na-nemlechna-maznina-v-sirene", "text": "Българската агенция по безопасност на храните (БАБХ) констатира високо съдържание на немлечна мазнина в проба от сирене, взета при проверка миналата седмица. Пробата е от продукт, обявен като краве сирене, и е произведен от български бизнес оператор, съобщиха от Агенцията. Инспектори на агенцията по храните проверяват предприятието производител. Извършва се пълно проследяване на произведените и разпространените в търговската мрежа количества, които незабавно ще бъдат изтеглени. За констатираното нарушение на производителя ще бъде наложена глоба. Законът за храните предвижда имуществена санкция в размер от 2000 до 4000 лв. за първо нарушение, а при повторно - до 6000 лева. По време на проверката в София са били взети общо осем проби от млечни продукти, които са изследвани за наличие на немлечни мазнини. Вземането на проби е било извършено в присъствието на представители на Комисията за защита на потребителите, двете асоциации на млекопреработвателите в България и асоциацията \"Активни потребители\".", "date": "2020.02.03", "title": "БАБХ откри високо съдържание на немлечна мазнина в сирене"}
{"url": "https://faktor.bg/bg/articles/kitayski-predpriemach-okolo-1000-kitaytsi-shte-se-zavarnat-v-balgariya-do-dni", "text": "Много слабо първо тримесечие ще има тази година. Най-вероятно и второто ще  е такова. Китай е парализирана. Когато се видят празните улици, кафета, молове и офиси на всеки  му става ясно.  Това заяви в ефира на Нова телевизия предприемачът от Китай Цън Цон. По думите му инвеститорите са притеснени, ръстът на икономиката ще е 3-4%. Отмина златният ръст от над 10%. Китайските фирми са затворени, подчерта още той. \"Повечето фирми са пуснали служителите си да работят от вкъщи. Правителството и народът на Китай трябва да имат хладнокръвието да го преживеят този коронавирус\", смята още Цон. Според него след края на китайската Нова година - китайците се прибират в държавите, в които работят. \"Трябва стриктен контрол. Поне 1000 души ще дойдат в България, те си живеят тука дългосрочно. България няма организационните възможности на Китай. Ако се донесе заразата, после ще се търси кой е виновен\", категоричен е още Цън Цон.", "date": "2020.02.03", "title": "Китайски предприемач предупреждава: Поне 1000 китайци се завръщат в България до дни"}
{"url": "https://faktor.bg/bg/articles/prokuraturata-razsledva-smartta-na-5-godishno-dete-v-stolichna-bolnitsa", "text": "Образувано е досъдебно производство за смъртта на петгодишно дете в столична болница. Същото се води от следователи от Следствения отдел при СГП за немарливо изпълнение на професионална дейност (лекарска грешка), съобщиха от пресцентъра на Прокуратурата. В хода на разследването е назначена съдебно-медицинска експертиза, която да установи причината за настъпилата смърт. Изискана и приобщена е голям обем от медицинска документация, като се извършват интензивни действия по разследването.", "date": "2020.02.03", "title": "Прокуратурата разследва смъртта на 5-годишно дете в столична болница"}
{"url": "https://faktor.bg/bg/articles/hristo-hristov-za-narodniya-sad-da-blagodarim-na-boga-che-ne-sme-zhiveli-v-tezi-strashni-vremena", "text": "Журналистът Христо Христов, посветил работата си върху осветляването на престъпленията на комунистическия режим и Държавна сигурност, коментира в ефира на \"Още от деня\" по БНТ темата за \"Народния съд\"  по повод 75 г. от кървавите събития. Ние не сме затваряли никога тази страница, за разлика от други страни, където отдавна този дебат е приключен. Имаме криза на ценностите и това е може би основният проблем на България днес. Ако се върнем назад в началото на прехода, знаем, БКП и впоследствие нейният наследник БСП говореха не за престъпления, а за грешки, за изкривявания, но с половин уста, затова се и преименува, за да се разграничи от престъпленията на тоталитарния режим. През последните години има опит за фалшифициране на българската история, вкл. сме свидетели на хибридни атаки от Русия, имайки предвид изложбата, която Руското посолство направи миналата година.  Темата за Народния съд е част от преосмислянето на това тоталитарно минало, но има и много ниска политическа култура след тези 30 години, защото имахме 10 г. управление на президента Георги Първанов - той не зачете тази дата. Президентът Росен Плевнелиев върна това, което демократичната общност винаги е очаквала. А това - израз на българската държавност към такива паметни дати. И то тази дата на признателност и почит.  Другите страни прил;ючиха този дебат с политически консенсус и с разбиране, че това е минало, което трябва да се знае, преосмисля, да достига до младите поколения, Защото всеки младеж трябва да знае, че това, което го има днес, не е даденост. Свободата днес не е даденост. За нея са страдали страшно много хора.  Било е страшно време. А в учебниците се прави опит за преиначаване на българската история. Подмяната на историята е с цел манипулиране на младите българи. Героите от този период трябва да присъстват в учебниците за младите поколения, смята журналистът. Общата европейска памет изисква да се знае не само за нацизма и фашизма, а на основата на равнопоставеността да се говори и за тоталитарния комунистически режим и неговите поражения. Трябва да вярваме, че ще запазим паметта на жертвите.", "date": "2020.02.03", "title": "Христо Христов за \"Народния съд\": Да благодарим на Бога, че не сме живели в тези страшни времена"}
