{"url": "https://faktor.bg/bg/articles/uvelichavat-avtobusnite-bileti-zaradi-tol-taksite-prevozvachite-na-protest", "text": "Автобусните превозвачи готвят протест заради въвеждането на тол таксите. Те предупреждават, че заради това ще се наложи повишение на цената на превозите. Вече има призиви за стачни действия на 12 декември и спиране на линии на 13 януари. Според разчетите автобусите над 12 тона да плащат между 5 и 9 стотинки на километър, а тези, които са под това тегло – между 4 и 8 стотинки.  „В момента заплащаме между 1 и 1,5 стотинки за километър пробег. Предлаганото увеличение е в тежест и за бранша, и за потребителите на услугата. Ние няма как да предоговаряме условията по договорите и обществените поръчки, така че при всички случаи автобусите трябва да останат извън тол системата. Това няма да бъде прецедент, това е европейска практика”, обясни Магдалина Милтенова от  Конфедерация на автобусните превозвачи по NOVA. Тя обясни, че готвеният протест не е обвързан с въвеждането на тол системата. „Това е поредният проблем, който ще добавим към действията ни. Основният такъв е, че през месец февруари на среща при премиера бяха поети ангажименти за законодателни промени, борба с нелегалния превоз, субсидиите за малките населени места. 10 месеца по-късно нито един от тези проблеми не е решен”, каза още тя. Магдалина Милтенова разказа още, че автобусните превозвачи имат и проблем с автогаровото обслужване и предупреди, че ако те не бъдат извадени от толсистемата, ще има фалити на автобусни фирми. За последните години от 3000 такива, около 1500 са фалирали. „Протестът е неотложен. Ние така или иначе ще спрем. Дали ще спрем на 13 януари, за да осигурим превоз на гражданите, или няколко месеца след това, защото ще сме фалирали. Резултатът ще е един и същи. Транспорт няма да има”, коментира представителката на Конфедерацията на автобусните превозвачи. Според разчетите на правителството услугите ще поскъпнат със 7%. „Притесненията на автобусните превозвачи са важни за нас. В момента сме в режим на обществени консултации”, обясни проф. Олег Асенов, член на УС на АПИ. Той изрази надежда, че по време на консултациите ще се намери решение, което да осигури реформа.", "date": "2019.11.23", "title": "Автобусните превозвачи: Спираме линии на 13 януари!"}
{"url": "https://faktor.bg/bg/articles/nelep-intsident-v-kipar-pregaziha-balgarche-na-peshehodna-pateka", "text": "10-годишно българче загина в Кипър, след като бе блъснато от автомобил на пешеходна пътека. Трагедията се е разиграла в кипърския град Пафос вчера, около 14.00-14.30 часа, когато момиченцето пресичало на зебрата на бул. \"Тасос Пападопулос\" на връщане от училище. То е било блъснато пред очите на дядо си, информира Дарикнюз. Детето е било откарано в болница, където по-късно е починало, алармираха други българи, близки на семейството. Зад волана на леката кола е била 70-годишна кипърка, която също е изпаднала в шоково състояние след инцидента, съобщават местните медии. Според сайта evropakipr.com министърът на образованието на Кипър Хамбяурис е отишъл още вчера в училището на детето, за да изкаже съболезнования на 8-годишното братче на загиналото момиченце. Води се разследване за причините, довели до трагедията.", "date": "2019.11.23", "title": "Нелеп инцидент в Кипър: Прегазиха българче на пешеходна пътека пред очите на дядо му"}
{"url": "https://faktor.bg/bg/articles/milen-keremedchiev-satrudnichestvoto-mezhdu-sarbiya-i-rusiya-se-zadalbochava", "text": "Сърбия от истинския „троянски кон“ на Русия на Балканите се превръща в един много агресивен проводник на руските интереси в региона, заяви пред БНР Милен Керемедчиев, експерт по международни отношения и бивш заместник-министър на външните работи. Според него сътрудничеството между Белград и Москва преминава от военно ниво в сферата на разузнаването и се задълбочава. „Сърбия винаги е поддържала политиката на Русия в региона и е разчитала на Русия за нейната борба за непризнаване на Косово. Така че не е тайна, че руските и сръбските разузнавателни служби са изключително близки и този видеозапис показва точно това – приятелските отношения в определени операции, които се извършват от сръбските служби, явно заложени от руските, в региона“, коментира Керемедчиев в предаването „Събота 150“ на програма „Хоризонт“, според когото сръбските служби се явяват прокси на руските в региона. „Дали това е в Северна Македония, дали е към България, разбира се въз основа на енергийните проекти“. Керемедчиев смята, че този запис е излязъл от други служби, а не от руските или сръбските и наистина има за цел да отговори на все по-затоплящите се отношения между службите на Русия и Сърбия и тяхното агресивно поведение в региона.", "date": "2019.11.23", "title": "Милен Керемедчиев: Сърбия се превръща в много агресивен проводник на руските интереси"}
{"url": "https://faktor.bg/bg/articles/kt-podkrepa-izliza-na-protest-knsb-kam-momenta-se-vazdarzha", "text": "КТ \"Подкрепа\"  ще направи Национален протестен митинг - шествие  на 27 ноември под наслов  \"Болните работници не са престъпници\", от КНСБ няма да протестират на тази дата, но Конфедерацията остава в стачна готовност.   За насрочения на 27 ноември протест стана известно от публикации в страницата на КТ \"Подкрепа\" във \"Фейсбуск\". От КНСБ уточниха за БТА, че синдикалната организация очаква да види какво ще бъде предложено на заседанието на Националния съвет за тристранно сътрудничество по темата за изплащането на болничните и борбата със злоупотребите, ще се правят ли предложения за промени след приемането на бюджета. Ако с предложенията на тристранния съвет бъде даден повод за протест, КНСБ също ще направи национален протестен митинг. Заседание  на НСТС искат както синдикатите, така и работодателите. От изявления на премиера Бойко Борисов и на социалния министър Бисер Петков стана известно, че такова заседание ще има. На този етап обаче още не се знае датата. Повод за недоволството стана предложение на управляващата коалиция първият ден от болничните да е за сметка на работниците и да не се заплаща. След остро недоволство от страна на  граждани, синдикалисти и партии премиерът Бойко Борисов обяви, че предложението няма да бъде внесено. Тази  седмица имаше общо заседание на националните стачни комитети на двата синдиката. След заседанието председателят на Националния стачен комитет на КТ \"Подкрепа \" Любка Георгиева заяви, че е крайно време управляващите да разберат, че не могат да си играят с нервите на българските граждани, да ги наричат измамници, да \"подхвърлят идейки\", с които да си правят експерименти доколко са популярни или не. Затова от синдиката бяха категорични, че протест ще има. Председателят на Националния стачен комитет на КНСБ Тодор Капитанов обяви, че след резултатите от  очакваната среща на лидерите на синдикатите с премиера и от очаквания спешен Национален съвет за тристранно сътрудничество, ще бъдат набелязани конкретни действия, но структурите са в готовност за протест.", "date": "2019.11.23", "title": "КТ \"Подкрепа\" излиза на протестен митинг, КНСБ в изчакване на Тристранката"}
{"url": "https://faktor.bg/bg/articles/obraha-bizhuterien-magazin-v-sofiya", "text": "Магазин за бижута беше обран в София. Откраднати са скъпоценности за над 15 хиляди лева, съобщава БНР. Магазинът за бижута се намира на столичния бул.\"Ал.Стамболийски\". Пред полицията продавачката му обяснила, че вътре влезли няколко човека. Двама от тях я заговорили и я помолили да им покаже няколко от изложените скъпоценности. През това време техни съучастници успели да откраднат различни бижута на стойност над 15 хиляди лева. Полицията е започнала досъдебно производство по случая. Установяват се фактите, преглеждат се и камери в района. Издирват се извършителите.", "date": "2019.11.23", "title": "Банда обра бижутериен магазин в София"}
{"url": "https://faktor.bg/bg/articles/pozhar-bushuva-v-stolichen-apartament", "text": "Днес преди обяд е горял пожар в жилищен блок в столичния квартал „Надежда“. Това съобщиха от пресцентъра на МВР. Пожарът е погасен. Човекът, който е бил вътре, е изведен и откаран за преглед в болница.", "date": "2019.11.23", "title": "Пожар съсипа столичен апартамент"}
{"url": "https://faktor.bg/bg/articles/d-r-emanuil-naydenov-zdravnata-oligarhiya-u-nas-mozhe-da-buta-i-pravitelstva", "text": "„Мутрите“ в здравеопазването нямат интерес от реформа и само обща политическа воля може да доведе до промяна в системата. Това коментира в интервю за Дарик радио неврохирургът д-р Емануил Найденов. В началото на ноември той и екипът на УМБАЛ „Св. Иван Рилски“ извършиха уникална операция, като отстраниха огромен еднокилограмов тумор от мозъка на пациент. 41-годишният Божидар беше изписан от болницата тази седмица и му предстои продълителна рехабилитация, за която семейството има нужда от подкрепа.  В ефира на Дарик д-р Найденов призова и за бързо изграждане на национална детска болница, както и за повече човещина в отношенията между лекари и пациенти.  Д-р Найденов сравни здравеопазването ни с болен организъм, който страда освен от хронично недохранване, и от много паразити. „Системата е хронично недофинансирана, но не може пък от друга страна да финансираш една система, т.е. да й подаваш храна, като знаеш, че в нейния храносмилателен тракт има паразити. Трябва да се елиминират тези паразити“, каза лекарят.  Статуквото в здравната система обслужва интереса на една група хора, независимо дали ще я наречем здравна олигархия или по друг начин, посочи още неврохирургът. И допълни, че „не може да се прави нова система със стари мениджъри“.  „Порочното състояние също е стабилно, то има механизми, които се борят срещу промяната – част от тези механизми са на ръководни звена. Така че тези „мутри“ в здравеопазването, които не е задължително да са някакви тъмни субекти с големи мускули, но те задължително са обвързани.  И в момента е стабилно, много стабилно – то може да бута правителства дори. Така че трябва да има политическа воля, така че всички настоящи и бъдещи политически сили трябва да постигнат консенсус и тази политика да се използва за здравеопазване, а не обратното – здравеопазването в удобни моменти да се използва за политика“, каза д-р Емануил Найденов.  По повод смъртта на тригодишното дете в София, чиито родители обиколиха три столични болници д-р Емануил Найденов коментира: „Трябва да осъзнаем трагедията на тези родители. Моите съболезнования за тях!“  Според него е твърде вероятно да се окаже от експертизата, която се прави в момента, че се касае за т.нар. злокачествено протичане на пневмония, чието развитие в огромен процент е фатално. „Другото – това, че един пациент обикаля в рамките на един град между няколко лечебни заведения, според мен тук вече трябва да се замислим какво трябва да се подобри“, допълни обаче той.  Неврохирургът призова да не се влиза в излишни битки кой и как да строи детската болница, защото дори в Камбоджа имало такава и се обърна към всички замесени: „Скъпи хора, вие също имате деца – обединете се, разберете се! Просто в случая националният интерес изисква тази процедура да се ускори максимално, не да говорим за възмездие. На какво, г-н Борисов, искате възмездие? Знаете ли? Нека тези, от които зависи да тропнат по масата и да посочат за задача с приоритет това нещо да бъде изградено.  Цената на клиничната пътека по здравна каса за операцията, която беше извършена на пациента с огромен мозъчен тумор е 3 900 лева, каза д-р Найденов. Болницата и екипът са поставени в ситуация да оправдават разходите, направени за спасяването на 41-годишния мъж.  „В Западна Европа се оценява в рамките на 25-30 хиляди евро. Не смятам, че усилията, които сме вложили имат някаква цена. Факт е, че те имат цена обаче. Аз благодаря на ръководството и на фирмите, които проявиха разбиране за първия етап от процедурата за запушване на част от хранещите съдове на тумора, които направиха реверанс“, каза лекарят.  Божидар е стабилен и се възстановява – днес д-р Найденов го е посетил и призова всеки, който може да помогне за рехабилитацията му. „И двамата със съпруга му са инвалиди. Винаги Божидар, макар и инвалид е работил и се е грижил за това семеайство, но сега освен че рехабилитацията е скъпа за семейството, той е извън строя. Ако всеки даде нещо малко, това семейство може да успее и да ни бъде един пример!“, каза още лекарят.  Всеки, който има желание, може да помогне на семейството - дарителската сметка на Божидар е:  Дарителска банкова сметка в ООБ: Божидар Етрополски  BG16 UBBS 8448 4010 5014 13BIC / SWIFT: UBBSBGSF", "date": "2019.11.23", "title": "Д-р Емануил Найденов: Здравната олигархия у нас може да бута и правителства"}
{"url": "https://faktor.bg/bg/articles/obshtestvo-ulitsata-granichna-politsiya-s-vazhna-informatsiya-za-trafika-i-preustanoveni-propuskaniya-na-nyakoi-gkpp", "text": "От 12.30 на ГКПП „Ивайловград - Кипринус“ временно е преустановено пропускането на автомобили и в двете посоки поради технически проблем в системата на гръцките власти, съобщават от „Гранична полиция”.  На границата с Румъния трафикът е интензивен на ГКПП „Силистра“ на изход за товарни автомобили. Поради лоши метеорологични условия ферибота на ГКПП „Сомовит - Никопол“ не работи.  На границата с Република Турция на ГКПП „Капитан Андреево“ и ГКПП „Лесово“ трафикът е силно интензивен на изход за товарни автомобили.  На границата с Република Гърция на ГКПП „Кулата“ трафикът е интензивен на вход за товарни автомобили. Поради извършване на ремонтни работи на ГКПП „Кулата“ е възможно да има промени в организацията на движението на товарните автомобили през пункта.   Трасетата ще се ремонтират поетапно, без да се спира преминаването на превозни средства.  На българо-сръбската и на границата със Северна Македония трафикът е нормален на всички гранични контролно-пропускателни пунктове.  На 24 ноември 2019 г. за времето от 09.00 часа до 13.00 часа на ГКПП „Кардам - Негру вода“ ще бъде спряно електрозахранването и преустановено извършването на гранични проверки поради извършване на ремонтни дейности. Препоръчва се използването на алтернативни маршрути.", "date": "2019.11.23", "title": "„Гранична полиция” с важна информация за трафика и преустановени пропускания на някои ГКПП"}
{"url": "https://faktor.bg/bg/articles/sotsiolog-ako-gerb-podaryavashe-kmetski-mesta-shteshe-da-dade-na-dps-a-tova-ne-se-sluchi", "text": "Не мисля, че ГЕРБ са загубили контролирано и нарочно някои места на местните избори. Това звучи несериозно. ГЕРБ, ако трябваше да подарява на някого изборите, щеше да подари на ДПС, а това не се случи. Това е моята хипотеза. Това каза в предаването \"Офанзива\" по Канал 3 социологът Михаил Мирчев, който коментира темата за отминалите кметски избори. \"Целта на Корнелия Нинова е да оцелее по време на започващите отчетно-избори събрания преди Конгреса. За мен Нинова има големи шансове да остане председател на партията, но това зависи кой ще излезе срещу нея. БСП е в очевидна криза. Тя не може да бъде толкова лесно преодоляна благодарение и на вътрешната опозиция. Опозицията показа една безпомощност на изминалия пленум. Те се изложиха с това \"кърваво\" писмо\". БСП са уязвими по доста линии и при тях има много неудобни въпроси, като последният е защо не издигнаха кандидат за КПКОНПИ\", заяви социологът. \"Не мога да коментирам дали БСП ще спечели предстоящите парламентарни избори. Има много време до тогава. ГЕРБ са разколебани, но за мен БСП не може да свали Бойко Борисов и ГЕРБ от власт. Партията, която може да ги свали от власт, е ДПС. Това е лично мое мнение. Ключът за оставането на власт на ГЕРБ или подаването на оставка от страна на Борисов е в ДПС. Дали ДПС и БСП ще се сближат, предстои да видим\", коментира Мирчев.", "date": "2019.11.23", "title": "Социолог: Партията, която може да свали ГЕРБ от власт, е ДПС - там е ключът за свалянето на Борисов"}
{"url": "https://faktor.bg/bg/articles/obshtestvo-zakon-i-red-ivan-geshev-sotir-tsatsarov-ostavya-prokuraturata-v-izklyuchitelno-dobra-konditsiya", "text": "Избраният за нов главен прокурор Иван Гешев подкрепи кандидатурата на Сотир Цацаров за председател на Антикорупционната комисия. Това се случи по време на акция на Асоциацията на прокурорите по залесяване на Тревненския балкан. Гешев изрази увереност, че президентът ще спази Конституцията, но не се ангажира със срок, в който очаква да бъде подписан Указа за неговото официално назначаване. Иван Гешев, заяви че няма притеснения относно процедурата по избор на нов главен прокурор, въпреки че кандидатурата му беше върната веднъж от държавния глава. „Сигурен съм, че президентът ще спази Българската конституция, а вече какви са хипотезите, като времеви отрязък на всичко, не мога да кажа и ако кажа ще е спекулация. Прокуратурата и сега работи в добра координация с КПКОНПИ. Естествено, че подкрепям главния прокурор Сотир Цацаров. Той е брилянтен юрист, добър администратор. Той ще остави прокуратурата в изключително добра кондиция”, заяви Гешев.", "date": "2019.11.23", "title": "Иван Гешев: Сотир Цацаров оставя прокуратурата в изключително добра кондиция"}
{"url": "https://faktor.bg/bg/articles/angelkova-razporedi-da-saboryat-digata-v-sozopol", "text": "Това, което установиха експертите е, че категорично има разминаване в уведомлението на концесионера, което сме получили на 28 октомври. След проверката е установено, че има загребване на пясък. Това каза министърът на туризма Николина Ангелкова, която е в Созопол. Тя е там заради изграждането на защитни диги в района на централния плаж. \"Това, което ще разпоредя, е да бъде съборена дигата, за да се възстанови брегът на морето, тъй като е взиман пясък от заливаемата площ и ще наложим неустойка от 6900 лв.\", допълни тя.   Местните обясниха, че са започнали да протестират, защото не желаят тази дига. \"Не желаем тази дига и затова тръгнахме да събираме подписка с цел да докажем позицията си. Доволни сме от решението на министъра, но това, което твърдим, е, че не може да има свободия в този архитектурен резерват Созопол, без да се съгласува с община и местните\", казаха те.", "date": "2019.11.23", "title": "Ангелкова разпореди да съборят дигата в Созопол"}
{"url": "https://faktor.bg/bg/articles/pochivkata-po-praznitsite-11-po-skapa-ot-minalata-godina", "text": "Коледа и Нова година наближават, а с тях се засилва и предпразничното ни настроение и желанието да организираме своите почивки. А тази година те няма да ни излязат никак евтино. С 11% по-скъпи са новогодишните пакети спрямо миналата година. Тази зима най-скъпият пакет за посрещане на Нова година у нас може да се намери в Банско за цената от 1500 лева на човек. Най-предпочитаните услуги за зимна ваканция остават спа, зимни спортове, културен и кулинарен туризъм. За спа почивка избираме Велинград, Хисаря, Сандански, Девин и Белчин баня. А любителите на зимните спортове по време на ваканция залагат на Банско, Пампорово, Боровец, Добринище, Витоша, Чепаларе, Мальовица.  Много българи ще прекарат празниците в чужбина. Резервациите най-често са в Турция, Македония, Сърбия и Албания, Гърция, Румъния. А от европейските столици – тези на Италия, Австрия, Унгария, Чехия, Германия, Испания. Някои предпочитат по-екзотични дестинации като Дубай, Индия и Лапландия. Проверка на офертите показва, че новогодишен пакет в Дубай струва около 2000 лева - малко повече от този в Банско. Цената от 1500 лева в Банско е за апартамент, а това означава, че е за двама души, заяви  Румен Драганов от Института за анализ и оценка на туризма в студиото на „Тази събота” по бТВ. „Ветрилото на цените у нас е много широко”, заяви Драганов, според когото Дубай и Банско са напълно съпоставими като дестинации. Що се отнася до качеството на туристическата услуга у нас, то оплакванията са само от 10% от почивалите у нас туристи, което е добър знак. Основното недоволство на почиващите възниква, когато не получат услуга, която са платили или не съответства на обещаното. Макар 10% нарушени да изглеждат малко, „нарушенията не са много на брой, но всяко едно е сериозно”, отбелязва пред \"Тази събота\"  председателят на Комисията за защита на потребителите Димитър Маргаритов. „Определено, когато се предлага нещо, то трябва да бъде предоставено, защото в противен случай е нелоялна практика”, каза Маргаритов. Комисията за защита на потребителя се връща в обектите, където са установени проблеми, за да види дали са изпълнени направените препоръки, каза Маргаритов.", "date": "2019.11.23", "title": "Новогодишен пакет в Дубай - около 2000 лева, 1500 - в Банско"}
{"url": "https://faktor.bg/bg/articles/vrachiha-pozlaten-smesitel-na-borisov-v-sevlievo", "text": "Премиерът Бойко Борисов получи позлатен смесител при откриването на модернизираните цехове на завода за санитарна арматура в Севлиево. Присъстваха още вицепремиерът Томислав Дончев, кметът на Община Севлиево Иван Иванов и областният управител Невена Петкова. Старт на церемонията даде Емил Гатев, директор на завода.   Преди да разреже лентата и да направят обиколка в модернизирания завод Борисов пожела на работниците да са живи и здрави. \"Искам да благодаря на директорите, на собствениците и инвеститорите за поредната американска инвестиция в България. Това е най-големият завод (за санитарна арматура) в Европа. Какво се иска от мен? От Севлиево до Германия да се стига по магистрала.    Желая да сте живи и здрави, защото ако не работехте така добре, ако не се вдигаше брутния вътрешен продукт, това не можеше да го направим. Това струва пари. А благодарение на икономиката и индустрията, ние имаме тази възможност. Успех!“", "date": "2019.11.23", "title": "Работници от Севлиево дариха Борисов с позлатен смесител"}
