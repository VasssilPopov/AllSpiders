{"url": "http://www.faktor.bg/bg/articles/volen-se-vzhivya-v-rolyata-na-prorok-nyama-nuzhda-da-izliza-ot-es-toy-sam-shte-se-razpadne", "text": "България няма нужда да излиза от Европейския съюз и НАТО, защото те ще се разпаднат от само себе си. Това безапелационно обяви лидерът на Атака Волен Сидеров в студиото на Канал 3. Колкото до Евразия вижда се, че континент Европа няма и е измислен като понятие в края на 19 век. Противопоставянето Европа- Русия е изкуствено, защото Русия има много ресурси, от които Европа има нужда. Тяхното сътрудничество е нужно. Защо трябва то да бъде прекъсвано и да се подчиняваме на диктати, сподели вижданията си лидерът на Атака. След скандалното си посещение в Крим и не по-малко смущаващите изявления, които направи там, очевидно лидерът на \"Атака\" Волен Сидеров е решил да продължава в същата риторика да прокламира на висок глас своята привързаност към Русия на Путин, нищо че е доста притеснително да се правиш на патриот на чужда държава в собствената си родина. Очевидно стимул за това е и мълчанието на правителството, което до този момент не излезе с ясна позиция за това правомерно ли е лидер на ПГ група, която е техен коалиционен партньор, да си позволява подобна риторика на територия, която България официално е признала, че е незаконно анексирана от Руската Федерация, каквато е Крим. Мисля, че коалиционните ни партньори знаят, че Атака признава референдума в „Крим”. Ние сме сигурни, че те се върнаха в руската федерация по легитимен начин. Нашето посещение там не е нищо ново, а е част от политиката ни. Аз имах телефонен разговор с  Бойко Борисов, където му казах, че отивам с Крим с делегация. Той каза, че това е наша политика.  Г-н Цветанов се чувства длъжен да отрази европейското виждане по въпроса, но истината е , че геополитически нещата се развиват доста по-бързо. Няколко пъти казах, че тези, които ме нападат ще бъдат първите, които ще се наредят за връзки и контакти с Крим , обяви в ефира на Канал3 лидерът на Атака Волен Сидеров. Доказано е в историята, че санкциите и бойкотите не се получават. Вместо български фирми да застанат в Крим и да си запазят място, пак ще изпуснем нещата. Въпросът е къде сме ние, защо например не направим една линия Варна- Ялта. Български фирми могат да печелят от това. Имаше претенции към исканията за оставката на Явор Нотев, заради това, че е бил в делегацията ни за Крим, от партии, които дори не са в парламента. Председателят и заместник-председателите са със същият статут като народните представители. Той има същото право да изразява своето виждане. Няма никаква разлика. Поканата беше отправена към партия Атака и той беше част от делегацията ни , категоричен беше Сидеров. Българите в Крим  гласуваха абсолютно „за” присъединяването към Русия, защото се чувстваха застрашени. В момента се оказва, че са дискриминирани. Те не могат да получат виза за България, защото числата от кода показват, че са от Крим. Те не могат да се приберат в родината си, защото някой във Вашингтон е взел решение, че така трябва да се случи, гневи се лидерът на Атака.", "date": "2018.04.28", "title": "Волен се вживя в ролята на пророк: Няма нужда да излизаме от ЕС и НАТО, те сами ще се разпаднат"}
{"url": "http://www.faktor.bg/bg/articles/novini/balgariya/prof-konstantinov-diagnozata-na-balgarskite-medii-se-naricha-slobodiya", "text": "Липсата на свобода не е проблем на българската журналистика, а регулацията, позволяваща злоупотреба с нея. Тази диагноза на родните медии постави в ефира на Радио „Фокус“ политическият анализатор проф. Михаил Константинов. Повод за коментара му е 111-о място на страната ни в класацията по свобода на словото, направена от организацията „Репортери без граници“.  По негови думи класацията съпоставя несъизмерими държави по спорни параметри.  „Тази класация на “Репортери без граници“ е пълен фарс, защото смесва несравними държави в един общ безсмислен кюп. И ще дам пример за това. На 51-во място, два пъти по-напред от нас, се намира една държавица – Тонга, която е с население 130 000 души, с една телевизия и една новинарска агенция. Какво общо има съвременната европейска страна България с Тонга? Ще дам още един пример. В Кьолн преди 2 години изнасилиха 1000 германки, а свободните немски медии мълчаха 10 дни по въпроса. Представете си българската преса, която е несвободна, в кавички, да мълчи за такова нещо“, аргументира позицията си проф. Константинов.  Той окачестви настоящата ситуация в българските медии не като свобода, а като слободия, защото могат да се разпространяват лъжи по адрес на различни хора, които трудно могат да защитят името си.", "date": "2018.04.28", "title": "Проф. Константинов: Диагнозата на българските медии се нарича \"слободия\""}
{"url": "http://www.faktor.bg/bg/articles/novini/svyat/izkustven-intelekt-shte-podpomaga-rabotata-v-advokatskite-kantori-v-london", "text": "Почти всички адвокатски кантори в Лондон масово използват или планират да използват изкуствен интелект в работата си, съобщава \"Дневник\". Чрез него се цели да изчезне напълно човешкият фактор в създаването, обработването и проверката на правни документи. С използването на изкуствения интелект се очаква и сериозно съкращение на персонала в канторите, като на места това ще до половината от него.  Висшите служители обаче изглеждат сигурни в работните си места, тъй като тяхната дейност трудно може да се извършва от компютри. Според проучване на консултантската компания CBRE, обхванало над 100 адвокатски кантори, 48% от тях вече използват изкуствен интелект в бизнеса си, а 41% имат планове съвсем скоро да направят същото. Проучването установи още, че 61% от използващите изкуствен интелект компании са го внедрили за обработването на правни документи. Близо половината го използват за проверка на документи, а 42% - за научни изследвания. Около една трета от канторите залагат на изкуствения интелект за извършване на административна правна помощ. Почти половината кантори за заявили, че в резултат на това се очаква намаляване на броя на служителите, но само 7% смятат, че висшите работни места ще бъдат съкратени. Адвокатската професия изисква значителна административна работа, както и преглед на документи. Потенциалът за намаляване на разходите за персонал е водещ за използването на изкуствен интелект, подчертават повечето кантори. През миналата година бившият изпълнителен директор на Дойче банк Джон Криан прогнозира, че изкуственият интелект може да се превърне в основен персонал на банката, тъй като се очаква да замени редица служители. Занимаващите се с финансови услуги, счетоводство и закони обаче няма да са сред съкратените.", "date": "2018.04.28", "title": "Изкуствен интелект ще подпомага работата в адвокатските кантори в Лондон"}
{"url": "http://www.faktor.bg/bg/articles/novini/svyat/chavushoglu-napadna-sasht-vashington-podkrepya-teroristi", "text": "Турският външен министър Мевлют Чавушоглу обвини САЩ в подкрепа на сирийските кюрдски Сили за защита на народа и Партията на демократичния съюз, които Анкара разглежда като терористични организации, предаде ТАСС. \"Днес САЩ подкрепят терористични организации, това трябва да се прекрати. За съжаление Силите за защита на народа и Партията на демократичния съюз контролират десет процента (от територията-бел.ред.) на Сирия, а това е огромен риск. Това застрашава нашата национална безопасност в Африн, Манбидж и на други места в близост до границата. Затова тези терористични организации, както и ИДИЛ, трябва да напуснат сирийската територия\", каза Чавушоглу на пресконференция днес след среща с колегите си от Русия и Иран Сергей Лавров и Мохамад Джавад Зари. През 2016 г. САЩ обещаха, че тези терористични организации ще напуснат сирийската територия. Ние искаме американците да държат на думата си и да съдействат за това тези територии да бъдат върнати на гражданското население, което живее там, добави Чавушоглу. Той изтъкна, че главна задача (в Сирия-бел.ред.) е борбата с терористите и каза, че това трябва да се върши внимателно, за да се избегнат жертви сред цивилното население. За съжаление терористи с оръжие в ръце се отправиха към Идлиб и живеят в непосредствена близост с мирното население. Как да излезем от тази ситуация? Ние не можем да бомбардираме цивилни учреждения, където се укриват терористи, тъй като това застрашава живота на мирното население, затова, очевидно, ние ще тръгнем по друг път и последователно ще унищожаваме терористите, обясни Чавушоглу. Идлиб е една от зоните за деескалация, така че ние сме заинтересовани там да бъде осигурен режим на прекратяване на огъня и сме готови по-нататък съвместно да противостоим на терористичната заплаха, каза турският външен министър, цитиран от БТА.", "date": "2018.04.28", "title": "Чавушоглу нападна САЩ: Вашингтон подкрепя терористи"}
{"url": "http://www.faktor.bg/bg/articles/novini/balgariya/mediynata-sdelka-na-peevski-vleze-skorostno-v-komisiyata-za-zashtita-na-konkurentsiyata", "text": "Комисията за защита на конкуренцията (КЗК) е уведомена от неработилото досега дружество на \"Ню Бояна филм\", че иска да придобие 50 процента от медийния бизнес на фирмата \"Интръст\", която е еднолична собственост на депутата от ДПС Делян Пеевски.  По случая е образувана преписка, съобщиха от антимонополната комисия в петък, пише Медиапул.бг. Действията на купувача идват два дни, след като бе обявено, че Пеевски продава на \"Ню Имидж България\" половината от деля си в групата \"Телеграф Медиа\", която издава вестниците \"Телеграф\", Монитор\", \"Политика\", \"Меридиан мач\" и шуменското издание \"Борба\". Макар да беше съобщено, че за сделката ще бъде създадено ново дружество, в което \"Интръст\" и \"Ню Имидж България\" ще имат равни дялове, сега става ясно, че концентрацията ще се осъществи чрез дружеството \"Ню Бояна Дивелопмънт\" ЕООД, което е създадено през 2015 г. с уставен капитал от 2 лв. и досега не е изпълнявало дейност. Негов собственик е \"Ню Бояна филм\", чийто представител в момента е Ярив Лернер. Преди това такъв е бил Дейвид Варод. Кой притежава акциите не става ясно от Търговския регистър. Според \"Дакси\" това е \"Ню Имидж България\". Самата фирма \"Ню Бояна Дивелопмънт\" в момента е в процес на преобразуване, което предстои да бъде вписано в Търговския регистър. Новото й име ще е \"Ню Имидж Медия\" ЕООД. Тя също така променя предмета си на дейност от филмопроизводство и аудио-визуални услуги на издаване на медийна, издателска и разпространителска дейност. В съобщението си КЗК посочва, че \"не се очаква операцията да окаже въздействие върху продуктово-географски пазари в страната, тъй като характерът на извършваната от участниците в концентрацията дейност не позволява идентифицирането на пазари, върху които сделката ще окаже въздействие, поради липсата на хоризонтални и вертикални ефекти, както и липса на отношения на свързани пазари\". Комисията посочва, че в рамките на производството всяко трето заинтересовано лице може да представи информация или да изрази своето писмено становище относно сделката и въздействието, което тя може да окаже върху ефективната конкуренция на съответния пазар в страната. Това трябва да стане в седемдневен срок и да бъде подкрепено със съответни доказателства. Практиката сочи, че в подобни случаи одобрението от КЗК на сделката е формално и надали ще има пречки пред концентрацията, за която се твърди, че цели легитимиране на \"Ню Имидж\" като медиен играч и придобиване съвместно с Пеевски на частната телевизия бТВ, както и да изчисти имиджа на депутата от ДПС, за когото в деня на обявяването на сделката от \"репортери без граница\" посочиха, че има голям принос за влошаването на медийната среда в страната.", "date": "2018.04.28", "title": "Медийната сделка на Пеевски влезе скоростно в Комисията за защита на конкуренцията"}
{"url": "http://www.faktor.bg/bg/articles/novini/balgariya/trakiytsite-na-premyanov-vrachiha-zlaten-plaket-na-iliyana-yotova-za-zaslugi-kam-kauzata-na-balgarskite-bezhantsi", "text": "Председателят на Съюза на тракийските дружества в България Красимир Премянов е връчил златен плакет на вицепрезидента Илияна Йотова заради активната й подкрепа за каузата на потомците на тракийските бежанци. Плакет Илияна Йотова е получила и от кмета на община Несебър Николай Димитров. За това съобщават от пресцентъра на президетнството.  За втори път от началото на мандата вицепрезидентът участва в инициативата на Съюза на тракийските дружества в България, Национална инициатива \"Завръщане към корените\" и \"По обратния път на дедите\". \"В лицето на президентската институция имате най-верните съюзници\", с тези думи Йотова се обърна към потомците на тракийските бежанци, по време на IX Национална среща-инициатива \"Завръщане към корените\" на потомците на бежанци от Одринска и Беломорска Тракия и Мала Азия, която се проведе в Несебър. \"Длъжни сме да поставяме ясно въпроса за обезщетенията на тракийските бежанци всеки път в контактите си с турската страна. В лицето на президента Румен Радев и мен имате най-силните съюзници в търсене на справедливост. Това не е невъзможна мисия. Преди години накарахме колегите евродепутати от други държави да подкрепят резолюция, която ясно поставя нашите искания в търсене на справедливи решения. Тази политика трябва да продължи\", отбелязала Илияна Йотова. Тя е била категорична, че този въпрос не трябва да отсъства от дневния ред на двустранните ни отношения с Турция. Според нея като страна член на ЕС България трябва да настоява за изпълнение на критериите за добросъседство и изглаждане на проблеми и конфликти със съседни държави - такива, каквито са изискванията на преговорния процес с ЕС. \"Девизът на тракийците е: Прощаваме, но не забравяме. Той показва силата на българския дух\", подчертала в обръщението си вицепрезидентът Йотова. При посещението си вицепрезидентът е връчила грамоти на отличените участници в конкурс за есе на тема \"Завръщане към корените. Родовата памет е жива\". По-рано на пристанище Несебър Илияна Йотова е присъствала на възстановка на трагичните събития от 1913 г. и се е включила в литийно шествие до църквата \"Свето Успение Богородично\", в която бе отслужена панихида в памет на бежанците. Посетила е и Старата митрополия, където са изложени рисунки на деца на тема \"Моето родословно дърво\".", "date": "2018.04.28", "title": "Тракийците на Премянов връчиха златен плакет на Илияна Йотова за заслуги към каузата на българските бежанци"}
{"url": "http://www.faktor.bg/bg/articles/novini/svyat/gartsiya-shte-modernizira-v-sasht-iztrebitelite-si-f-16", "text": "Гръцкото правителство е одобрило днес сделка със САЩ за модернизацията на намиращи се на въоръжение в гръцките ВВС изтребители Ф-16, съобщиха световните агенции, цитирани от БТА. Планира се три от общо 85 гръцки самолета от този тип да бъдат модернизирани в САЩ, а останалите - в Гърция. Стойността на модернизацията се изчислява на около 1,45 милиарда долара, посочва още руската агенция.", "date": "2018.04.28", "title": "Гърция ще модернизира в САЩ изтребителите си F-16"}
{"url": "http://www.faktor.bg/bg/articles/novini/svyat/rusiya-turtsiya-i-iran-v-edin-glas-razdelyaneto-na-siriya-po-etnoreligiozna-liniya-e-nepriemlivo", "text": "Русия, Иран и Турция смятат за неприемливи опитите за разделяне на Сирия по етнически и религиозни признаци. Около тази теза се обединиха руският външен министър Сергей Лавров и колегите му от Турция и Иран - Мевлют Чавушоглу и Мохамад Джавад Зариф, предаде ТАСС и БТА. \"Ние отбелязахме абсолютната недопустимост на опитите за разделяне на Сирия по етнорелигиозни линии\", посочи Лавров. Трите страни гаранти на процеса от Астана потвърдиха също необходимостта от продължаване на усилията за оказване на хуманитарна помощ на Сирия и за тази цел ще работят и с правителството в Дамаск, и с опозицията, отбеляза руският външен министър. Той увери, че Русия, Иран и Турция няма да допуснат опити за подкопаване на съвместната им работа по уреждането на конфликта в Сирия и изтъкна важното значение на процеса от Астана. Трите страни лансираха миналата година този процес, който позволи установяването на четири \"зони за деескалация\" в Сирия. \"За политическия диалог Астана направи повече\", отколкото другите преговори, заяви Лавров, цитиран от Франс прес. По думите му процесът от Астана \"твърдо стои на крака\" благодарение на \"уникалното сътрудничество\" между Москва, Техеран и Анкара. Лавров заяви също, че борбата с терористите, които се опитват да се скрият в \"зоните за деескалация\", ще бъде безкомпромисна. Турският външен министър Мевлют Чавушоглу заяви, че на днешната среща е било обсъдено разработването на мерки за доверие между сирийските власти и опозицията. \"Необходимо е укрепване на доверието между враждуващите страни. Днес беше постигнато споразумение за провеждане на поредна среща на работната група\", заяви Чавушоглу.", "date": "2018.04.28", "title": "Русия, Турция и Иран в един глас: Разделянето на Сирия по етнорелигиозна линия е неприемливо"}
{"url": "http://www.faktor.bg/bg/articles/novini/balgariya/koshmar-na-patya-avtobus-plamna-kray-vetren", "text": "Автобус се самозапали край Ветрен, предаде репортер на Би Ти Ви. Той е превозвал работнички от Пазарджик и Ветрен за Ихтиман. Инцидентът е станал след 15 ч.  За щастие инцидентът се е разминал без пострадали.  Според очевидци автобусът спрял, след което бил обхванат от гъст пушек.  Шофьорът и служителите от близката бензиностанция успели да загасят с пожарогасители пламъците в двигателния отсек на превозното средство.  Външните поражения по автобуса не са големи.", "date": "2018.04.28", "title": "Кошмар на пътя - автобус пламна край Ветрен"}
{"url": "http://www.faktor.bg/bg/articles/novini/balgariya/anton-todorov-nyama-golyama-i-malka-koruptsiya", "text": "Няма голяма и малка корупция. Корупцията в Болярово е толкова голяма, колкото и в някои софийски райони. Това може да е малка община, но нашите сигнали доведоха до там, че БСП изгони заместник-кмета. Това коментира по Канал 3 бившият депутат от ГЕРБ. Антон Тодоров.   Проблемът с шуробаджанащината в Болярово е сериозен, защото БСП може да вземе гласове там. Проследявайки информацията, която изнесохме, трябва да кажем, че това е една традиция при БСП и когато те извадиха лъжи за Хасково, това се прие търпимо, а когато извадихме за Болярово, казват, че няма да коментират. Тази информация е извадена преди 2-3 години и нищо не се е променило, подчерта още Тодоров. Той изрази и своето мнение около ареста на кмета на район \"Младост\" Десислава Иванчева, който предизвика противоречиви реакции както в институциите, така и в българското общество Снимката с ареста на Десислава Иванчева беше напълно случайна. Опитват се чрез конспиративни реакции да бламират това, което се случва в България. Хората, които най-много роптаят срещу Десислава Иванчева, викаха и срещу Кьовеши и в момента, в който техен човек се оказа заловен, нещата се променят. Заставам зад Пламен Георгиев. На адвокатите им се плаща и работата им е да обезсилят обвинението. Как може да е нагласено, след като никой не знае къде ще стане подкупа и кога ще бъде предаден. Наблюдаваше се сериозен професионализъм в залавянето на кмета на „Младост”. Трябва да се види кой поема политическата отговорност за нея. Пускат я в район с 450 хиляди жители. В един момент се вдигат ръце, коментира Антон Тодоров.", "date": "2018.04.28", "title": "Антон Тодоров: Няма голяма и малка корупция"}
{"url": "http://www.faktor.bg/bg/articles/obshtestvo/dosietata-h/ucheni-otkriha-martva-zona-v-arabsko-more-s-razmera-na-shotlandiya", "text": "Учени откриха \"мъртва зона\" в Арабско море, по-голяма по площ от Шотландия, съобщи Индипендънт, цитиран от \"Сега\". Морският живот в зоната, която е в Оманския залив, почти липсва поради от недостиг на кислород. \"Арабско море, част от което е Оманският залив, е най-голямата мъртва зона в света, но досега никой не знаеше до каква степен ситуацията е лоша, защото пиратството и конфликтите там пречеха да се съберат данни, казва Бастиен Куест от университета на Източна Англия, участвал в изследването. \"Морето се \"задушава\". Проучванията сочат, че ситуацията е по-лоша, отколкото се предполагаше, и че мъртвата зона е голяма и продължава да расте\", добавя той. Специалисти проучвали 8 месеца Оманския залив с роботи Seaglider, които достигали до 1000 м дълбочина.", "date": "2018.04.28", "title": "Учени откриха мъртва зона в Арабско море с размера на Шотландия"}
{"url": "http://www.faktor.bg/bg/articles/obshtestvo/ulitsata/postradala-pri-katastrofata-v-sarbiya-shtom-vsichki-sme-zhivi-malkiyat-dyavol-beshe", "text": "„Щом всички сме живи и с не много тежки наранявания, наистина малкият дявол\". Това каза в репортаж за Би Ти Ви Цветанка Желева, една от най-тежко пострадалите по време на катастрофата на български автобус с туристи, пътували през Сърбия за Босна и Херцеговина. \"Който беше добре, започна да излиза от автобуса. Имаше хора, които махнаха предното стъкло, за да може по-лесно да изязят оттам, но аз просто изчаках, защото бях затисната от друга жена и изчаках да дойде бърза помощ”, разказа още тя. Трима българи остават в болница в Сърбия сред катастрофата на автобус с наши туристи.  Инцидентът стана на магистралата между Ниш и Белград. Няма опасност за живота им. Те са с травми – счупвания на крайници и на ключица. Останалите пътници бяха освободени, те са с охлузвания. Катастрофата е станала малко преди 10 ч., на магистралата „Ниш – Белград”, автобусът е пътувал от Бургас към Босна и Херцеговина на екскурзия. Шофьорът внезапно е загубил управление над автобуса. Той се е ударил в крайпътен стълб и се е преобърнал. Сръбските власти са реагирали много бързо, изпратени са линейки и пожарни, които са транспортирали нашите сънародници в болница. Пробата за алкохол на шофьора е отрицателна. Той е бил отпочинал, седнал е зад волана минути преди това. Вторият шофьор на рейса няма никакво обяснение за случилото се. Колегата му бил опитен шофьор. „Според мен се забля или нещо се случи. На абсолютно равен участък на магистралата. Този участък сигурно има един километър прав, равен. Айде кажете ми как се обръща микробус”, каза той и добави: „Направо и аз не мога да проумея. Изгуби, само видяхме как колата отиде в зеленото, зави рязко волана, той спря, излезе на асфалта, падна на една страна и се сурна 4-5 метра и това беше”. Групата без тримата пострадали пътници продължава екскурзията си към Босна и Херцеговина. Хоспитализираните българи ще бъдат прибрани в България заедно с групата, която се връща след няколко дни у нас.", "date": "2018.04.28", "title": "Пострадала при катастрофата в Сърбия: \"Щом всички сме живи - малкият дявол беше\""}
{"url": "http://www.faktor.bg/bg/articles/ekofin-prodalzhava-vtori-den-sreshtata-si-v-sofiya", "text": "И днес продължава неформалната среща на Съвета по икономическите и финансови въпроси ЕКОФИН в София. Тя е част от програмата на българското европредседателство. Домакин е министърът на финансите Владислав Горанов.  Форумът обсъжда политиката на сближаване във и извън Еврозоната, механизмите за подобряване на събираемостта на приходите, борбата с данъчните измами в рамките на общия пазар. Срещата налага ограничения в движението в центъра на столицата днес. Остава забраната за влизане на автомобили по ул. „Доспат” - между бул. „Витоша” и ул. „Баба Неделя”", "date": "2018.04.28", "title": "ЕКОФИН продължава втори ден срещата си в София"}
{"url": "http://www.faktor.bg/bg/articles/balgarskite-uchastnitsi-v-evroviziya-izletya-za-lisabon", "text": "10 дни до първия полуфинал на Евровизия, когато група \"Equinox\" ще се качат на голямата сцена в Лисабон, съобщава БНТ. Българските изпълнители заминаха за португалската столица с очаквания, надежди и готовност да дадат най-доброто от себе си.  \"Доста мога да кажа, че се вълнувам, за мен това е нещо голямо, сбъдване на мечта\", споделя Жана Бергендорф от бандата.  \"Очаквам да бъде много забавно, защото вече имаме приятелства с Германия, Австрия, Франция, Белгия, Австралия и така нямам търпение да сме заедно и да прекараме едни невероятни две седмици\", споделя Георги Симеонов JJ от \"Еquinox\":  Мария Димова, беквокалист на група \"Еquinox\", обясни, че не е хубаво човек да има прекалено големи очаквания. Най е хубаво да тръгва с вяра в собствените си възможности, пък каквото Господ покаже и така. Джони Мануел се оказа по-голям оптимисти. \"Моите очаквания за Лисабон са много високи. Аз наистина, наистина очаквам с нетърпение да се качим на сцената и да дадем най-доброто и мисля, че ще спечелим!\"", "date": "2018.04.28", "title": "Българските участници в Евровизия излетяха за Лисабон"}
{"url": "http://www.faktor.bg/bg/articles/sport/balgariya/hristo-stoichkov-hora-s-kompleksi-iskat-da-nyama-tsska-no-milionite-cherveni-sartsa-nyama-da-go-pozvolyat", "text": "\"Вече 70 години ЦСКА е първата буква на българския спорт...Няма друга по-известна българска марка по света. Не говоря само за спорта. ЦСКА е истинският български цар в последния век\". Това казва  легендарният български футболист Христо Стоичков в кратко интервю в програмата, посветена на 70-ата годишнина от създаването на ЦСКА, публикувано \"Труд\". Той отправя и видеопослание с призив към запалянковците да присъстват на тържествата на 5 май, като даде знак, че и той ще е там. По думите на Стоичков имало хора, които са искали да заличат ЦСКА, но това няма как да се случи заради подкрепата на привържениците на клуба. \"България е една прекрасна страна, която за съжаление в много от годините на прехода е ръководена лошо. Хора с комплекси бяха решили да няма ЦСКА, да го заличат. Това е все едно да взривиш паметника на Шипка! Не, не и не! Милионите червени сърца няма как да го позволят. За България ЦСКА означава гордост и слава с всичките си олимпийски, световни и европейски шампиони вече 70 години. И така ще бъде безброй пъти по 70\", казва Стоичков и се определя за \"човек с червено сърце, който безумно обича ЦСКА\". Бившият нападател на червените е съсобственик в \"ЦСКА-София\" заедно с Гриша Ганчев и Юлиян Инджов, които определя за съмишленици. \"Няма как Христо Стоичков да е встрани от ЦСКА. На теория дори. Даже да съм на Северния или на Южния полюс и да играя футбол със снежни топки. Никога не съм бил далеч от ЦСКА! Следял съм всичко. Но прекалено много хора използват името на Христо Стоичков и затова понякога съм предпочитал да не вземам отношение публично. В един момент обаче чашата преля и се намесих. По-добре да ме няма, отколкото да оставя ЦСКА да умре, каквато опасност се задаваше. За щастие в лицето на Гриша Ганчев и Юлиян Инджов видях съмишленици, които искаха да върнат самочувствието на клуба. И сега тепърва предстои да извървим дългия път към тази цел. И ЦСКА да стане онази сила, която разтърсваше света в почти 40 вида спорт\", казва Стоичков. На въпрос какво би искал да каже на привържениците по случай юбилея, Стоичков отговаря: \"Да са навсякъде с ЦСКА! Благодарение най-вече на тях нашият клуб го има и ще го има, докато свят светува. Всеки един с червено шалче е важен за ЦСКА. Феновете го доказаха, тръгвайки под знамената да бранят емблемата. Само можем да им се поклоним. По случай 70-ия юбилей бих искал да стисна ръката на всеки един от тях\".", "date": "2018.04.28", "title": "Христо Стоичков: Хора с комплекси искат да заличат ЦСКА - това е все едно да взривиш Шипка"}
{"url": "http://www.faktor.bg/bg/articles/kultura/art-faktor/sofiyska-filharmoniya-podkrepi-muzikantite-ot-bnr", "text": "Софийската филхармония излезе с официална позиция в подкрепа на колегите си от БНР. Това е първата национална музикална институция, застанала зад исканията за достойно заплащане на музикантите от Радиото. „Музикантите от Националния филхармоничен оркестър и от Националния филхармоничен хор, след символично обсъждане (обсъждане всъщност нямаше, всички бяха на едно мнение) заеха абсолютно единомислена позиция по въпроса за случващото се с колегите им от Българското национално радио“, написа в профила си във Фейсбук директорът на Филхармонията и диригент Найден Тодоров, подписал официалната позиция, съобщава ”Площад Славейков”. В изявлението си музикантите от Филхармонията споделят, че им е „добре известно колко усилия се изискват от най-ранно детство, за да се постигне високият професионализъм, който музикантите от БНР демонстрират в своята ежедневна работа и на който ние сме свидетели при техните концерти“ в зала „България\".  От Софийска филхармония са категорични, че трудът на техните колеги от БНР трябва да бъде оценен по достойнство, защото „те са от културния елит на Република България“.", "date": "2018.04.28", "title": "Софийска филхармония подкрепи музикантите от БНР"}
{"url": "http://www.faktor.bg/bg/articles/ikonomika/biznes/ministar-goranov-sledvashtata-finansova-ramka-shte-se-dogovarya-po-vreme-na-evropredsedatelstvoto-na-avstriya", "text": "По време на австрийското председателство на Съвета на Европейския съюз трябва да бъде постигнато съгласие по следващата многогодишна финансова рамка. Това заяви финансовият министър Владислав Горанов преди втория ден от неформалното заседание на европейските финансови министри.  Това е изключително важно и за събираемостта на приходите в целия европейски съюз, както и за многогодишната финансова рамка. След излизането на Великобритания вероятно ще се наложи увеличаване на процента от брутния вътрешен продукт, който страните внасят в общата европейска хазна. Засега България не подкрепя този подход, обясни той. По \"Принципа „1,1х“, заложен от Комисията, се надявам да успеем да постигнем съгласие в рамките на Австрийското председателство, тъй като след това предстоят избори за Европейски парламент, ще има нова Комисия и изключително много ще се забави следващата многогодишна финансова рамка\". Европейските финансови министри заседават за втори ден в София. На него ще се коментират основно корпоративния данък и въвеждането на три процента данък върху интернет услугите, предаде БНР. След като във Вашингтон президентът Доналд Тръмп остави отворен въпроса за налагането на мита върху алуминия и стоманата и за европейските държави, въпреки еднодневното посещение на канцлера Ангела Меркел и тридневната визита на френския президент Еманюел Макрон, търговските отношения между Съединените щати и Европейския съюз ще бъдат във фокуса на вниманието. Очаква се по-късно през деня министрите на финансите на Германия и на Франция Олаф Шолц и Бруно льо Мер да дадат съвместен брифинг. Финансовият министър Владислав Горанов, който е домакин на заседанието, изрази надежда все пак да не се стига до налагането на митата след срещата между Тръмп и германския канцлер Ангела Меркел. \"Решението остава в ръцете на Тръмп. Ние все още сме консервативни, от гледна точка на свръхреакции в Европа, но със сигурност и по време на срещата на Г-20 се изказаха мнения от много държави, че подобно провокиране създава условия за търговска война, ако може така да се нарече, което не е добре въобще за световната търговия. Надявам се колегите от САЩ да преразгледат своята позиция.\" Белгийският финансов министър Йохан Ван Овертвелд не изключи реципрочни мерки, но изрази надежда да не се стига до подобен сценарий. \"Ние трябва да бъдем много внимателни за това и трябва да останем спокойни, когато говорим за реакции. Най-важното, което трябва да имаме предвид е, че никой не печели от търговската война и трябва да направим всичко, за да я избегнем.\"", "date": "2018.04.28", "title": "Министър Горанов: Следващата финансова рамка ще се договаря по време на европредседателството на Австрия"}
{"url": "http://www.faktor.bg/bg/articles/ikonomika/biznes/nap-50-deklarirat-danatsite-si-onlayn", "text": "До понеделник, 30-ти април трябва да подадем данъчна декларация. За това напомни от ефира на БНТ говорителят на НАП Росен Бъчваров.  До момента са подадени около 450 000 декларации, 50% от тях - онлайн, т.е. около 225 000 души са ползвали по-лесната опция с по-малко административна тежест. Вече могат и да се плащат данъците онлайн, припомни Бъчваров и добави, че всички фирми са подали декларациите си по Интернет. Тази възможност съществуваше с години с електронен подпис и се ползваше от ограничен брой хора. През 2015 г. обаче бе премахнато това изискване и все повече хора пращат декларацията си през компютър, а не по пощата. Приходите от физически лица пък са 1,3 млрд. лева, очаква се общо да бъдат събрани над 20 млрд. лева. Говорителят на НАП обясни, че срокът за данъчно облекчение от 5% отстъпка върху данъците беше намален на 30 дни, тъй като имаме плосък и нисък данък в сравнение с други страни.", "date": "2018.04.28", "title": "НАП: 50% декларират данъците си онлайн"}
{"url": "http://www.faktor.bg/bg/articles/ikonomika/biznes/porozhanov-se-zareche-shte-prekratim-praktikata-da-se-vlagat-maznini-v-mlechnite-produkti", "text": "Твърдо сме решени да прекратим практиката с влагането на растителни мазнини в млечните продукти. Това заяви министърът на земеделието, храните и горите Румен Порожанов по време на откриването на Националното изложение по животновъдство в Сливен, съобщиха от пресцентъра на МЗХГ.  „Някои ферми влагат растителни мазнини, това се вижда от потребителите и компрометира качеството на българските сирена и кашкавали“, подчерта Порожанов. В началото на седмицата МЗХГ публикува за обществено обсъждане промяна в наредба, която забранява в едно и също млекопреработвателно предприятие да се преработват мляко и растителни мазнини. В документа се посочва, че фирмите трябва да изберат да работят само истински млечни продукти – с мляко или имитиращи – с растителни мазнини.  Специализирано звено към министерството ще извършва проверки. Където има съмнение за нерегламентирано влагане на растителни мазнини в млечни продукти, там ще са екипите на министерството, обясни министърът.  Румен Порожанов заедно с председателя на парламентарната комисия по земеделие и храни Десислава Танева и кмета на Сливен Стефан Радев откриха най-голямото животновъдно изложение у нас. Продукти от над 15 български ферми се предлагат по време на най-голямото Национално изложение по животновъдство, което ще продължи до 29 април до Сливен (на разклона за с. Мечкарево). Посетителите могат да закупят млечни и месни продукти, вино и мед. На изложението са представени над 700 елитни животни под селекционен контрол. Повече снимки може да намерите на сайта на Министерството.", "date": "2018.04.28", "title": "Порожанов се зарече: Ще прекратим практиката да се влагат мазнини в млечните продукти"}
{"url": "http://www.faktor.bg/bg/articles/petak-13/kremalskiyat-fond-gorchakov-razvarzva-kesiyata-s-rubli-za-grantadzhii-v-balgariya", "text": "Руският културно-информационен център в София обяви на страницата си, че   започва да приема проекти за получаване на грантове за първото полугодие на 2019 година. За  финансиране от фонда могат да участват руски и чуждестранни неправителствени организации, които предлагат проекти, отговарящи на основните цели и ценности на фонда. Крайният срок за кандидатстване е 15 май тази година.  Любопитен факт е, че Фонд „Горчаков” е създаден през февруари 2010 година по личното разпореждане на руския премиер Димитрий Медведев. Той се  финансира изцяло от руската държава, а това несъмнено означава, че приоритетни ще бъдат проекти, които отразяват актуалните геополитически интереси на Кремъл. Финансираните проекти, особено в България, ще бъдат инструмент на руската държавна пропаганда и ще обслужват цели на хибридната война, която Москва води в държави от ЕС и НАТО. Стратегията им за България е ясна – отдалечаване на страната от евроатлантическите структури, насаждане на скептицизъм и недоверие към Запада, зачистване на прозападния елит и ориентиране на България в орбитата на Евразия и Кремъл. И до сега много русофилски и леви организации се финансират неофициално от Москва, но фонд „Горчаков” вече предлага това да става легално. Друг е въпросът дали ще има пълна прозрачност – кои неправителствени организации ще получат грантове в България, но и какъв е размерът на отпуснатите им пари. За България финансирането на руски стратегии на наша територия чрез фонд „Горчаков” има и друго важно за националното ни достойнство и идентичност послание Княз Горчаков е един от най-изтъкнатите дипломати на имперска Русия. Министър на външните работи на Русия (1856-1882). Държавен канцлер. Близък сътрудник на император Александър I. Името му се преплита и с драматични моменти от българската история. Князът се оказва главно действащо лице около незаконния съдебен процес, довел до обесването на Левски. За това свидетелства писмо от 25 януари 1973 година на граф Игнатиев до княз Горчаков. Оригиналът беше открит преди година в архива на Патриарх Кирил, съхраняван в ЦДА (виж   оригинала на писмото на френски и български, б.р.). В него Игнатиев докладва самодоволно на княз Горчаков (държавен канцлер и министър на външните работи на Руската империя), че относно „процесът” османските власти са „последвали нашите съвети”, а „Софийското съзаклятие е получило задоволително решение“. Игнативев се подписва в края на писмото: „ най-смирен и най-покорен  слуга”. От кореспонденцията между двамата става ясно, че графът се отчита пред държавния канцлер, тоест – поръчката за „Софийския процес” е дошла от Горчаков и той е направлявал руските интереси около съдбата на Апостола и никнещите по това време революционни комитети. На Берлинския конгрес през 1878 г. Горчаков ръководи руската делегация, а по негово настояване Добруджа е откъсната от България и дадена на Румъния. Така над 50 хил. добруджански българи стават роби на румънците. А граф Игнатиев лъже българите, че временно са под румънска власт. Така Русия отново вбива клин между Българи и Румъния за години напред. Най-скандалното днес е,  че от фонд, наречен на името на човек, който е бил враг на България и е работил срещу интересите й, ще се раздават грантове за пропаганда и кремълско влияние в страната ни.", "date": "2018.04.28", "title": "Кремълският фонд „Горчаков” развързва кесията с рубли за грантаджии в България"}
{"url": "http://www.faktor.bg/bg/articles/obshtestvo/ulitsata/prashtat-spasenite-kray-dospat-mecheta-v-gartsiya", "text": "Преди седмица три бебета мечета бяха открити от случайни минувачи край язовир Доспат. Малките били край пътя, без следа от майка им. Фондация \"4 лапи\" пое грижите за мечетата. Те бяха настанени в парка за танцуващи мечки край Белица, предава \"Нова телевизия\" \"Мечетата видимо са добре. Съответно ние не ги наблюдаваме нонстоп, защото при тях присъствието на човек трябва да е намалено до минимум. Това, което наблюдаваме е, че вече се поотърсиха от първоначалния си стрес. Сега са по-подвижни, даже проявяват и характер вече. Хубавото е, че все още като видят човек се плашат\", обяснява Димитър Иванов, директор на Парка за танцуващи мечки. Мечетата са на около 3 месеца и за тях се полагат специални грижи. Те са настанени в изолирана стая,до която достъпът е ограничен. Гледачите ги хранят с биберон. На мечетата отново им предстои пътуване. По всяка вероятност до специализиран парк за мечета – сираци в Гърция. \"Те имат програма за реадаптация на мечета – сираци, по която вече няколко мечета по тяхната програма се реадаптират и имат доста добра успеваемост, идеята е да се отведат там, там ще останат за около една година под наблюдението на нашите колеги гърците и те съответно ще кажат след около 1 година, дали тези мечета ще могат, годни са за реадаптация или не са годни, но и при двата случая мечетата ще бъдат върнати в България”, казва Димитър Иванов, директор на Парка за танцуващи мечки. Вариант мечетата да бъдат върнати на майка им в дива среда няма, тъй като тя не е открита, а и едва ли би ги припознала отново.", "date": "2018.04.28", "title": "Пращат спасените край Доспат мечета в Гърция"}
{"url": "http://www.faktor.bg/bg/articles/koshmar-na-patya-patnicheski-mikrobus-katastrofira-kray-lovech", "text": "Пътнически микробус е катастрофирал на пътя Ловеч - Троян, при разклона за ловешкото село Хлевене, съобщиха от ОДМВР - Ловеч. Инцидентът е станал около 14 часа днес. Изясняват се причините за случилото се.  Водачът на микробуса е починал, най-вероятно от инфаркт. Причината за смъртта му ще установи аутопсията. Микробусът е излязъл от пътното платно и се е спрял в храсти. При катастрофата няма пострадали пътници.", "date": "2018.04.28", "title": "Смърт зад волана: Пътнически микробус катастрофира край Ловеч"}
{"url": "http://www.faktor.bg/bg/articles/novini/balgariya/gen-atanasov-reshetnikov-e-zaplaha-za-natsionalnata-sigurnost-zashto-mu-e-pozvoleno-da-vliza-v-balgariya", "text": "Поредна хибридна атака - руска делегация начело с известния хибридчик ген. Решетников ще посети Русенска област в периода 27-30 април. Под благовидния повод \"140 години от Освобождението на България\" се организират различни прояви с участието на руските \"гости\" в гр. Русе и други населени места в областта. И всичко това ще се използва за пропаганда на Путиновия режим и скрито насаждане на скептицизъм към НАТО и ЕС. Известно е, че тази персона изпълнява задачи на руските специални служби за намеса във вътрешнополитическия живот на България и формиране на отрицателно отношение към нашите съюзници! И в тази връзка искам да поставя публично въпрос към премиера Борисов и шефа на ДАНС - Защо не е наложена забрана за влизане в страната на руския гражданин Леонид Решетников като заплаха за националната сигурност?!", "date": "2018.04.28", "title": "Ген. Атанасов: Решетников е заплаха за националната сигурност, защо му е позволено да влиза в България"}
{"url": "http://www.faktor.bg/bg/articles/novini/balgariya/slancheva-sabota-na-mesta-s-prevalyavaniya-i-gramotevitsi", "text": "Времето днес ще бъде предимно слънчево.  В следобедните часове ще се развива купеста облачност, значителна над планините и в планинските райони в Западна и Централна България.  Само на отделни места ще превали и прегърми.  Ще духа слаб, в източните райони до умерен вятър от изток-югоизток. Максималните температури ще са от 17-19 градуса по морския бряг, до 30 градуса на места в Дунавската равнина.", "date": "2018.04.28", "title": "Слънчева събота, на места с превалявания и гръмотевици"}
