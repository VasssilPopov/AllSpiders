{"url": "https://www.faktor.bg/bg/articles/iranets-se-samozapali-v-germaniya", "text": "Кандидат за убежище от Иран с отхвърлена молба за бежански статут се самозапали в град Гьопинген в Югозападна Германия, заяви германската полиция, цитирана от ДПА. Състоянието му е тежко. 35-годишният мъж се е самозапалил във фоайето на сградата на регионалната администрация. Изглежда намерението му е било да се самоубие, след като молбата му за убежище в Германия е била отхвърлена, заяви представител на властите. Според полицията на съседния град Улм, когато влязъл в сградата, мъжът държал в ръце уведомлението, че молбата му за убежище в Германия е отхвърлена. Помолил две служителки за помощ, извадил бутилка от раницата си, излял съдържанието й върху главата си и се самозапалил.", "date": "2018.05.29", "title": "Иранец се самозапали в Германия"}
{"url": "https://www.faktor.bg/bg/articles/spryaha-porachkata-za-zakupuvane-na-400-lineyki", "text": "Обявената от Министерството на здравеопазването обществена поръчка за закупуване на 400 броя линейки към момента е спряна. Причината е подадена в Комисията за защита на конкуренцията жалба от \"Вайнман Технолоджи\" ЕООД, съобщиха от пресцентъра на МЗ. След направена справка в Търговския регистър се установява, че дружеството, подало жалбата, е регистрирано на 26.04.2018г. с капитал 100 лева. Това е второ спиране на процедурата заради подадена жалба. Първият път жалбата не беше разгледана от Комисията за защита на конкуренцията поради невнесена държавна такса от жалбоподателя. Обществената поръчка за закупуването на 400 броя линейки е във връзка с мащабния инвестиционен проект за модернизация на системата за спешна медицинска помощ в цялата страна. Общият бюджет по проекта е над  163 млн. лв. Средствата са по Оперативна програма „Региони в растеж“ 2014-2020. Освен закупуването на новите санитарни автомобили проектът предвижда модернизация на 237 обекта от системата за спешна медицинска помощ в страната.", "date": "2018.05.29", "title": "Спряха поръчката за закупуване на 400 линейки"}
{"url": "https://www.faktor.bg/bg/articles/tsvetanov-provede-rabotna-sreshta-s-predstaviteli-na-delegatsiya-ot-kitay", "text": "Председателят на Парламентарната група на ГЕРБ и заместник-председател на партията Цветан Цветанов проведе работна среща с г-жа Йу Хунцю от Организационния Департамент при ЦК на Китайската комунистическа партия. Хунцю е начело на делегация от Китай, която е на посещение в България. В срещата участваха и посланикът на Китай в България Джан Хайджоу и административния секретар на ГЕРБ Цветомир Паунов. В началото на срещата председателят на ПГ на ГЕРБ Цветан Цветанов изказа специални благодарности за оказаните от китайските власти и лично от посланик Джан Хайджоу изключителна помощ и съдействие за спасителните и издирвателни акции за намиране на нашия сънародник – алпиниста Боян Петров, изчезнал при опит да изкачи връх Шишапангма в Хималаите. По време на срещата бяха обсъдени двустранните отношения между Китай и България. Цветан Цветанов подчерта добрите отношения и сътрудничеството между двете страни както на парламентарно, така и на правителствено ниво. Централна тема по време на разговора беше провеждането на предстоящата 7-ма Среща на правителствените ръководители на Инициативата „16+1“ в София в началото на месец юли тази година. Цветан Цветанов отбеляза, че България отдава приоритетно значение и работим активно по предстоящото двустранно посещение на китайския премиер Ли Къцян в страната ни в същия период. Заместник-председателят на ГЕРБ припомни, че китайски премиер не е посещавал България от 2000 г. и предстоящата визита е от изключителна важност за развитието на българо-китайските отношения. Цветан Цветанов и Йу Хунцю се обединиха около извода, че Инициативата за сътрудничеството между Китай и страните от Централна и Източна Европа „16+1” е важен механизъм за стимулиране на инвестиционните, търговско-икономическите, културните и други връзки с Китай. Цветанов припомни още, че през 2018 г. България ще бъде домакин и на друга важна проява – Срещата на местните лидери на 16+1, която ще се проведе в Пловдив през есента. По време на срещата бяха обсъдени и икономическите отношения между двете страни. Беше посочено, че стокообменът между България и Китай през последните две години продължава да нараства и през 2017 г. е достигнал 1,92 млрд. щ. д. Председателят на ПГ на ГЕРБ Цветан Цветанов подчерта пред Йу Хунцю и китайската делегация, че страната ни желае да разшири обема и разнообразието от български продукти на китайския пазар и да привлече китайски инвестиции в производства и услуги с висока добавена стойност. Като възможни сфери за насърчаването на сътрудничеството между България и Китай бяха посочени още разширяването на туристическия, културния и образователния обмен.", "date": "2018.05.29", "title": "Цветанов обсъди с делегация от Китай двустранните отношения"}
{"url": "https://www.faktor.bg/bg/articles/radev-se-zhalva-dialog-mezhdu-institutsiite-nyama-nyakoy-tegli-karutsata-kam-avtokratsiya", "text": "Президентът Румен Радев обяви, че в България диалог между институциите няма и „някой тегли каруцата към автокрация”. В интервю за Българската телеграфна агенция държавният глава обясни автокрацията като „обсебване на всички институции, не само институции, а и медии”.   Като пример за липсата на диалог Радев дава външнополитическите активности на правителството на Бойко Борисов през последните месеци: „Срещата между Евросъюза и Турция беше договорена с чужд канцлер, без да бъде уведомен българският президент, при положение, че се кани президент на съседна държава. Българският президент не беше поканен на Срещата на върха на европредседателството ни. Българският президент научава за визитата на нашия премиер в Русия от чужди държавници”. Ден преди визитата на Борисов в Москва президентът Радев напомни за „русофобската реторика на определени български политици, която не допринася за развитието на диалога с Русия, към който се стремят все повече, и то влиятелни, европейски държави. И добавя: „От друга страна, аз тръгнах за тази среща и за тези разговори с ясното съзнание за силната обремененост от тези тежки и разрушителни политически декларации, включително и от сегашното мнозинство, което, нека не забравяме, обяви в свой доклад Русия за заплаха миналата година. А всичко това влияе на нашите отношения. Така че, въпросът тук по-скоро е към правителството, което неофициално търси контакти с Москва, а официално я обяви за заплаха и то съвсем неотдавна”. Според държавния глава отмятането от подписани договори струвало пари и на България, и на Русия. Президентът обвини в политически PR част от действията на властта по време на европредседателството ни. “Страните от Западните Балкани не получиха ясна перспектива за присъединяване, но за сметка на това ние занимаваме хората с фотосесия от посрещания, изпращания, колко европейски лидери ще седнат на една маса, и много важно как точно ще се ръкуват, и което се превръща едва ли не в основен критерий за успеха на председателството. Мисля, че прекалената употреба на европейското председателство за политически PR някак си погасява европейската симпатия на българите. Защото виждате, че хората говорят в крайна сметка повече за проблемите покрай трафика и за менюто на официалната вечеря. Ако трябва да обобщя това европейско председателство, смятам, че ако със същата страст, с която българското правителство се хвърли да работи за просперитета на народите от Западните Балкани, ако със същата страст правителството се хвърли да работи за собствения си народ, тогава ни очаква едно по-добро бъдеще”. Според Радев отсъствието му от важните събития по време на европредседателството било част от стратегията на правителството на Борисов. „Аз непоканен не ходя никъде. Но на откриването на европейското председателство на 11 януари аз ясно формулирах своите виждания за една социална, достъпна за своите граждани Европа. Вместо това, гражданите получават снимки от Моста на влюбените”, завършва президентът Радев.", "date": "2018.05.29", "title": "Радев се жалва: Диалог между институциите няма, някой тегли каруцата към автокрация"}
{"url": "https://www.faktor.bg/bg/articles/doklad-ima-realna-opasnost-voennovazdushnite-sili-da-ne-mogat-da-pazyat-nebeto", "text": "Съществува реална опасност през 2018 г. военновъздушните сили да не могат да изпълняват задачите по охрана на въздушното пространство на алианса, пише в Доклада за състоянието на отбраната и въоръжените сили за 2017 г., който беше изпратен от правителството в парламента днес, пише \"Дневник\". Причината за това е, че системата за радиолокационна информация на Военновъздушните сили е в лошо състояние, често аварира и ремонтите на радиолокационните станции се извършва с резервни части, осигурени \"чрез разкомплектоване и чрез преразпределение на обявени за излишни материални средства\". През миналата година с военни въздухоплавателни средства е имало 36 авиационни произшествия, от които един сериозен инцидент, като те са със 7 повече спрямо 2016 г. \"Приблизително 70% от авиационните произшествия са вследствие откази на авиационната техника, по-голямата част от която е съветско производство – 58%, произведена през 80-те години на миналия век и на предела на назначения технически ресурс по време\", пише в доклада. Допуснати са и 6 авиационни инцидента с чуждестранни военни самолети, които са разследвани от страната оператор. \"Динамиката на средата на сигурност в Черноморския регион и появата на сериозни предизвикателства и заплахи наложиха прилагането на нови подходи и способи от страните - членки на алианса, за използване на дежурните сили и средства за осигуряване на въздушния суверенитет\", пише в доклада, без да се споменава, че \"динамиката\" е заради анексирането на Крим от Русия през 2014 г. В доклада се отчита, че с решение на Министерския съвет за първи път беше реализирана съвместна мисия по охрана на въздушното пространство на алианса със самолети и пилоти на Италия и продължи изпълнението на споразуменията за презгранични операции за охрана на въздушното пространство на алианса с Румъния и Гърция. Продължава работата по разработването на двустранно споразумение за презгранични операции по охрана на въздушното пространство на алианса с Турция, пише още в доклада. \"Българските въоръжени сили са в състояние със затруднения и повишен риск да изпълняват задачите си по мисиите, произтичащи от конституционните задължения по гарантиране на суверенитета, независимостта и териториалната цялост на страната в рамките на колективната отбрана на НАТО и Общата политика за сигурност и отбрана на ЕС. Отделни задачи по мисия \"Отбрана\" и мисия \"Подкрепа на международния мир и сигурност\" се изпълняват с ограничения\", е оценката за състоянието на въоръжените сили. Това се дължи на недостатъчния бюджет, отпускан за отбрана, като процент от БВП, нарастващата недокомплектованост с личен състав и лошото състояние на остарялото въоръжение и бойна техника. Въпреки поетия на срещата на върха на НАТО в Уелс ангажимент от България да се отделят 2% от БВП за отбрана, през миналата година разходите за отбрана са били 1.27% от БВП. Друго от решенията на НАТО е 20% от общите разходи за отбрана към 2024 г. да се използват за придобиване на нови системи въоръжение и техника. Като \"капиталови разходи\" у нас се отчитат и разходите за основен ремонт на въоръжение, техника и инфраструктурни обекти и въпреки това те достигат 10.9% от парите за отбрана. Като абсолютна стойност за периода 2014-2017 г. разходите за отбрана са се увеличили общо със 162 630 419 лв., но не и в проценти от БВП, заради икономическия ръст.", "date": "2018.05.29", "title": "Доклад: Има реална опасност ВВС да не могат да пазят небето"}
{"url": "https://www.faktor.bg/bg/articles/davaneto-na-hrana-na-migranti-shte-bade-prestaplenie-v-ungariya", "text": "Унгарското правителство ще прати в парламента нова, по-строга версия на закона \"Стоп Сорос\" днес. Тя предвижда помощта и финансирането на нелегалната миграция вече да се разглеждат като престъпление, обясни държавният секретар Чаба Дьомьотьор, цитиран от агенция \"Ройтерс\". Под \"помощ\" ще се разбира принтирането на листовки с полезна информация за търсещите убежище и снабдяването им с храна и правни съвети. Също така според изпратения в парламента нов законопроект, цитиран от агенцията, е възможно граждани или организации, които помагат на мигранти да подават молби за убежище или да получат статут, може да бъдат осъдени на затвор. \"Онези, които предоставят финансови средства... или извършват тази организационна дейност на редовна база, ще се наказват с до една година затвор,\" гласи текстът. Законът \"Стоп Сорос\" е част от активната кампания на премиера Виктор Орбан срещу филантропа милиардер. Той използва образа на Сорос като плашило през последните месеци, обвинявайки го, че опита да ислямизира Европа, и започна кампания срещу финансирани от него образователни и неправителствени организации. Представяйки себе си като защитник на християнската култура, Орбан спечели трети пореден мандат като премиер на изборите тази пролет, разчитайки на подкрепата на хора от малките градчета и села.", "date": "2018.05.29", "title": "Унгарското правителство праща в парламента още по-строга версия на закона \"Стоп Сорос\""}
{"url": "https://www.faktor.bg/bg/articles/otkriha-novi-misteriozni-risunki-v-peru", "text": "Група археолози откри 25 нови геоглифи в Перу. Мистериозните картини в земята са непосредствено до прочутите геоглифи в Наска, но се смята, че са създадени няколко века по-рано. Могат да се видят само от високо. Огромни рисунки на животни, растения и геометрични фигури. За първи път за геоглифите се заговаря в началото на ХХ в., когато започват първите граждански полети. Там, в пустинята, били издълбани десетки мистериозни фигури. Най-прочути и до днес остават т.нар. \"линии на Наска\". Новите геоглифи обаче датират отпреди поне 2000 години, тоест векове преди създаването на тези в Наска. Фигура на маймуна, кит и други животни са сред новите геоглифи. Но достъпът до тях е изключително труден - цялата местност е защитена от ЮНЕСКО и учените трудно получават разрешение за работа на терен, а най-лесният и безопасен начин да бъдат разгадани тайните на перуанските пустинни рисунки, остава по въздух. И до днес няма категоричен отговор кой, с каква цел и колко време е рисувал геоглифите. Считани са за древни пътища на инките, за напоителни съоръжения, места за религиозни ритуали и дори за космодруми, използвани от извънземни.", "date": "2018.05.29", "title": "Мистерия: Откриха нови, още по-древни рисунки в Перу"}
{"url": "https://www.faktor.bg/bg/articles/rumen-radev-pozhelavam-na-pravitelstvoto-da-opolzotvori-tova-doverie-koeto-se-izgradi-pri-moeto-poseshtenie-v-rusiya", "text": "Пожелавам на правителството да оползотвори това доверие, което се изгради при моето посещение в Русия, каза президентът Румен Радев в интервю за БТА. \"Аз тръгнах за тази среща и за тези разговори с ясното съзнание за силната обремененост от тези тежки и разрушителни политически декларации, включително и от сегашното мнозинство, което, нека не забравяме, обяви в свой доклад Русия за заплаха миналата година. А всичко това влияе на нашите отношения. Да споменавам ли изобщо и за опитите за пренаписване на историята, на освободителната война, към която Русия е особено чувствителна. Русия, според мен обаче, също трябва да извърви своя път към думите на видния руски учен акад. Дмитрий Лихачов, че България като люлка на славянската цивилизация е дала духовното начало на Русия. Русия също трябва да уважава нашата история и културни достижения. Ето в това тежко наследство мисля, че тази визита беше важна крачка за възстановяване на доверието и за изграждане на отношения на основата на равноправие и взаимно уважение. Определено мисля, че Русия също е готова и има воля в тази посока\", заявява президентът. Според него газовият хъб \"Балкан\" е рационален проект и той трябва да бъде подкрепен, но липсата на газ рискува този многомилионен проект да гълта пари за разработка и строежи, без да е ясно точно как и с какво ще функционира този проект.  За президента Румен Радев е недопустимо да има двоен стандарт към отделни държави в ЕС, не само по отношение на храните, но и по отношение на енергетиката. Според президента Радев атомната електроцентрала \"Белене\" трябва да бъде построена, но при ясна правна рамка, без финансово обвързване и с минимален финансов риск за държавата, при доказана целесъобразност и много важно, при надеждни механизми за контрол на ядрения риск. Относно българското европредседателство президентът Радев смята, че правителството е определило актуални за региона и за Европа приоритети. Министър Павлова и администрацията работят така, че да има нужната организация за тези събития. България показа, че може да администрира процесите от европейския дневен ред, посочва той в интервюто. Но отбелязва, че що се касае до конкретиката, има разминаване между фанфарния тон и реалните резултати, които са преминали изцяло в сферата на обещанията. В интервюто Румен Радев посочва, че присъединяването към еврозоната е стратегическа цел за България от много отдавна. Според него това присъединяване ще ни гарантира България да бъде в ядрото на европейските интеграционни процеси, трябва обаче да сме наясно кога, при какви условия, на каква цена ние ще можем да станем част от тези единни европейски процеси.", "date": "2018.05.29", "title": "Румен Радев пожела на Борисов да оползотвори доверието, което той бил изградил в Русия"}
{"url": "https://www.faktor.bg/bg/articles/boyko-penkov-koyto-iska-da-si-stroi-bolnitsa-no-bez-pari-ot-kasata", "text": "Националната здравна карта е един общ поглед с какво разполагаме, един инструмент, с който ще се реализират определени политики в здравеопазването, каза пред бТВ зам.-министърът на здравеопазването д-р Бойко Пенков. „Има една част, която е пожелателна, с елемент за желание за развитие в бъдеще. Когато се изработи този инструмент, не бива да се пипа“, обясни той. „Националната комисия трябва така да организира ресурса, че да покрие нуждите на всички хора в страната. НЗОК през легловия фонд да гарантира лечението на всеки, за което плаща“, поясни е д-р Пенков. Той прина, че е имало грешки. „При написването на таблиците бяха изпуснати урологиите, но това вече е поправено. За кардиохирургията няма какво да се направи. Не може да има кардиохирургия във всеки град. Имаме добре оборудвани отделения по кардиохирургия, в които работят добри професионалисти и имат възможност да поемат пациенти от цялата страна“, обясни зам.-здравният министър. По-рано днес стана ясно, че от БЛС ще оспорят Националната здравна карта в съда. П телефона в студиото се включи председателят на БЛС Венцислав Грозев, който каза, че се притесняват от намаляването на броя на леглата. По думите му има места с аномалии и даде за пример болницата във Враца, която е пред фалит. Въпреки това изведнъж там се появяват 90 легла с трето ниво на компетентност. „Страховете са напразни“, увери Бойко Пенков. „В България има разкрити 38 000 легла за тежко болни. За целите на Касата през 2017 г. са използвани 24 700 легла. Трябва да осигурим резерв за спешни случаи. За това са нужни 9000 легла повече. Ние легла не закриваме. Ние казваме на лечебните заведение да ревизират за нуждите на Касата определен брой легла. Лечебните заведения решават колко допълнително да имат. В Касата е предвиден голям резерв за тази цел. 43% от българското население трябва да отиде в болница, за да се усвои. Картата не е замръзнала снимка, спокойно може да се поиска актуализация и данните да се коригират. Това е динамичен документ“, обясни той. „В България има твърде много болници. Това е инструментът, с който тази практика ще се прекрати. Ние сме оценили, че във Враца има нужда от 60 легла, а това, че ги няма, не е добре. Ако някой дойде и каже, че иска да строи болница, Националната комисия ще му каже дали има нужда от нея. Ти можеш да си я построиш за себе си, но никога няма да получиш пари от Касата. Залагаме маркери за контрол, за да не се стига до ситуации, при които в болницата има 10 легла, а се подават данни за 20 лежащи болни пациенти“, каза още д-р Пенков.", "date": "2018.05.29", "title": "Бойко Пенков: Който иска, нека си строи болница - но никога с пари от Касата"}
{"url": "https://www.faktor.bg/bg/articles/germanskiyat-prezident-izrazi-podkrepa-za-teritorialnata-tsyalost-na-ukrayna", "text": "Германският президент Франк-Валтер Щайнмайер изрази подкрепа за териториалната цялост на Украйна, предаде ДПА. Ние държим на сигурността и териториалната цялост на Украйна, каза Щайнмайер след среща с украинския президент Петро Порошенко в Мариинския дворец в Киев, сградата на украинското президентство. Мирното споразумение от 2015 г. засега е единственият начин да бъде постигнат напредък, трудно, но стъпка по стъпка, допълни той. Преди срещата се очакваше двамата лидери да обсъдят стъпките на Украйна към по-нататъшно интегриране с ЕС и усилията да бъде сложен край на продължаващия от години конфликт между украинската армия и проруските бунтовнически групи в Източна Украйна. В началото на двудневното си посещение в украинската столица Щайнмайер положи венец пред Паметника на незнайния войн. Предвидено е той да разговаря и с украинския премиер Володимир Гройсман, и с преподаватели по немски език и изучаващи езика от Киев и Лвов. През последните години Берлин беше един от най-убедените поддръжници на санкциите за подлагане на Русия на натиск, за да върне южната украинска област Крим и да сложи край на конфликта в Източна Украйна, отбелязва ДПА. Но залогът за Германия включва и икономически интереси, допълва агенцията. Берлин даде одобрението си да бъде разширен газопроводът \"Северен поток-2\", по който ще се доставя природен газ от Русия директно за Германия. Украинският президент отправи остри критики срещу проекта. Той заяви, че \"това е политически проект, целящ да разедини ЕС и да навреди на Украйна\", съобщиха германски медии. Щайнмайер каза, че се надява да бъде намерено решение, което да гарантира и в бъдеще транзита на газ през Украйна. Германският президент заяви и че опасенията на Киев, че преносът на газ ще спре, са неоснователни, предадоха ТАСС и украинската агенция Укринформ. \"Не трябва да критикувате Германия заради \"Северен поток-2\", защото Германия полага усилия транзитът на газ през Украйна да бъде гарантиран. За това се водят преговори на различни равнища\", допълни Щайнмайер. Украйна възразява срещу проекта с мотива, че той подкопава санкциите срещу Москва. По-рано този месец започна изграждането на разширението на газопровода. В израз на дипломатическа подкрепа миналия месец Щайнмайер се срещна с Порошенко, а по-рано този месец и германският министър на икономиката и енергетиката Петер Алтмайер посети Украйна и даде уверения, че Германия ще продължи да разчита на Украйна за преноса на газ, отбелязва БТА.", "date": "2018.05.29", "title": "Щайнмайер: Не се бойте от \"Северен поток-2\", транзитът на газ през Украйна ще бъде гарантиран"}
{"url": "https://www.faktor.bg/bg/articles/krum-zarkov-stana-prorok-ako-si-zatvorim-ochite-za-izborite-v-galiche-sega-sled-godina-tsyala-balgariya-shte-e-galiche", "text": "\"Цялата система в България до такава степен е опорочена, че ако се остави този случай с изборите в Галиче да изтече в канала, то след година цяла България ще е като Галиче.\"  Това заяви пред БНТ младата надежда на БСП и депутат от левицата Крум Зарков.  „Това не са избори, които изразяват нагласата на хората“, категоричен бе Крум Зарков. По думите му Ценко Чоков е взел дейно участие, обаждайки се по телефона от килията, за да агитира и да влияе на изборите. „Регистрирани са хора в полусрутени сгради, в които очевидно не може да се живее. Сега видяхме на място как изглеждат нещата“, възмути се народният представител от БСП и с това мотивира искането на социалистите за касиране на изборите в Галиче и Беден.  \"Непрекъснато сме поставени в ситуация на това да доказваме, че водата е мокра. Системата, по която гласуваме, е всичко друго, но не и демократична\", оплака се любимецът на Корнелия Нинова.", "date": "2018.05.29", "title": "Крум Зарков стана пророк: Ако си затворим очите за изборите в Галиче, след година цяла България ще е Галиче"}
{"url": "https://www.faktor.bg/bg/articles/badeshteto-na-chovechestvoto-prez-2100-prez-ochite-na-michio-kaku", "text": "​Известният физик и футуролог Мичио Каку е един от малкото сериозни учени, които не се страхуват да говорят истината. В списъка на най-цитираните автори в академичния свят, д-р Каку заема 22-о място. Той взе участие в икономическия форум в Санкт Петербург, Русия и разказа как вижда бъдещето на човечеството до 2100 година. Според д-р Каку неговите прогнози са основани на интервюта с 300 водещи учени по целия свят, а част от тях са базирани и на вече започнали промени и регистрирани открития. Ето най-важните от прогнозите му: - През 2100 година човекът ще притежава не само биологично безсмъртие, но и цифрово безсмъртие. Медицината вече е отделила 60 от гените ни, които отговарят за все още необратимия процес на стареене. - Хората ще използват слънчевата енергия и енергията на синтеза, които ще са в пъти по-евтини от енергията, получавана от изкопаеми. - Интернет ще стане мозъкнет (brainnet), ще можем да предаваме усещания, емоции, чувства. Днес вече има опити за предаване на спомени от една мишка на друга. Съвсем скоро това ще е достъпно и за хората. - Предаването на човешки емоции през интернет ще промени хората. Цялата индустрия на развлеченията ще бъде основана на това, ще се появят филми, които ще предават чувства на зрителите. - Ще се появи свръхзвуков космически транспорт, първите образци на който ще бъдат реалност към 2025 година. НАСА твърди, че вече има проект на свръхзвуков самолет, в който няма да има претоварване на хората при прехода през звуковата бариера. - Ще можем да възкресим изчезнали преди десетки хиляди години животински видове. Имаме геном на мамут и на неандерталец и науката вече има способност да ги възпроизведе. - Бъдещето ще е подвластно на три технологии-изкуствен интелект, биотехнологията и нанотехнологията. - Изкуственият интелект ще направи роботехниката по-голям отрасъл от автомобилостроенето днес. Главната опасност тук е, че рано или късно роботите ще се осъзнаят, но все пак това едва ли ще стане преди края на настоящия век. - Днес роботите имат интелект на хлебарка, на която е извършена лоботомия. Но те ще стават все по-умни и до края на века ще са умни колкото маймуните. А маймуните ще започнат да разбират, че те не са хора. За разлика от кучетата, които ни възприемат като кучета и се подчиняват на алфа-мъжкаря.  - Към 2100 година на роботите ще трябва да бъде поставен чип, който ще ги изключва, ако поискат да убият човек. - През 22 век роботите ще открият, как да изключат този чип и тогава хората ще трябва да се слеят с тях и ще се получи homo superior.", "date": "2018.05.29", "title": "Бъдещето на човечеството през 2100 г. през очите на известния футуролог Мичио Каку"}
{"url": "https://www.faktor.bg/bg/articles/ikonomika/biznes/ikonomist-15-godini-shte-ni-tryabvat-za-da-postignem-sredno-dogonvane-na-evropa", "text": "Няма да догоним много скоро страните в ЕС. Изоставаме спрямо новите страни членки в съюза – Румъния, например, което означава, че догонването се забавя. Това коментира в студиото на Би Ти Ви икономистът Виктор Йоцов, позовавайки се на последния Годишен доклад на института за икономически изследвания  към БАН за 2017 година. Той посочи, че преди две години сме били на второ място по темп на разтеж, а сега сме на 9-то място, което е сериозно изостава по отношение на новите членки в съюза. А по отношение на доходите – сме последни в ЕС, оставаме си на опашката. Посоката е правилна, но темпа и скоростта, с която се развива не са задоволителни. Те трябва да бъдат ускорени, подчерта Йоцов.  Трябва да мислим за средно догонване на Европа и за това ще ни трябват 13-15 години, за да достигнем 75% средно за Европа. Това е възможно единствено със структурни политики – разпределение на ресурси, увеличаване на производствения сектор, обясни икономистът и допълни: Оттласкването от дъното на дефлацията е добрата новина след последните три години, през които бяхме в ситуация на дефлация.", "date": "2018.05.29", "title": "﻿﻿Икономист: 15 години ще ни трябват, за да постигнем средно догонване на Европа"}
{"url": "https://www.faktor.bg/bg/articles/teodor-ushev-za-svetlin-rusev-hladnokravno", "text": "\"Много се изговори за Св. Русев. Някои го харесват, други – не. Безумно е да се дискутира творчеството на един художник – единствените критерии са \"харесва ми-не ми харесва\" и колко струва на пазара. Дотук за художника Св. Русев.\" Това написа на страницата си във Фейсбук Теодор Ушев - графичен дизайнер, плакатист и аниматор, чийто филм \"Сляпата Вайша\" получи номинация за \"Оскар\" миналата година. В поста си талантливият творец дава своята гледна точка за художника и общественик Светлин Русев, който издъхна преди няколко дни малко преди да навърши 85 години. \"Аз не съм имал директно взимане-даване с него, слава богу не ми се е налагало да завися от системата. Искам само да кажа, че не – той не е единственият виновник за състоянието на изкуството в България. Той беше Франкенщайн, създаден от прословутата българска сервилност към силните на деня, удряне на глава в земята пред властимащия и подмазвачество, желание да се отъркаш в \"големия човек\", да бъдеш „най-добрия“ му приятел. И съответно оплюване, предателство и скачане на всеки, изпаднал в беда, изгубил влиянието си вече бивш колос. Той просто беше изключително умен и комбинативен, за да се възползва максимално от стремежа у българина да благоговейничи. И да изгради своя собствена система от зависими хора, култ към личността си. Да, той контролираше всичко – от несъществуващия български (съвсем съзнателно) пазар на изкуството, до псевдоколекционерите, които замотаваше в сладки приказки, купувайки „велики“ художници за петцифрени суми, чиято реална цена всъщност гравитира малко под тази на средна класа занаятчия от сайта saatchiart.com. Неговата система важеше до Калотина и обратно. Назначаваше и махаше директори на галерии, контролираше държавните фондове за откупки – само на верни нему хора! Лансираше послушните му ученици. Но да си сложим ръка на сърцето – кой на негово място не би го правил? Когато имаш цялата власт, то можеш да правиш каквото пожелаеш с нея. Същевременно, нямаше как да изнесеш и една скица навън, без да минеш без комисията за опазване на наследството и организацията \"Хемус\". Системата беше заключена! Но в момента, когато загуби мощта си – през 1987-89-а, когато всички слагачи се отдръпнаха от него, се видя, че не Св. Русев е бил виновен, ами че просто толкова си можем. И че в България няма нито един художник, който да може да продаде работа в сериозна колекция навън освен Недко Солаков. Че той просто е бил удобното оправдание за бездарност и липса на характер. Той не беше Вернер Тюбке, не беше Йон Сбарчиу и след него не остана нито \"лайпцигската школа\", нито \"школата от Клуж-Напока\". Останаха десетки представители на \"сръчната пластична депресия\" - стил в българското изобразително изкуство, характерен с това, че няма и наченка на мисъл, концепция или анализ в произведенията на авторите. Има една неистова борба с боите и платното, докато му извадят душата и то издъхне на пода в ателието им. Въпросът \"Имате ли бяла боя?\" в магазина на СБХ на \"Оборище\" беше като \"Пуснаха ли банани?\" в показния магазин на \"Раковска\". Нямаше. Имаше само за избрани, а българската боя жълтееше и не покриваше. Ако си приятел с Иванка, можеше да ти смотае някоя умбра от вносните и да ти я даде под тезгяха, но само ако Св. Русев е в червения си период… Десетки кадърни художници бяха затрити, защото се осмеляваха да правят неща, които той не обичаше. Едни се вслушваха в съветите му, откупуваха работите им… и се затриха като художници. Други му теглеха една майна и се затваряха в ателиетата си – кои да рисуват, кои да пият до безпаметност и да псуват (нямаше и Фейсбук да изокаш на воля!). Но в изкуството е така – или си художник, или се продаваш… Мисля, че той ще липсва повече на тези, които се оправдаваха с него за безхарактерността си, отколкото на приятелите му, които наистина останаха с него в последните години. Аз искам само да му благодаря за един негов жест. По разкази на очевидци, на изпита по живопис, когато кандидатствах в Академията (специалност „плакат“), той бил начело на комисията (той беше начело на всички комисии). Влязъл, огледал, взел моята работа и я сложил първа. Така влязох в Академията и загубих 5 години от живота си в най-мракобесническото и задръстено учебно заведение по изкуствата в света. Благодарение на него, без да го познавам. Почивай в мир, Светлине! Ако на поклонението в сряда дойде и Иван Вукадинов – то тогава всичко ти е било простено. Ако ли не – има една негова картина във въпросния \"музей\", в един тъмен ъгъл, новото крило. Идете я вижте!\"", "date": "2018.05.29", "title": "Теодор Ушев за Светлин Русев без цензура: Един Франкенщайн, създател на \"сръчната пластична депресия\""}
{"url": "https://www.faktor.bg/bg/articles/roman-prohazka-zaryaza-levski-zaradi-cheshki-otbor-niki-mihaylov-pregovarya-za-vrashtane-pri-sinite", "text": "Любимецът на синята агитка Роман Прохазка вече е футболист на чешкия шампион Виктория (Пилзен). Словакът подописа днес договор за три години и бе обявен от клуба като ново попълнение. Прохазка пристигна в Левски през 2012 година. През сезон 2013/14 е върнат под наем на Спартак (Търнава), но само за този сезон. През лятото на 2014 година се завърна на \"Герена\" и се превърна в титуляр и в един от любимците на публиката. За Левски Прохазка изигра 174 мача във всички турнири и отбеляза 26 гола. Той бе и един от капитаните на \"сините\" през изминалия сезон. Виктория Пилзен стана шампион на Чехия и ще участва в квалификациите на Шампионската лига. В същото време бившият вратар на Левски Николай Михайлов може да се завърне при \"сините\", информират медиите в Кипър. Според информацията в Кипър Михайлов вече е представил претенции за личните си условия, които да бъдат обмислени от ръководството. Ники Михайлов за последно носи екипа на родния си отбор през 2007 г., след което беше продаден на Ливърпул.", "date": "2018.05.29", "title": "Роман Прохазка заряза Левски заради чешки отбор, Ники Михайлов преговаря за връщане при сините"}
{"url": "https://www.faktor.bg/bg/articles/layf-stayl/folkpevitsa-davam-prekrasen-primer-na-mladezhta-s-pesni-po-stihove-na-vaptsarov", "text": "Много обичам Вапцаров и щях да изкарам деветка, ако бях на матурата. Това обяви попфолк певицата Антонина, която навръх 24 май събра в новата си песен попфолк ритми и стихове на Никола Вапцаров. Изпълнителката поздрави с песента министъра на образованието.   \"Всичко е нарочно и целенасочено. Това е един своеобразен начин да накарам хората, които случаш попфолк да чуят стиховете на Вапцаров. Тъжното е, че много малко от тях се досетиха , че това е Вапцаров\", каза певицата в \"България сутрин\" на Bulgaria ON AIR.. \"Чувала ли сте за авторско право? Знаете ли кои са наследниците на Вапцаров? Знаете ли, че авторското право го държи Министерството на културата? Не сте месия, която да съди министъра на културата и образованието\", попита я урналистът Иван Тренев, който е сезирал прокуратата и иска забрана за излъчването на видеото.  Антонина обаче е категорична, че няма да свали клипа и няма да се извини за песента. Тя посочи, че пародира обществени проблеми със своето творчество. \"Никой не ви пречи да снимате порнографски клипове. Осъзнавате ли, че продавате тялото си? Аз съм учител и моите ученици ме посрещнаха с това видео\", настоя Тренев  \"Не съм съгласна, че продавам тялото си. Тук има еротика, има закачка нарочно. Имам вкус и честолюбие. Исках да кажа, че не всичко в попфолка е чалга. Нарочно съм използвала това прекрасно стихотворение. Давам прекрасен пример на младежта\", отговори му певицата", "date": "2018.05.29", "title": "Фолкпевица: Давам прекрасен пример на младежта с песни по стихове на Вапцаров, поздравявам с парчето министъра"}
{"url": "https://www.faktor.bg/bg/articles/kalin-yanakiev-s-novo-grazhdansko-dvizhenie-iskame-reformi-v-kulturata", "text": "\"Откакто е паднал комунизмът, в България има два порочни модела, свързани с културата.\" Това каза в предаването \"Лице в лице\" по БТВ проф. Калин Янакиев по повод създаването на ново гражданско движение, което ще работи за реформи в културата. Единият модел е свръхинституционализация, т.е. културата се прави от държавата, което е порочно - хората сами трябва да творят културата. От друга страна стои културният модел на неолибертариантството – стойност има само онова, което се търси на пазара. За да можете да прочетете висока култура, трябва да сте образовани. Философията \"онова, което се купува, е култура, а онова, което не се купува, не е\", е порочна, заяви проф. Янакиев. Според него в България културата систематично е недофинансирана. Управляващата партия ГЕРБ обещаваше 1% за култура, а се дава 0,5% и то едва-едва. Трябва да бъде направено така, че бизнесът да има интерес да подпомага културата. Това може да стане с данъчни облекчения, като например намаляване на ДДС за книгите, посочи той. \"Културата е нещо, което не се продава, а се възпитава. Културата на четене се възпитава. Не става въпрос за това държавата да бръкне и да даде от джоба си някакви пари, каза проф. Янакиев. Ще направим мониторинг на най-кризисните проблеми в културата и ще предложим законови промени, които трябва да бъдат направени в тази насока\", уточни още проф. Калин Янакиев.", "date": "2018.05.29", "title": "Калин Янакиев: С ново гражданско движение ще искаме реформи в културата"}
{"url": "https://www.faktor.bg/bg/articles/pravitelstvoto-odobri-pozitsiya-v-podkrepa-na-balgarskite-prevozvachi", "text": "Министерският съвет одобри позиция в подкрепа на българските превозвачи, в изпълнение на решение на Народното събрание от 11 май 2018 г. Парламентът възложи на правителството да обсъди законодателния пакет за мобилност на Европейската комисия и да приеме недвусмислена позиция в подкрепа на исканията на българските превозвачи и в защита на техните и тези на българските граждани права и интереси. В изпълнение на Решението на Народното събрание и с цел максимална защита на националния интерес по „Пакет за мобилност 1“, правителството одобри доклада на министъра на транспорта, информационните технологии и съобщенията.", "date": "2018.05.29", "title": "Правителството одобри позиция в подкрепа на българските превозвачи"}
{"url": "https://www.faktor.bg/bg/articles/evrostat-edna-treta-ot-balgarite-sa-zatanali-v-dalgove", "text": "Една трета от населението на България е задлъжняло заради ипотеки, наем, сметки за комунални услуги или разсрочени плащания. Всеки десети гражданин на ЕС е задлъжнял заради същите причини, според статистическа служба към Европейската комисия, Евростат. Тази статистика се прави на всеки 8 години Само в Гърция почти половината от населението, по-специално 47,9% има просрочвания по ипотеки, наем, сметки за комунални услуги или разсрочени плащания през 2016 г. Според тези данни от Евростат, тя е най-задлъжнялата страна в ЕС. Други балкански страни не са много по-назад от нея. Повече от една четвърт в Кипър също са част от тази статистика. Най-младата държава-членка на ЕС, Хърватия, е на четвърто място с 26,4% задлъжнялост. На противоположния край на скалата са половината (14 от 28) от държавите-членки в ЕС. По-малко от 10% от населението на тези 14 държави са в просрочени дългове заради ипотека или наем, сметки за комунални услуги или разсрочени плащания. Страната с най-малко задлъжнелите граждани, точно 4,2% от цялото население, е Германия, следвана от Франция с 4,4%, а трета е Холандия с 5% от населението.", "date": "2018.05.29", "title": "Евростат: Една трета от българите са затънали в дългове"}
{"url": "https://www.faktor.bg/bg/articles/kiril-ananiev-sazdavame-neobhodimata-organizatsiya-za-tezi-hora-koito-se-nuzhdayat-ot-barza-belodrobna-transplantatsiya", "text": "Създаваме необходимата организация за тези хора, които се нуждаят от бърза белодробна трансплантация, тя да бъде осъществена. Това каза министърът на здравеопазването Кирил Ананиев по повод протеста на хората с белодробна недостатъчност, който се проведе днес пред сградата на Министерството на здравеопазването, предаде Агенция „Фокус“.  „Както те се притесняват, така и ние се притесняваме като ръководство. За най-спешните случаи създаваме организация и използваме и МВнР, и нашите посланици. Влезли сме в преки контакти с някои болници в Австрия, Франция, Германия, Великобритания, за да може да уточним условията и тези хора, които се нуждаят от бърза трансплантация, тя да бъде осъществена. Другото, което правим, е в две наши болници създаваме необходимата организация за обучение на медици, които да могат да осъществят и трансплантацията на бял дроб“, коментира Ананиев. На въпрос какво ще отговори на Лекарския съюз, който най-вероятно ще обжалва новата здравна карта и призовава болниците да не включват договори с НЗОК, здравният министър коментира: „Ще ви кажа двата аргумента според мен, заради които те може би ще обжалват. Обясних им, че от една страна имаме сегашното състояние, при което няма Национална здравна карта, а чл. 34 от Закона за лечебните заведения изисква сключването на договора с тях да става кумулативно при наличието на две неща – наредбата, която прие Министерския съвет за реда и критериите за определяне на лечебните заведения за болнична помощ, с които НЗОК, ще сключи договор, и Националната здравна карта. След като ги няма тези неща, а от друга страна вече ги има налице, им казах да кажат, кое е по-доброто. И отговорът беше: „Създава се хаос с новото“. Но това, което си мисля, че е основната причина, е, че след няколко дни предстоят събития в Българския лекарски съюз и всяко едно тяхно положително решение може би ще се отрази негативно върху избора, който предстои“, обясни той. На въпрос защо са се увеличили леглата в болницата във Враца, а са се намалили тези в Ловеч, той отговори: „Когато се прави Здравната карта, се оценяват потребностите на региона. Бяха допуснати технически грешки – бяха изпуснати няколко фактора, но вече ги взехме предвид. И всичко е оправено“.", "date": "2018.05.29", "title": "Кирил Ананиев: Създаваме необходимата организация за тези хора, които се нуждаят от бърза белодробна трансплантация"}
{"url": "https://www.faktor.bg/bg/articles/vmro-kam-bsp-drugari-yavno-za-vas-kupuvaneto-na-glasove-e-normalna-praktika-v-tsiganskite-mahali", "text": "Другари, явно за Вас купуването на гласове е нормална практика в циганските махали! Така Патриотите от ВМРО отговориха на обвиненията на БСП, че циганската махала е гласувала първо за кандидата на войводите в Галиче, а след това за ГЕРБ\", става ясно от съобщение до медиите.  Внушението, че гласовете за Николай Банков от 27-ма секция са спечелени по нечестен начин направи депутатът на левицата Весела Лечева в предаването „Тази сутрин“ по БТВ. Тя дори подчерта, че на първи тур БСП е спечелила във всички секции, освен една – в циганската махала. Там водел кандидатът на ВМРО. Това също е откровена неистина. От справки в официалната интернет страница на ЦИК ясно се вижда, че Банков има 38 гласа, а кандидатът на левицата Веселин Тушинов – 99 (от справката за втори тур се вижда, че част от тях се преливат при кандидата на ГЕРБ). Ето защо, другари, когато се опитвате да оправдаете собствените си лъжи, че сте алтернатива на управлението, поне проверявайте фактите. Вашата долна инсинуация, че ВМРО участва в манипулация на изборите е жалка и нелепа. Да Ви напомним ли, че именно във Вашата парламентарна група има депутат (Манол Генов), който е обвиняем за купуване на гласове в Асеновград? За Вашата наглост, другари, важи с пълна сила народната поговорка „На крива ракета, космосът ѝ пречи“!   Ние, Патриотите от ВМРО – Българско национално движение, най -категорично заявяваме, че никога нашата партия не си е позволявала да използва нечестни практики в изборния процес. Нещо повече – през всички години именно ние сме подавали сигнали и сме се борили срещу купуването на гласове, корпоративния вот и броенето „на тъмно“. По инициатива на Патриотите бяха направени промени в Изборния кодекс, с които се прекрати намесата на турската държава в българската вътрешна политика. Това, че в една циганска секция в скандалното село Галиче, за нашия кандидат са гласували 38 човека, не значи, че сме манипулирали избирателите. Ще Ви изтъкнем още нещо – представителите на циганския етнос по документи са граждани на Република България, т.е. би следвало да имат българско самосъзнание. Ние искрено вярваме, че сред тях има такива, които милеят за Родината. Защо автоматично тези хора да бъдат изключвани като наши избиратели? Има и още един факт, който ви е „убягнал“, или просто отново не сте си направили труда да проверите – в секция 27 в с. Галиче гласуват близо 50 човека, които са етнически българи. Съвсем нормално е тези хора да ни подкрепят, за да променят порочното управление на селото, защото те помнят нашата битка срещу феодализацията му, помнят нашата битка срещу незаконната джамия в двора на Мехти Касъмов, който категорично не е гласоподавател на ВМРО, както не са и всички онези, които крепят мутренското статукво в селото от десетилетия. Така че, другари от БСП, ако имате да разчиствате сметки с някого, преди това поне се запознайте с фактите. Когато го направите, ще установите, че сте объркали адресата!", "date": "2018.05.29", "title": "ВМРО към БСП:  Другари, явно за Вас купуването на гласове е нормална практика в циганските махали!"}
{"url": "https://www.faktor.bg/bg/articles/novini/svyat/tramp-zamestnik-predsedatel-na-severna-koreya-se-otpravya-kam-nyu-york", "text": ". Президентът на САЩ Доналд Тръмп потвърди, че високопоставен представител на Северна Корея е на път за Ню Йорк като част от подготовката за планираната среща на високо равнище с Ким Чен-ун, предава AFP. „Съставихме голям екип за разговорите ни със Северна Корея, понастоящем се провеждат заседания по отношение на срещата на върха и др. Ким Йонг-чол, заместник-председател на Северна Корея, който сега се отправя към Ню Йорк, благодаря ви!\", написа Тръмп в социалната мрежа „Туитър“.", "date": "2018.05.29", "title": "Тръмп: Заместник-председател на Северна Корея се отправя към Ню Йорк"}
{"url": "https://www.faktor.bg/bg/articles/12-7-mlrd-leva-sa-netnite-aktivi-na-pensionnoosiguritelnite-druzhestva", "text": "12,7 млрд. лева са нетните активи на пенсионноосигурителните дружества към края на 2017 година, сочи отчетът на Комисията за финансов надзор. Документът се изготвя ежегодно и се предоставя на Народното събрание.  Увеличението на активите на пенсионните дружества се дължи на два фактора – нарастването на размера на вноските в тях и инвестиционната дейност на фондовете, отчитат от небанковия надзор. Възходящата тенденция се наблюдава въпреки предоставената възможност за преместването на парите за втора пенсия в държавния осигурителен институт.  Във всички наблюдавани от Комисията за финансов надзор пазарни сегменти има увеличение на активите и сериозна конкуренция между участниците в отделните сектори. Брутният премиен приход при застрахователите е над 2 млрд. лева, което е ръст от осем процента спрямо година по-рано.", "date": "2018.05.29", "title": "Увеличение на активите на пенсионните дружества - 12,7 млрд. лева към края на 2017-а"}
{"url": "https://www.faktor.bg/bg/articles/ninova-balgariya-dalzhi-li-pari-na-evropeyski-kliniki-ta-vrashtat-balgarski-patsienti", "text": "Дължим ли пари на европейски клиники, че връщат българи. Това попита соцлидерката Корнелия Нинова в задочен спор със здравния министър Кирил Ананиев по повод думите му, че ще ще правим трансплантация на бял дроб у нас, пише Канал 3.  Трима от общо 16 пациенти, чакащи белодробна трансплантация, вече са починали, каза Нинова заедно с представители на \"Асоциация пулмонална хипертония\", които по-рано протестираха пред здравното министерство. Тя обвини, че не е подновен договорът с клиниката във Виена, където се правят тези трансплантации.  По думите на председателя на асоциацията Тодор Мангъров, когато пациент поиска оферта за трансплантация на бял дроб, тя му се отказва, само защото е българин. Т \"Хората емигрират, за да могат да се спасят. Или умират в България\", заяви Мангъров .  \"Защо връщат българите? Има или няма договор? Българската държава дължи ли пари на европейските клиники, заради които отказват да приемат българите?\", изреди въпросите соцлидерката. И настоя: \"Колко пари се дължат, веднага да отговорят. Искаме отговор сега. Днес да дадат отговорите, утре - средствата.\"  В коментар на протеста на пациентите пък здравният министър Кирил Ананиев уточни, че при спешни случаи здравното министерство получава съдействие от Външно министерство и влиза в пряк контакт с клиники в Австрия, Германия, Франция и Великобритания. В момента в две болници се прави организация за обучение на медици, които да могат да осъществяват трансплантацията у нас, допълни Ананиев.", "date": "2018.05.29", "title": "Нинова: България дължи ли пари на европейски клиники, та връщат български пациенти?"}
{"url": "https://www.faktor.bg/bg/articles/komisiyata-po-hazarta-se-okaza-neefektiven-kontrolyor", "text": "Koнтролът, който Държавната комисия по хазарта (ДКХ) осъществява над хазартната дейност в страната е неефективен, установяването и санкционирането на нарушенията е ненавременно и неефикасно, а проверките на игралното оборудване са ненавременни. Това са изводите на отговорното за дейността на комисията Министерство на финансите, което предлага реорганизация на контролното звено. В проекта за промени на устройствения правилник на комисията и документите към него, публикувани за обществено обсъждане, се казва, че в организацията на дейността на ДКХ съществуват затруднения и тя не упражнява добре своите регулаторни и контролни функции. Липсата на отделно звено за правни дейности и раздробяването им в две отделни дирекции нарушава оперативността, е установило министерството. Ползвателите на услуги на комисията пък са потърпевши от липсата на координация и субординация в нея. Щатът на комисията е за 49 души. Сега финансовият министър Владислав Горанов предлага трима да бъдат съкратени, като бройките бъдат прехвърлени към министерството. Процесуалното представителство на комисията ще се осъществява от юрисконсулти в общата администрация, а функциите на отделните звена в нея ще бъдат определени наново, така че да заработят по-качествено, се казва в оценката за въздействието на нормативния акт.", "date": "2018.05.29", "title": "Комисията по хазарта се оказа неефективен контрольор"}
{"url": "https://www.faktor.bg/bg/articles/prekratiha-izdirvaneto-na-misteriozno-izcheznaliya-predi-4-godini-malayziyski-boing", "text": "Четиригодишното издирване на самолета от полет MH370 на „Malaysia Airlines” е прекратено. Последното търсене, проведено с частни средства, приключи, съобщава Би Би Си.   Американската компания “Ocean Infinity” използва дълбоководна апаратура, за да проучи обширна зона от южната част на Индийския океан. Не е открито нищо и правителството на Малайзия обяви, че не планира нови операции.   Както БЛИЦ съобщи, самолетът изчезна на 8 март 2014 година на път от Куала Лумпур към Пекин с 238 души на борда. Властите прекратиха издирването още миналата година, но все още има спорове за това какво се е случило с машината.   Грейс Нейтън, чиято майка е била на борда на самолета, заяви, че е против прекратяването на търсенето: „Хората може би си мислят: „Защо тези хора още се карат за това, минаха 4 години?”. Важно е за хората да помнят, че MH370 не е история”.      Полет MH370 на „Malaysia Airlines” излита от Пекин. Самолетът губи връзка по-малко от час след това без да е изпращал сигнал за бедствие или някакво съобщение. Първоначално го търсят в Южно Китайско море.     След като се появява доказателство, че самолетът се е отклонил на юг, фокусът се премества към Индийския океан.     Големи парчета отломки изплуват на остров Реюниън в Индийския океан, източно от Мадагаскар.    Правителствата на Австралия, Малайзия и Китай обявяват, че прекратяват официалното търсене, след като не са открили нищо в зоната, където се счита, че самолетът се е разбил.     Под натиска на роднини Малайзия подписва споразумение с частна компания да възобнови търсенето. “Ocean Infinity” се съгласява да работи без пари, но да получи награда от 70 млн. долара, ако открие отломките.     Лошото време прави търсенето в района невъзможно и слага край на диренето. Малайзия казва, че няма планове да го възобнови.    Все още няма отговор на въпроса защо самолетът е паднал. Откриването на машината или поне на части от нея биха дали някакви улики, но разследващите разполагат единствено с ограничена информация за последните му часове.   Експертите все още не могат да стигнат до единно заключение дали MH370 е останал управляван от пилота или се е разбил безконтролно в морето.   Една широко разпространена теория твърди, че пилотът умишлено го е снижил. Но австралийски разследващи я отхвърлят, заявявайки, че той е бил в безсъзнание в последните мигове.   Техническа неизправност остава другата вероятност, но липсата на официално обяснение само дава почва на конспиративните теории.   Министърът на транспорта на Малайзия Антъни Локе заяви, че пълен доклад за изчезването на самолета ще бъде публикуван в близко бъдеще, без да уточнява кога точно.   Австралия, Малайзия и Китай са се съгласили, че официално издирване ще има само, ако се появят достоверни доказателства за местоположението на самолета. Спряганият за бъдещ премиер на Малайзия Анвар Ибрахим каза в интервю, че има още какво да се търси.", "date": "2018.05.29", "title": "Официално: Прекратиха издирването на изчезналия преди 4 години малайзийски Боинг, мистерията остава"}
{"url": "https://www.faktor.bg/bg/articles/novini/balgariya/a-yordanov-deystviyata-na-kremal-sa-pryaka-zaplaha-za-natsionalnata-ni-sigurnost", "text": "\"Основната заплаха за сигурността на България е днешната официална политика на Кремъл, която цели връщане на предишните и сфери на влияние\", заяви Александър Йорданов, бивш председател на НС на конференцията \"Секторът за отбрана на Република България - мъчителният преход от посткомунистически към евроатлантически модел на развитие\". Тя е организирана от Атлантическия съвет на България, БАН и Съюза на офицерите от резерва \"Атлантик\" и се провежда днес във Военния клуб в столицата. \"Опасността идва и от прокарването на проруски политически метафори от типа на това, че България може и трябва да бъде някакъв мост или врата на ЕС  и НАТО към Русия, от това, че се възобновяват такива корупционни проекти като АЕЦ \"Белене\", опитите за отлагане на модернизацията на армията, докато в същото време се наливат милиарди в бездънните руски джобове\", коментира Йорданов. \"Действията на Русия са директно предизвикателство пред Европа, а действията на Кремъл са пряка заплаха за националната ни сигурност\", каза още членът на Атлантическия съвет на България. По думите му, все още съществува опасност България да загуби ценностна ориентация и националните си интереси.", "date": "2018.05.29", "title": "А. Йорданов: Действията на Кремъл са пряка заплаха за националната ни сигурност"}
{"url": "https://www.faktor.bg/bg/articles/novini/svyat/trudno-za-vyarvane-frantsiya-puska-na-svoboda-40-dushi-osadeni-za-terorizam", "text": "Oколо 40 осъдени за тероризъм ще бъдат освободени от френски затвори тази година и в началото на следващата, съобщи френският прокурор за борба с тероризма Франсоа Моленс. Връщането в обществото на онези от тях, които не са се разкаяли, ще бъде голям риск, съобщава АФП.    По телевизия Бе Еф Ем Моленс посочи, че над Франция все още е надвиснала значителна заплаха от израсналите в страната поддръжници на \"Ислямска държава\".   По оценки на прокуратурата за борба с тероризма между 600 и 700 френски екстремисти остават в райони в Ирак и Сирия под контрола на джихадистката групировка, въпреки че много от тях може би са убити. Според  френските власти някои от организаторите на терористичните нападения в Париж през ноември 2017 г. вероятно са сред убитите в Близкия изток.   Франсоа Моленс прогнозира, че разследването на нападенията в концертната зала \"Батаклан\", в парижки кафенета и на националния стадион от 2015 г., при които бяха избити 130 души, ще приключи догодина.", "date": "2018.05.29", "title": "Трудно за вярване: Франция пуска на свобода 40 души, осъдени за тероризъм!"}
{"url": "https://www.faktor.bg/bg/articles/ananiev-nyama-da-se-prekratyavat-dogovori-s-bolnitsi-zaradi-novata-zdravna-karta", "text": "Няма да се прекратяват договори с лечебни заведения заради новоприетата национална здравна карта. Това каза министърът на здравеопазването Кирил Ананиев. Документът е с едногодишен срок на действие. В документа, приет днес от Министерския съвет, са добавени нови 608 легла за активно лечение към първоначално предложените 32 873. При 75% използваемост със сигурност се гарантира нивото на хоспитализациите от миналата година, увери министър Ананиев. Здравният министър отново подчерта, че финансирането на лечебни заведения е на база извършена дейност, а не за брой легла, и добави, че, ако се налага, пациенти няма да бъдат връщани от лечебните заведения. По повод изказването на премиера Бойко Борисов, свързано с корупция в здравеопазването, министър Ананиев коментира, че средствата, разпределяни от НЗОК, не се използват по най-ефективния начин и ръководствата на някои лечебни заведения имат немного добри практики.", "date": "2018.05.29", "title": "Ананиев: Няма да се прекратяват договори с болници заради новата здравна карта"}
{"url": "https://www.faktor.bg/bg/articles/menda-stoyanova-nyama-da-stanem-po-gotovi-za-evroto-zatova-e-vreme-da-podavame-dokumentite", "text": "Преди няколко дни излязоха докладите за готовността на страните да се присъединят към Еврозоната. За България показателите са добри. Няма нови условия за приемането на нови членове. Ако се направи едно наслагване, ще се види, че много от страните не спазват тази условия. Ние не само, че го правим, но и е устойчиво. Това каза председателят на бюджетната комисия в НС Менда Стоянова в предаването \"Още от деня\" по БНТ. Заедно с нас кандидатстват и Хърватия, те обаче имат лоши икономически показатели. „Втората част от докладите касае устойчивата конвергенция. Тя визира т.нар. макроикономически дисбаланси, които имат държавите. През 2016 г. имахме прекомерни такива, а сега са просто дисбаланси. По преодоляването им се работи“, разкри тя. „Политическият отговор е, че България е готова и няма да стане по-готова, за да бъде член на Еврозоната. Ние трябва да подадем молба за чакалнята на Еврозоната. Ние обаче трябва да го направим едновременно с приемането в Банковия съюз. Този процес трае повече от година, така че е добре да се стартира сега“. „Лихвите по кредитите се определят на базата на определени индекси. СОФИБОР е българският индекс. Още миналата година БНБ каза, че повече няма да го изчислява. Тя има правомощия да надзирава тези, които изчисляват тези индекси. В последните години се установи, че тези индекси са манипулирани и централните банки ще бъдат контролни органи за изчисляването му. Най-вероятно до 1-и юли ще има друг лицензиран оценител, за да се запази СОФИБОР“, обясни Менда Стоянова. „Искането за премахване на плоския данък от икономисти на БАН не е ново. Аз се отнасям с резерви към едни такива категорични изводи. Отговорността за последиците от едно такова решение е политическа“, подчерта председателят на бюджетната комисия.", "date": "2018.05.29", "title": "Менда Стоянова: Няма да станем по-готови за еврото, време е да подаваме документите"}
{"url": "https://www.faktor.bg/bg/articles/rusiya-v-shok-tsenite-na-benzina-i-dizela-skochiha-ryazko", "text": "В Русия бе отчетен рязък скок в цените на бензина, сочат данни на информационно-аналитичния център \"Кортес\". Експертите изтъкват, че в цялата страна е преодоляна психологическата граница от 40 рубли за литър. Цената на горивото марка Аи-92 е нараснала със 76 копейки до 40,76 рубли за литър. Цената на АИ-95 е добавила 79 копейки, достигайки 43,6 рубли за литър. Литър дизел е поскъпнал със 79 копейки - до 43,65 рубли.  От Московската горивна асоциация, на свой ред, съобщиха, че цените на горивото в столичните бензиностанции са нараснали през изминалата седмица с 88-90 копейки, до 42,21 рубли за литър за АИ-92 и до 45,5 за литър АИ-95. Литър дизелово гориво е поскъпнал с 85 копейки до 43,99 рубли.    Първият зем.-председател на Централната банка на Русия Ксения Юдаева объяснява ръста на цените на бензина със ситуацията на световния пазар. Тя изтъква, че става дума за повишаване на акцизите и международните цени на горивата.  \"Когато цените на петрола падаха, цените на бензина растяха по-малко, отколкото другите цени\", пояснява тя и уточнява, че поскъпването на бензина засега не влияе на инфлацията в Русия.   Депутати в Руската Дума обаче не са съгласни с тези обяснения. Федералната антимонополна служба трябва да провери дали е обоснован този рязък ръст на цените на горивата, обяви първият зам.-председател на комитета на Държавната Дума по енергетиката Игор Ананских. Той смята, че ръстът на цените е свързан с увеличението на стойността на петрола на борсите. Производителите изнасят суровината зад граница, а за да си изравнят печалбите вдигат цените на горивата в Русия, от което страдата руснаците, заяви политикът.", "date": "2018.05.29", "title": "Русия в шок: Цените на бензина и дизела скочиха рязко"}
{"url": "https://www.faktor.bg/bg/articles/grazhdani-protiv-otpadaneto-na-emiliyan-stanev-ot-uchebnite-programi", "text": "Творчеството на писателя Емилиян Станев изцяло да отпадне от учебните програми в основното и средното училище от новата учебна година. Срещу тези намерения на Министерството на образованието се обявиха днес от едноименната къща-музей на твореца във Велико Търново и от Сдружение „Емилиян Станев\", което е носител на авторските права върху творчеството на писателя.  Писател, признат от ЮНЕСКО, е заплашен да изпадне от българската образователна система, коментира Радка Пенчева, завеждащ къщата-музей и председател на Сдружение „Емилиян Станев“: \"Ние, като носители на неговите авторски права и като пазители на паметта на писателя, сме много притеснени от този факт и категорично протестираме\".  *** Истинското име на Емилиян Станев е Никола Стоянов Станев. Роден е в Търново на 28 февруари 1907 г. Детството си прекарва най-вече в градовете Търново и Елена, където живее дълго заедно със семейството си. От малък баща му започва да го води със себе си на лов сред природата и по-късно това дава отражение в произведенията му, където намираме често нейни описания. През 1928 г. завършва гимназия в град Враца като частен ученик, след което се премества в София и учи известно време живопис при професор Цено Тодоров. През 30-те години записва финанси и кредит в Свободния университет за политически и стопански науки, (днес УНСС). През 1932 – 1944 става чиновник в Софийската община, а през 1945 г. е управител на ловно стопанство в с. Буковец, Ловешко. Станев е постоянен участник в близкото лично обкръжение на диктатора Тодор Живков, известно като „ловната дружинка“ и действащо като неформален съветнически щаб. Починал е на 15 март 1979 година.", "date": "2018.05.29", "title": "Граждани против отпадането на Емилиян Станев от учебните програми"}
{"url": "https://www.faktor.bg/bg/articles/pedofil-bludstval-sas-siratsi-v-sofiya-plashtal-im-s-banichki", "text": "Полусляп мъж блудствал с 4 момчета от дома за деца, лишени от родителски грижи „Петко Славейков” в столичния жк „Красна поляна”, съобщава столичната прокуратура.  Срещу Асен Стоянов е образувано досъдебно производство, но въпреки това той не е в ареста.  Той оглавявал организация за незрящи.  Живеел и работел в „Красна поляна”. До ареста се стигнало след сигнал на бившата директорка на дома, който вече е център от семеен тип, в полицията.   4 момчета на по 13 години са дали показания пред разследващи. Те обяснявали, че Асен им давал „парички” срещу свирка. Стоянов давал на децата между 10 и 20 лева за услугата. Имало случаи, обаче, в които децата задоволявали извратения му нагон и срещу кафе или баничка.   Сираците били убедени да отидат в дома на Стоянов от друго момче, с което той имал връзка преди време. „Искате ли да изкарате добри пари”, офертирал домакинът непълнолетните си гости.    От МВР обясниха, че Стоянов е арестуван и преди за същото престъпление. Той дори е бил осъден на първа инстанция. Присъдата, обаче, била отменена и междувременно давността изтекла. Така Стоянов излязъл чист от цялата работа.   Миналата година, обаче, пак бил изловен, а в началото на тази СГС го пуска от ареста, защото имал хипертония и вдигал кръвно. От Софийска районна прокуратура са обявили пред „Телеграф”, че от началото на миналата година до момента са образувани общо 72 дела срещу 34 души за блудство и изнасилване на деца в столицата. Само 13 от педофилите, обаче, са задържани под стража.   Останалите 21 са с различни мерки за неотклонение и се придвижват необезпокоявани по улици и градинки.", "date": "2018.05.29", "title": "Педофил блудствал със сираци в София, плащал им с банички"}
{"url": "https://www.faktor.bg/bg/articles/yuristkata-na-rayon-poduyane-ostava-na-svoboda-sreshtu-8000-leva-parichna-garantsiya", "text": "Състав на Софийски апелативен съд остави на свобода юристката на район \"Подуяне\" Лилия Геринска срещу парична гаранция от 8000 лева. Софийският градски съд постанови на първа инстанция гаранция от 1000 лева. Геринска беше арестувана на 16 май в момент на получаване на подкуп от 10 000 лева, за да уреди обществена поръчка за 2 милиона лева.", "date": "2018.05.29", "title": "Юристката на \"Подуяне\", обещала да уреди обществена поръчка за 2 млн. лева, излезе на свобода"}
{"url": "https://www.faktor.bg/bg/articles/ubitata-i-skrita-v-maze-zhena-bila-prostitutka", "text": "Убитата жена в Кюстендил била проститутка, а убиецът - неин клиент, който по принцип се занимавал с продажба на контрабандни цигари и алкохол. Това съобщава в. „Монитор” относно убийството, за което съобщиха по-рано днес от МВР. До разплитането на случая се стига вчера, след като 53-годишният Божидар Драганов – Докера отива сам в полицейското управление и прави пълни самопризнания за случилото се в нощта на 13 май. Мъжът живеел на квартира в къща, намираща се на площад „Априлско въстание“ 10. В злополучната нощ той повикал на гости 32-годишната Мариана Емилова, която често ползвал за платена любов. След изпито голямо количество алкохол двамата се скарали и Докера намушкал няколко пъти с нож жертвата си. На сутринта видял, че е починала, омотал я в найлонови чували и скрил трупа й в едно от мазетата на къщата. „След направени пълни самопризнания е открит трупът на жената в напреднала фаза на разложение. 53-годишният извършител е задържан в ареста на полицейското управление. По случая е започнато досъдебно производство, работата продължава под прякото наблюдение на прокурор от Окръжна прокуратура – Кюстендил“, обявиха от пресцентъра на ОД МВР. Докера от няколко години живеел на квартира на площад „Априлско въстание“ 10. Къщата е собственост на 68-годишният Пламен, който давал стаи под наем. За случилото се обаче дори той самият не предполагал до идването на екипи от полицията. Иначе Божидар Драганов бил известен сред съседите си с незаконната продажба на контрабандни цигари и алкохол. Не веднъж или два пъти пък при него идвали жрици на любовта. „Целият квартал знаеше с какво се занимава. Купуваха цигари, алкохол и какво ли не. Чухме от полицията, че даже е разчленил жената. Дали е вярно, не сме видели. Не сме усетили и миризма, защото трупът е бил в мазето, а там е по-хладно. Видяхме с очите си обаче как снощи полицаите влизаха в къщата с противогази, заради силната миризма“, разказват живеещи в района кюстендилци.  Те самите виждали неведнъж или два пъти да прибират в полицията Божидар заради незаконния му бизнес, но след ден-два отново се връщал и продължавал. „Тука до къщата има гараж и едно прозорче. Там беше сложил звънец и който дойде, през него му продаваше цигари и алкохол. Идвали са и хора с луксозни джипове, но какво от това. Ето, сега сме сигурни, че ще сключи споразумение с прокуратурата и ще лежи по-малко в затвора“, гневяха се съседи на 53-годишния кюстендилец.", "date": "2018.05.29", "title": "Убитата и скрита в мазе жена била проститутка"}
{"url": "https://www.faktor.bg/bg/articles/bsp-vnese-sedem-signala-do-prokuraturata-za-kmetskiya-vot-v-galiche", "text": "\"БСП  внася  в прокуратурата 7 сигнала за нарушения по време на изборите в Беден и Галиче, тъй като бяхме обвинени в липса на конкретност в изказванията си. Три от тях са за село Беден, четири - за Галиче.\" Това каза зам.-председателят на НС на БСП Кирил Добрев пред журналисти. Той поясни, че  единият е срещу работодател, който упражнява натиск върху служителите си, за да гласуват за ГЕРБ.  Изборна секция в Беден е отворила 30 мин. преди старта на изборния ден, за да се гласува в нея, което също е нарушение. Добрев припомни, че разликата между ГЕРБ и БСП в селото е 9 гласа, с 10 невалидни бюлетини. „Внасяме и сигнал, в който искаме да се провери дали бившият кмет на Галиче  от ГЕРБ - Ценко Чоков, който е в затвора за изнудване,отвличане и побой, е участвал в изборния процес, звънял ли е от два различни номера в изборния ден и преди него”, каза още Добрев.  Зам.-председателят на левицата обяви, че вторият сигнал за Галиче е срещу собственика или шофьора на автомобил с плевенска регистрация, който се е опитал да блъсне застъпник на БСП. „Същият автомобил е свалил хора, които са влезли през задната врата на секцията, в която се гласува. За охраната на училищата в изборния ден отговаря полицията, надявам се, да не се окаже, че задният вход  е отворен от полицаи. За тази цел искаме записа от камерата, за да видим, кой е отворил вратата, колко души са влезли и са гласували”, заяви Кирил Добрев.   Зам.-председателят на БСП каза още, че последният сигнал е за надписани хора в избирателните списъци. „Има ли на ул. „Бенковска” №16 – адресът на селския лидер на ГЕРБ Васко Янков, хора, които са добавяни в избирателния списък? Регистрирани ли са всички служители на общинския лидер на ГЕРБ Бяла Слатина от кабелната му телевизия на ул. „Иван Вазов” №18 в Галиче? Има ли регистрирани хора в сградата на училище „Пенчо Славейков” и колко души са регистрирани, в  полуразрушена сграда, без ток и вода, на ул.”Бенковска” в селото?”, попита Кирил Добрев. Той   припомни думите на Цветан Цветанов за края на модела „Галиче” и показа снимки на новия кмет на селото от ГЕРБ в компанията на Ценко Чоков. *** *Разве́дка (рус.) - сбор от разузнавателни сведения за противника или конкурента за обезпечаване на собствената безопасност и получаване на предимство.", "date": "2018.05.29", "title": "Разведката* на БСП затрупа прокуратурата с цели седем сигнала за Галиче"}
{"url": "https://www.faktor.bg/bg/articles/vatreshnite-ministri-na-balgariya-i-turtsiya-provedoha-rabotna-sreshta-v-odrin", "text": "Първа двустранна работна среща проведоха министрите на вътрешните работи на България и Турция - Валентин Радев и Сюлейман Сойлу. В Одрин те участваха в конференция на тема „Гранична сигурност и сътрудничество\". Основен акцент на разговорите бяха усилията, които полагат двете държави за гарантирането на сигурността на най-чувствителна външна европейска граница - пунктът „Капитан Андреево\". Благодарение на съвместната работа миграционният натиск към момента е почти нулев - на седмица между 50 и 70 са опитите за проникване на българска територия. От началото на годината са задържани около 700 души. Пред министър Радев Сюлейман Сойлу постави и въпросите за отпадане на визовите режими за турските граждани и подобряването на комуникацията с Европа. \"Те имаха доста забележки към работата и въобще отношението на Европа към тях. Говорихме включително и за финансиране. Но ние сме тези, които се опитваме и го правим, засега успешно, да направим така, че да има добър диалог и чуваемост между ЕС и турската държава. А ние стоим на този фон много добре\", заяви Валентин Радев, министър на вътрешните работи.", "date": "2018.05.29", "title": "Миграционният натиск към момента е почти нулев"}
{"url": "https://www.faktor.bg/bg/articles/bivsh-rektor-na-su-diplomite-za-visshe-obrazovanie-stavat-kato-bileti-za-metroto", "text": "\"Дипломите за висше образование стават като билети за метрото, повече хартия, по-малко реална оценка на качеството. Колкото повече висшето образование у нас е подчинено на оцеляване, толкова то ще става по-ненужно на обществото.\"  Това заяви бившия ректор на Софийския университет проф. Боян Биолчев.   Всичко това е в резултат на въздействието на околната среда, коментира бонусите и подаръците за кандидат-студенти бившият ректор на СУ проф. Боян Биолчев. Преди години, докато е председател на Националната агенция за акредитация, проф. Биолчев водил битка срещу правото на един университет да се акредитира с преподаватели на друг. Именно това според него води до сриване на нивото и е в основата на проблема. „Ниското заплащане кара преподавателите да тичат по цялата държава, само дето няма подготвени хеликоптери да ги разнасят по територията й да преподават. Как преподава един уморен човек, отегчен от пътуване и от самия себе си, че трябва да се повтаря? Видимо сриване на равнището е. Обаче колкото пъти поставях този въпрос, се получаваше удивително, трогателно единство на политическите сили в комисиите. Кимаха с глава, след това пълно мълчание и продължава да съществува”, каза той.", "date": "2018.05.29", "title": "Бивш ректор на СУ: Дипломите за висше образование стават като билети за метрото"}
{"url": "https://www.faktor.bg/bg/articles/slab-pozhar-v-restorant-na-stolichnata-ulitsa-shipka", "text": "Късо съединение на кабели предизвика задимяване и слаб пожар в ресторант на столичната улица \"Шипка\". Няма пострадали при инцидента. На място са изпратени три противопожарни автомобила. Персоналът е изведен. Причините за инцидента ще се изясняват.", "date": "2018.05.29", "title": "Задимяване и слаб пожар в ресторант на столичната улица \"Шипка\""}
{"url": "https://www.faktor.bg/bg/articles/pravitelstvoto-odobri-pozitsiya-v-podkrepa-na-balgarskite-prevozvachi-1", "text": "Позиция в подкрепа на българските превозвачи одобри правителството, в изпълнение на решение на Народното събрание. На 11-и май парламентът възложи на правителството да обсъди законодателния пакет за мобилност на Европейската комисия и да приеме недвусмислена позиция в подкрепа на исканията на българските превозвачи и в защита на техните и тези на българските граждани права и интереси.", "date": "2018.05.29", "title": "Правителството одобри позиция в подкрепа на българските превозвачи"}
{"url": "https://www.faktor.bg/bg/articles/novini/svyat/strelbata-v-liezh-e-zapochnala-pri-proverka-na-dokumenti", "text": "Стрелбата в белгийския град Лиеж е започнала при обикновена процедура на проверка на документи от страна на полицията, съобщава вестник Le Soir. Мъжът, чиито документи полицейските служители са искали да проверят, е отнел оръжието на един от представителите на правоохранителните органи и е открил огън. В резултат са загинали двама полицая и един случаен минувач.  Инцидентът се е случил около 10.30 часа (местно време) в централната част на града. След стрелбата мъжът е взел жена за заложник и се насочил към прилежаща сграда на лицей. При опит да влезе в нея той е бил застрелян от полицията. В рамките на операцията са пострадали двама представители на органите на реда. Заложницата е невредима, уверява Le Soir. RTBF съобщи, че основната версия за случилото се е терористичен акт", "date": "2018.05.29", "title": "Стрелбата в Лиеж е започнала при проверка на документи"}
{"url": "https://www.faktor.bg/bg/articles/novini/svyat/kiparskite-banki-shte-blokirat-smetkite-na-ruski-grazhdani", "text": "Кипрските банки ще блокират сметките на руски граждани, съобщава The Bell. В началото на мая в Крипъл на посещение е била делегация на подразделението, отговарящо за санкциите в Министерството на правосъдието на САЩ - OFAC.  Според източник на изданието, възможно е да бъдат закрити не само сметките на руските граждани, но и на руснаци с кипърски паспорти.  Местният финансов регулатор вече предупреди кипърските компании за необходимостта от спазване на американските санкции, а асоциацията на юристите и одиторите е изпратила писма до своите членове с предупреждение за особено внимание, когато работгят с руски пари.  Cyprus Mail припомня, че 9,27% от акциите на най-голямата кипърска банка Bank of Cyprus принадлежат на включения в санкционния списък на САЩ Виктор Векселберг. Кипрските банки предлагат на руснаците да закрият сметките си в банка RCB, чиито най-голям акционер е руската Внешторгбанк.  Преди това банковото си пространство за руснаци затвори Латвия.", "date": "2018.05.29", "title": "Кипърските банки ще блокират сметките на руски граждани"}
{"url": "https://www.faktor.bg/bg/articles/novini/svyat/azerbaydzhan-otkri-gazoprovod-koyto-shte-dostavya-gaz-v-es-zaobikalyayki-rusiya", "text": "В Баку беше открит \"Южния газов коридор\", който ще свърше находищата в Баку с европейските потребители, заобикаляйки Русия, съобщава kasparov.ru. \"Ние реализирахме този гигантски проект със своите партньори и той е резултат от успешната енергийна политика на Азербайджан. С партньорите си нае съставяме наново енергийната карта на Европа\", заяви на церемонията при откриването на газопровода президентът Илхан Алиев. \"Южнят газов коридор\" (ЮГК) е система от тръбопроводи за доставка на азербайджански газ през Турция до страните от ЕС. Цената на проекта е 45 милиарда долара и ще даде възможност не само на Азербайджан да изнася газ към Европа, но и на други страни, които разполагат със суровината: Туркменистан, Иран, Ирак, Сирия и даже Израел и Кипър.", "date": "2018.05.29", "title": "Азербайджан откри газопровод, който ще доставя газ в ЕС, заобикаляйки Русия"}
{"url": "https://www.faktor.bg/bg/articles/mazh-ubi-dvama-politsai-v-tsentara-na-liezh", "text": "Двама полицейски служители са загинали при престрелка в центъра на белгийския град Лиеж, предава TACC, като се позовава на местната радио и телевизия RTBF. Съгласно разпространените данни, неизвестен мъж е открил стрелба в кафене на един от централните булеварди в града, след което е взел за заложник жена. Нападателят се е укрил в сградата на разположения в непосредствена близост лицей. Трети полицейски служител и граждани са били ранени по време на престрелка. Местен новинарски  сайт съобщава, че нападателят викал \"Аллах Акбар\", докато стрелял.  По-късно е бил \"неутрализиран\".", "date": "2018.05.29", "title": "Мъж уби двама полицаи в центъра на Лиеж и взе жена за заложник"}
{"url": "https://www.faktor.bg/bg/articles/mareshki-v-rolyata-na-antinato-ovets-shte-spira-vaorazhavaneto-v-armiyata", "text": "След като неотдавна обяви, че ще иска референдум за излизане на България от Алианса - нещо, което е невъзможно по закон, днес лидерът на \"Воля\" Веселин Марешки ще поиска Народното събрание да наложи \"мораториум върху разходите за въоръжаване\". \"Авангардната\" му идея е насочена срещу проектите за модернизация на армията, внесени от Министерския съвет миналата седмица в парламента, за изтребители и сухопътна техника. А именно -  \"Придобиване на основна бойна техника за изграждане на батальонни бойни групи от състава на механизирана бригада“ и „Придобиване на нов тип боен самолет\". Третият проект - за модернизация на военноморските сили и закупуване на кораби, все още не е готов, но също е част от стратегията за превъоръжаване. Общата стойност на проектите до момента е 3.3 млрд. лева, разсрочени за няколко години. Новата акция кореспондира с изказвания на Марешки от последните седмици - как \"Русия може да ни защитава\", а \"НАТО ни ограбва\", без политикът да подкрепя с разумни доводи как точно ни \"ограбва\". Припомняме, че лидерът на \"Воля\" бе и на парада в Москва в Деня на победата - 9 май, с което очевидно искаше да заяви своята ясна ориентация към Русия и дистанцирането му от ЕС и европейските ценности. Новите политически и геополитически идеи на зам.-председателя на Народното събрание са любопитни на фона на програмата на партия \"Воля\", с която тя се яви на парламентарния вот и прескочи 4-процентовата бариера. Ето извадка от нея - от сайта на партията, цитирани от КлубZ:  \" Външна политика: (...)  Използване на съвместни формирования, учения и инфраструктура на НАТО за увеличаване военните възможности на Българската армия и укрепване ролята на НАТО като основен външен гарант за сигурността на България; Укрепване и задълбочаване на стратегическото партньорство между България и Съединените щати във всички области; Добронамерени, приятелски отношения и развитие на двустранното сътрудничество с Русия в икономиката и други области, включително в борбата с международния тероризъм; Развитие на устойчиви двустранни и многостранни отношения на Балканите чрез провеждането на предвидима, открита и отговорна външна политика на сътрудничество и добросъседство, с водеща роля на страните членки на ЕС и НАТО...\" Чети и не вярвай на очите си, защото лидерът на \"Воля\" или е късопаметен и не помни какво точно е записано в предизборната му програма, или си прави някакви други политически сметки, заигравайки с темата Русия и \"братската любов\" на Москва.", "date": "2018.05.29", "title": "Марешки с нова проруска инициатива - ще спира превъоръжаването на армията"}
{"url": "https://www.faktor.bg/bg/articles/novini/svyat/ukrainski-diplomat-konfliktat-v-donbas-shte-svarshi-vednaga-sled-kato-rusiya-spre-namesata-si", "text": "\"За да приключи конфликта в Донбас е нужно Русия да прекрати помощта си за сепаратистите\", заяви пред Voice of America постоянният представител на Украйна в ООН Владимир Елченко. \"Единственото, което липсва е готовността и съгласието на Русия да прекрати подкрепата, доставката на оръжие, боеприпаси, хора, пари и др. за сепаратистите. Щом Русия се съгласи с това, конфликтът ще се прекрати мигновено. Да, има много проблеми, но мисля, че ще се справим с тях. Главното е Русия да прекрати намесата си\", коментира Елченко.  Припомняме, че въоруженият конфликт в източна Украйна започна през април 2014 година, след незаконното анексиране на Крим. Бойните действия се водят между въоръжените сили на Украйна и проруските военни формирования, които контролират части от Донецка и Луганска области.", "date": "2018.05.29", "title": "Украински дипломат: Конфликтът в Донбас ще свърши веднага след като Русия спре намесата си"}
{"url": "https://www.faktor.bg/bg/articles/novini/svyat/tageszeitung-ako-es-ne-e-edinodushen-pravitelstvata-v-avstriya-i-balgariya-shte-se-zamislyat-za-premahvane-na-sanktsiite", "text": "Първият тласък на дискусията бе даден от министъра на външните работи на Германия Хайко Маас, който обвини Москва в агресия срещу Украйна и във все по-враждебно поведение към Запада, което предизвика негативна реакция сред социалдемократите. Първи за отмяна на санкциите се изказаха депутатите от бившата Източна Германия Мануела Швезиг и Дитмар Войдке. \"Евросоюзът е длъжен да удължи санкциите срещу Русия, при това единодушно. Дискусията в социалдемократическата партия може да подтикне симпатизиращите на Путин правителства в Австрия или България сериозно да се замислят за протест против удължаването на санкциите, които до момента не са донесли голяма политическа полза\", смята авторът на статията Щефан Райнеке. Но СДПГ е изпълнена с оптимизъм, че санкциите ще бъдат смекчени. \"Ние искаме да укрепим диалога с Русия\", казва пред изданието генералният секретар на партията Ларс Клингбайл.", "date": "2018.05.29", "title": "Tageszeitung: Ако ЕС не е единодушен, в Австрия и България ще се замислят за премахване на санкциите"}
{"url": "https://www.faktor.bg/bg/articles/rekord-hvanaha-droga-za-500-miliona-evro-na-pristanishte-varna-zapad", "text": "Рекордно количество над 2 500 кг от амфетаминопроизводното вещество Алфа-фенилацето-ацетамид или 2-фенилацето- ацетамид, известно още като АПАА /АРАА/, задържаха митническите служители на пристанище Варна Запад. Това е нов вид силен прекурсор за производство на наркотици. Цената при реализация на подобно количество АПАА от нелегални разпространители възлиза на над 500 милиона евро, съобщават от Агенция \"Митници\". Стоката е пристигнала с контейнер от Китай, като е декларирана като лимонена киселина - 600 торби по 25 кг. По метода „анализ на риска\", контейнерът попада в предварителната селекция на отделите „Митническо разузнаване и разследване\" и „Борба с наркотрафика\" в Митница Варна. Предвид спецификата на товара, на 25.05.2018 г. служители на отдел „Борба с наркотрафика\" извършват физически контрол на стоката при пълно разтоварване. След първата половина на контейнера, след като са прегледани 300 торби с лимонена киселина, проверяващите митнически служители се натъкват на вещество от различен тип, с друга структура и цвят. При извършен полеви наркотест, веществото реагира с характерното оцветяване на амфетаминопроизводна субстанция. При последващи тестове, веществото е идентифицирано като АПАА - прекурсор от нов тип, служещ за производството при лабораторни условия на амфетамини и метамфетамини.  Информация за разкритието съобщиха на съвместна пресконференция в Митница Варна днес заместник-директорът на Агенция „Митници\" Юлиан Мирков, началникът на Митница Варна Светлан Савов и административният ръководител на Окръжна прокуратура Варна Владимир Чавдаров.  „Тук не става въпрос за класически метод на контрабанда, тъй като непосредствено след тапата не е поставена директно контрабандната стока, а прекурсорът е в отделни чували от същия вид, които са подредени по начин, който да направи трудно възможна идентификацията на контрабандната стока при проверка с рентгенова апаратура\"- уточни заместник-директорът на Агенция „Митници\" Юлиан Мирков. Основен потребител на този тип прекурсор са страните от Западна Европа, като през последните години такива нелегални лаборатории за производство на синтетични наркотици са засичани и в Централна и Източна Европа. В зависимост от това колко квалифициран е химикът и колко модерна е лабораторията, минимумът таблетки, който може да се произведе от 1 кг подобен прекурсор е 10 000 броя. Средната цена на черния пазар на подобно хапче е около 20 евро. Цената на реализация на подобно количество АПАА при нелегалните разпространители на дрога възлиза на над 500 милиона евро, стана ясно на брифинга. Случаят е докладван веднага на дежурен прокурор при Окръжна прокуратура Варна. Образувано е досъдебно производство, което се провежда от разследващ митнически инспектор от Митница Варна под надзора на прокуратурата.", "date": "2018.05.29", "title": "Рекорд! Хванаха дрога за 500 милиона евро на пристанище Варна-Запад"}
{"url": "https://www.faktor.bg/bg/articles/tsvetanov-v-gorna-oryahovitsa", "text": "Председателят на ПГ на ГЕРБ и заместник-председател на партията Цветан Цветанов бе гост на тържествената сесия на Общинския съвет в Горна Оряховица и на церемонията по представяне на удостоените със звания и награди граждани. Събитията са по повод празника на Горна Оряховица, а техен домакин бе кметът на града инж. Добромир Добрев. Сред официалните лица бяха още великотърновският кмет и председател на НСОРБ Даниел Панов, народните представители от ГЕРБ-Велико Търново инж. Клавдия Ганчева и Станислава Стоянова, областният управител проф. Любомира Попова и чуждестранни делегации. Церемонията се проведе в Зала 1 на Общината, в присъствието на представителите на местната власт и много граждани.  Цветан Цветанов пожела успех в работата на кмета на града Добромир Добрев и заяви, че за първи път Горна Оряховица от влизането на страната ни в ЕС може реално да се възползва от европейската солидарност, защото в първия програмен период общината беше извън обхвата на програмата за развитие на селските райони и на тази за региони в растеж. „Пропуснатото в първия период беше наваксано и сега жителите на града чувстват, че са част от солидарна Европа“, коментира той.  Цветанов благодари за усилията на кмета Добрев, на администрацията му, на председателя на НСОРБ Даниел Панов и на правителството на премиера Бойко Борисов, благодарение на които общината получи достъп до необходимите финансови средства по ОП „Региони в растеж“. „Виждаме, че за кратко време Горна Оряховица е с променен облик. Вчера беше открит един от тези успешни проекти в парк „Детски кът”. Общината има възможност да реализира проекти на обща стойност 19 милиона лева. Това, което се направи и за образователната инфраструктура, градините, училищата, санираните блокове, допълнително допринася за напълно новия облик на града. Като избрани народни представители от този район ние сме длъжни да работим ежедневно за Горна Оряховица и за всяка една община от област Велико Търново“, категоричен бе председателят на ПГ на ГЕРБ. Той призова депутатите от различните политически сили, които са представени в българския парламент, да работят заедно и да бъдат тези лобисти на региона, които се водят само и единствено от обществения интерес. Цветан Цветанов увери кмета Добрев, че има пълна подкрепа както от парламента, така и от правителството. „Когато и общината, и съответните министерства, подкрепени от народните представители, работят ръка за ръка, гражданите ще бъдат удовлетворени“, обясни още зам.-председателят на ГЕРБ. По време на празника Цветанов се срещна с олимпийската рекордьорка по лека атлетика Светла Златева, която е и почетен гражданин на Горна Оряховица.  Официалната програма продължи пред сградата на Общината, където тържествено бе издигнато знамето на Горна Оряховица.", "date": "2018.05.29", "title": "Цветанов в Горна Оряховица: Днес жителите на града се чувстват част от солидарна Европа"}
{"url": "https://www.faktor.bg/bg/articles/borisov-otiva-s-chetiri-ministri-na-sreshtata-s-putin", "text": "Четирима министри са включени в българската правителствена делегация, водена от премиера Борисов, която утре заминава на работно посещение в Москва. Това са вицепремиерът Томислав Дончев, финансовият министър Владислав Горанов, министърът на енергетиката Теменужка Петкова и министърът на културата Боил Банов, научи Епицентър.бг. Срещата започва утре в 14.00 часа в Кремъл. Това е първата визита на Борисов в Москва, въпреки че е вече трети мандат премиер на България. Посещението на българския премиер започва седмица след като в Сочи българският президент Румен Радев за първи път бе приет от руския си колега. Това бе и първият диалог на високо ниво след смразените българо-руски отношения в последните 5-6 години. Възобновяването на част от спрените енергийни проекти – това ще основната цел на посещението на Борисов в Москва.И по конкретно – осигуряването на руски газ за хъба „Балкан“.  Първата конкретна стъпка за това вече бе направена преди няколко дни - на 28 май 2018 година в рамките на Петербургския икономически форум, когато \"Газпром\" и турската фирма \"Боташ\" подписаха протокола за изграждане на сухопътната част на газопровода \"Турски поток\" за доставка на газ към европейските потребители. Маршрутът на сухопътната част обаче не е окончателно уточнен. Сред опциите на масата е и България въпреки първоначалните идеи втората тръба да минава през Гърция. Нашият интерес е именно към тази втора тръба от проекта. При подписването на споразумението с турската страна за строителството на газопровода „Турски поток“ Москва категорично е заявила, че изграждането на втората тръба ще се осъществи само при пълни гаранции от страна на Европа.  Страната ни вече е започнала подготовката за навлизането у нас на „Турски поток“, който от българо-турската граница трябва да продължи до Варна. В момента се очаква разрешението за излизане на газопровода от Турция на територията на България. Експерти подчертават, че транзитът на газ през територията на България по „Турски поток“ ще е от порядъка на 10-15 млрд. куб м.  Към този момент в Русия не са коментирали твърдо откъде ще мине тръбата на \"Турски поток\", насочена към Европа. Руският енергиен министър Александър Новак на няколко пъти повтори, че на този етап се анализират всякакви варианти.  “Турски поток” ще мине през България, това е ясно\", каза Борисов миналото лято. И обясни: “Едната тръба от “Турски поток” отива в Истанбул, а другата ще дойде в България, иначе оставаме встрани от газопреносната мрежа. С това нещо съм запознал и Туск, и Юнкер. В кабинета на Юнкер стои именно тази схема на “Турски поток”. В термина, който сме приели, става въпрос не за транзит, а за търговия. Ние по нашите газови магистрали ще транспортираме. Газовият хъб се казва “Балкан”, а аз добавям към него и Европейски”, обяви през юни 2017 година Борисов. Путин обаче поиска гаранции от ЕС, че „Турски поток“ ще бъде реализиран и през България, за да не го споходи съдбата на „Южен поток“. „Виждаме и знаем за желанието на България да се върне в проекта за изграждането на „Южен поток“, но ни трябват „железобетонни гаранции от юридически характер“ от ЕС, за да бъде реализиран“, заяви руският президент по време на съвместната пресконференция с Ердоган на 8 септември 2017 година. Тогава Путин подчерта, че Москва е искала да доставя газ на потребителите в Южна Европа по най-прекия път, но Брюксел не е позволил това. Путин обясни още, че „Турски поток“ не е алтернатива на „Южен поток“, а е възможност за развитието на отношенията между двете страни.  Борисов вече е получил европейските гаранции от шефа на ЕК Жан Клод Юнкер. И трябва да ги представи на Владимир Путин. А от него пък българският премиер очаква зелена светлина към „Газпром“ да напълни тръбата към хъба \"Балкан\".  Ще се случи ли всичко това, ще разберем след разговорите между Борисов и Путин. Със сигурност обаче те няма да бъдат никак лесни.", "date": "2018.05.29", "title": "Борисов отива с четирима министри на срещата с Путин, обсъждат енергийните проекти"}
{"url": "https://www.faktor.bg/bg/articles/kyustendil-nastrahna-kilarat-darzhal-nad-10-dni-tyaloto-na-zhertvata-si-v-maze", "text": "Мъж на 53 години е задържан за убийството на 32-годишна жена от Кюстендил, съобщават от Областната дирекция на МВР. Мъжът е направил самопризнания, съобщил, е че е извършил деянието на 13 май. После е укрил трупа в мазето на къщата си. При последвалите процесуално-следствени действия е намерено тялото на 32-годишната жена в напреднала фаза на разложение. Жертвата е била обявена за общодържавно издирване на 23 май. Тялото е закарано за аутопсия в кюстендилската болница. По случая е започнато досъдебно производство в РУ - Кюстендил, работата продължава под прякото наблюдение на прокурор от Окръжна прокуратура.", "date": "2018.05.29", "title": "Кюстендил настръхна: Килър държал над 10 дни тялото на жертвата си в мазе"}
{"url": "https://www.faktor.bg/bg/articles/protest-na-hora-koito-se-nuzhdayat-ot-belodrobna-transplantatsiya", "text": "„Здравен емигрант или какво е да си пациент с белодробно заболяване в България?\". Под това мото пациенти ще се съберат на протест пред здравното министерство. Според недоволните, тежко болни пациенти, които се нуждаят от белодробна трансплантация, вече не получават шанс за лечение. Доскоро те са изпращани за операции във Виена, но единствената по рода си клиника там спряла да приема болни от България. В момента чакащите за белодробна трансплантация у нас са 16 души. Според организаторите на протеста, двама вече са починали, защото здравните власти не са им осигурили възможност за навременни трансплантации.", "date": "2018.05.29", "title": "Хората, които се нуждаят от белодробна трансплантация, излизат на протест"}
{"url": "https://www.faktor.bg/bg/articles/gdbop-zadarzha-opasen-kiberprestapnik-na-vrah-kom", "text": "Служители на отдел \"Киберпрестъпност\" - ГДБОП и нидерландската полиция, участваха в международна операция, за противодействие на лица, използващи анонимизиращи хостинг услуги, за да прикрият престъпната си дейност, съобщиха от пресцентъра на МВР. Престъпленията били свързани с разпространение на материали, представляващи сексуална експлоатация на деца, предоставяне на интернет ресурс за извършване на други видове киберпрестъпления и пране на пари. В резултат на операцията е свален уебсайтът на доставчика на услугите. Преди това било направено копие на цялата база данни за клиентите на двете компании. Установени са конкретни IP адреси, както и финансови записи. По предварителни данни по-голяма част от потребителите, които качвали материали, представляващи сексуална експлоатация на деца, са извън пределите на Нидерландия и България. Собственикът на двете компании е арестуван в Тайланд, а техническият администратор на сайта - на територията на България. Установено е, че администраторът е пребивавал в страната ни повече от месец с кемпер с молдовска регистрация и е извършвал престъпна дейност. Той е задържан на връх Ком. Наложена му е постоянна мярка за задържане, с цел екстрадиция за Кралство Нидерландия. С реализирането на операцията успешно е прекратено тригодишно разследване, иззети са сървъри, свързани с две чуждестранни търговски дружества, предоставяли хостинг услуги и такива за споделяне на данни. Операцията е проведена под ръководството на Върховна касационна прокуратура, уточниха от МВР.", "date": "2018.05.29", "title": "ГДБОП арестува опасен киберпрестъпник на връх Ком"}
{"url": "https://www.faktor.bg/bg/articles/mesoprerabotvatelite-nyama-produkti-s-1-meso", "text": "„В стандарт „Стара планина”, който въведохме около 2014 г., са описани изискванията какво трябва да бъде количеството на месото в колбасите. Така че във всички колбаси има месо според техническата спецификация и документация на дадената фирма. Няма продукти с 1% месо”. Това заяви в студиото на „Здравей, България” на Нова тв Атанас Урджанов, председател на Управителния съвет на Асоциацията на месопреработвателите в България. изказването му беше по повод новия стандарт за минимално съдържание на месо в колбасите и на мляко в сиренето и кашкавала.  По думите му за производството на колбасите се използват лед и вода, а соята също е разрешена.  „Идеята е да се направи така, че определени месни продукти, които често се консумират, потребителите да знаят, че в тях се съдържат определен процент месо. Сега тези стандарти са доброволни. Ако един производител желае да ги прилага, спазва правилата и ги прилага. Идеята тук е тези стандарти да станат задължителни за всеки производител, който произвежда такива продукти. Например, ако го пускате под наименованието кренвирш или наденица, в него трябва да има определен процент месо”, коментира д-р Димитър Димитров от министерството на земеделието.  По думите му обаче засега не може да се каже с точност процентът на месо, който ще бъде задължителен за всеки месен продукт. И даде пример с Великобритания, където наденицата съдържа минимум 32% свинско месо, а ако на етикета е написано съдържание на телешко месо, то трябва да бъде не по-малко от 30% телешко месо.  А как ще се установява, ако има нередности при производството на колбасите?  „На първо място,  чрез документацията на производителите, тъй като за всеки продукт трябва да има разработена техническа документация, в която трябва да е упоменато количеството на всички съставки, които се съдържат в продукта. В тези документи трябва да е предложен и метод за анализ, по който тези съставки се установяват”, добави д-р Димитър Димитров от министерството на земеделието.", "date": "2018.05.29", "title": "Месопреработвателите: Няма продукти с 1% месо"}
{"url": "https://www.faktor.bg/bg/articles/novini/svyat/polsha-iska-udalzhavane-na-sanktsiite-sreshtu-kremal", "text": "\"Западните държави трябва да удължат икономическите санкции срещу Русия, защото Москва продължава да провежда предишната си политика\", заяви пред журналисти в Брюксел полският министър на външните работи Яцек Чапутович.  До края на този месец ЕС трябва да вземе решение за антируските санкции. \"Трябва да има някаква промяна в поведението на Русия на международната сцена, за да бъдат смекчени санкциите\", заяви Чапутович, цитиран от Полското радио. По думите му, Русия продължава да не спазва Минските споразумения. Чапутович съобщи, че след Брюксел той ще говори пред ООН за ситуацията в Украйна и руската агресия срещу нея.", "date": "2018.05.29", "title": "Полша иска удължаване на санкциите срещу Кремъл"}
{"url": "https://www.faktor.bg/bg/articles/parvan-simeonov-1-2", "text": "Утре предстои и срещата на премиера Борисов, който е следващият, на посещение в Русия. Тя стана повод за коментара на социолога и анализатор Първан Симеонов. Борисов може да се окаже на точното време и място, но е по- скоро въпрос на късмет. А новината от срещата между Борисов и Путин може да бъде стопляне на отношенията с Русия, както с Анкара, лаконично отбеляза анализаторът в студиото на \"България он Еър\".  По думите му България може да се окаже на гребена на вълната. Щатите системно се оттеглят от своите ангажименти и това праща Европа в орбитата на Москва. В тази ситуация би било добре ако успеем да изтъргуваме бизнеса. Но няма място за завои към една държава с вертикална власт и без правосъдна система. Това, че тази година има 25% по- малко руски туристи, не е проблем -  ще дойдат британски туристи на тяхно място\", категоричен е Симеонов.  \"Въпреки че Русия е голяма по територия, въпреки възрожденското разбиране за Русия, ние не трябва да предаваме ценностите си\", категоричен е социологът.  Симеонов нарече предварителното необявяване на тази среща \"свенливо\" поведение на Министерски съвет и пресцентъра на премиера. \"Смешно е когато президент и премиер се конкурират, прилича на селско състезание. Ясната политика с приоритети трябва да се отстоява съвместно и от двамата\" убеден е Симеонов. Според него от няколко седмици времената са нови и това вероятно ще бъде новата посока от есента. \"Борисов се намира в залеза си, а той понякога е и златен\", отсече Първан Симеонов.", "date": "2018.05.29", "title": "Първан Симеонов: Опасно е, ако направим завой към държава с вертикална власт и без правосъдна система"}
{"url": "https://www.faktor.bg/bg/articles/makron-brani-sp-poan-nareklo-erdogan-diktator", "text": "Френският президент Еманюел Макрон нарече тази вечер напълно неприемливо изтеглянето от вестникарски будки на плакати на списание \"Поан\", на чиято корица турският президент Ердоган е представен като диктатор, защото тези плакати не се харесват на противниците на свободата, предаде Франс прес. \"Свободата на печата няма цена: без нея има диктатура\", написа в Туитър президентът Макрон. Списание \"Поан\" вчера осъди кампанията на тормоз срещу последния му брой, заради чиято корица в южна Франция бяха отправени заплахи. \"След седмица тормоз, обиди, сплашване, антисемитски оскърбления и заплахи по наш адрес в социалните мрежи, настъпи моментът, в който привържениците на партията на турския президент посегнаха срещу символите на свободата на словото и плурализма на печата\", написа \"Поан\" в статия, публикувана на уебсайта му. В петък в предградие на Авиньон продавач на вестници бе принуден след заплахи от група турци да изтегли от фасадата на вестникарската будка плаката с корицата на списанието, на която има снимка на Ердоган със заглавие \"Диктаторът. Докъде ще стигне Ердоган\"? В събота плакатът бе върнат, но в неделя той бе покрит с плакати в подкрепа на Ердоган, посочва АФП.", "date": "2018.05.29", "title": "Макрон брани сп.\"Поан\", нарекло Ердоган диктатор"}
{"url": "https://www.faktor.bg/bg/articles/novini/balgariya/i-kostov-balgarskite-polititsi-ne-sa-napravili-svoya-okonchatelen-izbor-na-chiya-strana-sa", "text": "\"Отбраната не е задача само на Министерството на отбраната, а на всички държавни и образователни институции без изключение. Министерството на образованието, например, трябва да подготвя младежите чрез преподаването на история, литература, човек и общество за тази тяхна първа гражданска отговорност-да защитават ценностите на своето общество. Ако в училище преподават носталгия по комунизма, то комунизмът ще се завърне. Ако не се научават основите на това, че ценностите на нашето общество са европейските ценности, то няма да има кой да ги отбранява. Ако евроатлантическите ценности нямат своите бранители те ще изчезнат\". Това заяви бившият премиер Иван Костов по време на конференцията \"Секторът за отбрана на България - мъчителният преход от посткомунистически към евроатлантически модел на развитие\", организирана от Атлантическия съвет на България, БАН и Съюза на офицерите от резерва \"Атлантик\". Тя се провежда днес във Военния клуб в столицата. \"Преходът е мъчителен и то не само поради другите фактори, за които много е говорено. А и защото българското общество, българските политици не са направили своя окончателен избор на чия страна са. Те стоят  които са в тежък конфликт. Този конфликт е в нарушаването на международното право, в пропагандната, хибридната агресия, включително срещу България\", каза още Костов. По думите му, България още не е избрала кой от тези два свята да брани. \"Отбраната е най-суровата и тежка реалност, в която компромиси не може и не трябва да се правят. А българската отбрана е в критично състояние, встрани от вниманието на политиците. Това се отнася, за съжаление, и за някои от европейските страни и то тези, които имат най-големи отбранителни способности. Европа не може да продължава да се крие под чадъра на НАТО, защото, ако не Тръмп, то друг президент, ще прекрати тази практика\", прогнозира Костов. Той приветства стратегическото решение на управляващите да отделят 2% от БВП за отбрана и модернизация на армията и отбранителната способност на страната. \"Големият проблем е, че създаването на отбранителна способност изисква много големи инвестиции и създаването на много сложна система за управление\", коментира бившият премиер. Според Костов, обаче, ние сме доказали, че сме \"слаби в управлението на проекти с големи инвестиции\", като даде пример с АЕЦ \"Белене\". По думите му, Министерството на отбраната се е провалило в задачата да бъде избран нов изтебител за българската армия. \"Това е задача, в която са сплетени военно-политически, геополитически фактори, а когато не си в състояние да зададеш правилно задачата, не можеш да намериш и правилното решение. Тази задача стана жертва на разнородни интереси и в крайна сметка всички усилия са с нулев резултат. А това доказва, че  така, че да решава подобни задачи\", заяви Костов. Според него, българската армия не може да бъде модернизирана само с тези 400 милиона лева, които остават след изваждането на оперативни и други разходи от двата процента за отбрана. \"България трябва да използва тези средства за инвестиция, за обезпечение на кредити, с които може да бъде извършена тази модернизация\", смята той. Срещу България се води хибридна война, хибридна агресия, а целите и са ясни и не се крият. За съжаление не само България, но и ЕС, и НАТО реагираха със закъснение на тази заплаха, а тя успя да постигне сериозни успехи\", каза още бившият премиер. \"Единственото място, към което трябва да бъде адресиран рискът от хибридната война е Министерството на отбраната. Това не е задача за НПО, медии, не е въпрос на хаотични усилия. Когато хибридната, пропагандната война постига целите си в българското общество, българските политици се разколебават в своите ценности и започват да служат на чужди ценности. Днешната политическа класа, за съжаление, не е взела окончателно решение на кои ценности да служи. Прапогандната агресия е най-модерното средство за разбиване на способностите за отбрана на противника\", завърши той.", "date": "2018.05.29", "title": "И. Костов: Българските политици не са направили своя окончателен избор на чия страна са"}
{"url": "https://www.faktor.bg/bg/articles/analizator-malchashtoto-mnozinstvo-v-germaniya-veche-nadiga-glas-izliza-po-ulitsite", "text": "Мълчащото мнозинство в Германия вече излиза по улиците и надига глава. Това каза в интервю за „Фокус“ Мария Стоянова, анализатор на европейските процеси Мария Стоянова. Повод за коментара й са протестите на „Алтернатива за Германия“ срещу управлението на канцлера Ангела Меркел.  По-интересното обаче, според Стоянова, са били сформираните 13 контрапротеста в подкрепа на настоящето немско ръководство. Очевидно мигрантската политика на Меркел се приема от огромното мнозинство, уточни Стоянова.  \"Германците оценяват тази различна, но пък приятна култура, която внася в страната чуждестранният контингент, отвличащ вниманието от вурста, картофената салата и нарязаното зеле\", коментира анализаторът.  На въпрос има ли бъдеще „Алтернатива за Германия“ Стоянова обясни: „Когато тази партия влезе в германския Бундестаг, както всички останали, обяви конкурс за свободни места в парламентарната администрация, която да е ангажирана с тази фракция. И се оказва, че в продължение на месеци те не могат да намерят хора. Тоест, няма хора, които да искат да се идентифицират с политиката на тази партия, пък макар и на заплата в Бундестага – нещо, което лично за мен лично беше много забележително. Но се оказа, че кандидати, които да отговарят на първа точка от условията за започване на работа, а именно да се идентифицират с политическата платформа на партията, няма“, коментира Мария Стоянова.  По отношение на визитата на Ангела Меркел в Китай, Стоянова каза, че тя е била трудна, но изключително важна. Когато канцлер на Федералната република излиза на визита в държава извън ЕС, от него се очаква да постави въпроса за спазването на човешките права, поясни анализаторът. Причината за чувствителността на темата по оста „Германия-Китай“ е големият брой китайски политически затворници, намерили убежище в Бундесрепубликата, обясни Мария Стоянова.", "date": "2018.05.29", "title": "Анализатор: Мълчащото мнозинство в Германия вече надига глас, излиза по улиците"}
{"url": "https://www.faktor.bg/bg/articles/cheshkiyat-prezident-shte-predlozhi-otnovo-babish-za-premier-za-da-uskori-sastavyaneto-na-pravitelstvo", "text": "Чешкият президент Милош Земан възнамерява да номинира Андрей Бабиш за втори път за премиер до средата на юни, за да се опита да ускори съставянето на ново правителство, предаде Ройтерс, цитирана от БТА. Центристката партия АНО на Бабиш сключи с левоцентристката Социалдемократическа партия коалиционно споразумение, което трябва да бъде одобрено от редовите социалдемократи на вътрешнопартиен референдум. Резултатите от него се очаква да бъдат обявени на 15 юни. \"Със сигурност ще номинирам Андрей Бабиш за премиер преди 15 юни\", каза Земан пред чешката телевизия. За първи път Земан предложи Бабиш за министър-председател през декември, но неговият кабинет не получи доверие в парламента през януари и управлява като служебно правителство. За да поиска ново гласуване на доверие, Бабиш трябва да получи нов мандат от президента, посочва Ройтерс. Преди да влезе в политиката през 2011 г., Бабиш беше бизнесмен милиардер. Той бе обвинен от полицията, че преди 10 години незаконно е получил европейски субсидии за малък бизнес. Бабиш отхвърля тези обвинения. Партията АНО спечели най-много места в парламента на изборите миналия октомври, но не разполага с мнозинство. Евентуалната коалиция със СДП също няма да има мнозинство - тя ще разполага с 93 от общо 200 депутатски места в долната камара на парламента и ще има нужда от подкрепата на малката Комунистическа партия. Видни социалдемократи се обявиха против коалиция с Бабиш и поставят условие той да подаде оставка, ако бъде признат за виновен във финансови измами, добавя Ройтерс.", "date": "2018.05.29", "title": "Чешкият президент форсира съставянето на кабинет, номинирайки Бабиш отново за премиер"}
{"url": "https://www.faktor.bg/bg/articles/abramovich-stana-grazhdanin-na-izrael-obyaviha-go-za-nay-bogatiya-chovek-v-stranata", "text": "Руският бизнесмен Роман Абрамович, на когото Великобритания отказа да поднови визата, стана днес най-богатият гражданин на Израел, съобщава в. \"Таймс ъф Израел\", цитиран от ТАСС. Изданието отбелязва, че състоянието на Абрамович се оценява на 12,5 милиарда долара. По данни на вестника Абрамович ще живее в престижния район на Тел Авив - Неве Цедек, в частна резиденция, която преди това е била хотел, който той купил от израелската актриса Гал Гадот. В качеството му на нов гражданин на Израел Абрамович няма да плаща данъци в период от 10 години, допълва изданието.  По-рано днес Абрамович пристигна на летище \"Бен Гурион\" с частен самолет. В съответствие с процедурите на летището той е получил израелски вътрешен паспорт. Изданието посочва, че бизнесменът е изпълнил всички необходими условия за получаване на израелско гражданство миналата седмица в посолството на Израел в Москва. Но дали му е бил издаден задграничен паспорт от еврейската държава засега не се съобщава. На 24 май друго израелско издание - \"Израел хайом\", съобщи, че Абрамович е решил да емигрира в Израел заради затруднения около получаването на британска виза.  Според запознат източник от властите на Ерусалим Арбамович вече напуснал Израел, където е бил само з няколко часа за оформяне на израелското гражданство.", "date": "2018.05.29", "title": "Абрамович стана гражданин на Израел, обявиха го за най-богатия човек в страната"}
{"url": "https://www.faktor.bg/bg/articles/novini/svyat/maduro-es-arogantno-se-barka-v-rabotite-na-venetsuela", "text": "Европейските лидери призоваха за нови президентски избори във Венецуела, заявявайки, че ще наложат в кратки срокове нов кръг от санкции, насочени към близките на президента Николас Мадуро, предаде АП. Въпреки широко разпространените призиви за завръщане към демократичното управление, изборите на Венецуела показаха, че страната се е отклонила от конституционния ред, заявиха външните министри на Европейския съюз. Заплахата на външните министри на ЕС предизвикаха реакцията на Мадуро, който заяви, че всички санкции ще навредят на Венецуела. \"Това е Европейският съюз, който арогантно се бърка в работите на Венецуела\", каза Мадуро. Стига с този стар колониализъм.\" Мадуро спечели втори шестгодишен мандат на 20 май, който най-близкият му претендент, наречен нелегитимен и водещите опозиционни партии на Венецуела, бойкотира като измама. Съединените щати и десетина съседни държави от Латинска Америка също отхвърлиха гласуването, като обвиниха правителството на Мадуро, че забранява на водещите опозиционни партии да участват и използват масови подкупи, за да вземат гласовете на бедните. Венецуела някога е била една от най-богатите страни в Латинска Америка, седнала на най-големите петролни резерви в света. Лошото управление и неотдавнашният спад на цените на петрола в световен мащаб го оставиха в дълбока икономическа и политическа криза, характеризираща се с недостиг на храни и лекарства и масова миграция.", "date": "2018.05.29", "title": "Мадуро: ЕС арогантно се бърка в работите на Венецуела"}
{"url": "https://www.faktor.bg/bg/articles/novini/balgariya/antoaneta-hristova-borisov-mozhe-da-stane-balansyor-v-slozhnite-otnosheniya-sasht-evropa-rusiya", "text": "Досега българските политици не можаха да намерят баланса и да използват положителните козове в интерес на България. Това е една различна ситуация и роля, която може да донесе добро за страната, ако успее Борисов майсторски да отиграе ситуацията. Така коментира предстоящата среща на Бойко Борисов и Владимир Путин политологът Антоанета Христова. Новата ситуация в която се намира България с опит и дивиденти като член на ЕС, и уменията и стила, които демонстрира Борисов, се надявам да излъчи еднопосочни послания с тези на президента Румен Радев. В интерес на страната е всички институции у на с да гледат в една посока, посочи Христова. Тя обясни, че не очаква много скоро икономически новини. Но в самата среща Борисов – Путин се пресичат много интереси предвид променената ситуация в глобален мащаб. Напускането на САЩ от Иранското споразумени промени отношението към Русия – тя стана желан фактор в международната среда. Все още не може да се каже дали има сближаване с Европа, но очевидно се направиха първи стъпки в тази посока. За нас тази среща ще бъде да си върнем този баланс, след като бяхме отказани от него.До този момент бяхме тласкани в една или другата посока – сега имаме нова ситуация – да хвърлим мостовете и възможност Борисов да постави спокойно интересите ни пред Путин.Не очаквам бързи процеси, ние сме в началото на процес на размразяване. Но Русия има интерес от нас, а ние също има какво да спечелим, подчерта Антоанета Христова.", "date": "2018.05.29", "title": "Антоанета Христова: Борисов може да стане балансьор в сложните отношения САЩ-Европа-Русия"}
{"url": "https://www.faktor.bg/bg/articles/novini/balgariya/kubrat-pulev-shte-se-bie-na-18-avgust-s-dilian-uayt-za-da-izlachat-ofitsialen-pretendent-za-svetovnata-titla", "text": "Вече има спомената конкретна дата за двубоя между Кубрат Пулев и Дилиън Уайт, който трябва да излъчи официален претендент за световната титла - звание, което в момента е притежание на Антъни Джошуа, пише \"Фокус\". Кубрат Пулев потвърди информацията, че срещата най-вероятно ще се проведе в България, а като дата той посочи 18 август. Двубоят може да бъде изигран на „Арена Армеец“, където през декември 2016 година Пулев събра 15 хиляди зрители, но и на стадион „Васил Левски“, който има капацитет за 30 хиляди души.", "date": "2018.05.29", "title": "Кубрат Пулев ще се бие на 18 август с Дилиън Уайт, за да излъчат официален претендент за световната титла"}
{"url": "https://www.faktor.bg/bg/articles/prestapni-grupirovki-ot-krim-nahluvat-v-ukrayna-za-antiukrainski-aktsii", "text": "В районите, граничещи с Крим се наблюдава загуба на управление, заяви постоянният представител на президента на Украйна за Кримския полуостров Борис Бабин в интервю за украинския информационен портал Обозреватель , цитиран от РИА Новости. По неговите думи в пограничните райони са се появили масово организирани престъпни групировки, които провеждат „антиукраински акции“ и целят разпад на управлението, пише \"Фокус\". „Ситуацията все още не е военна , но както казват е небезопасна . На местно ниво е трудно и на полицията и на изпълнителната власт. Уверен съм, че нашите специални служби и централният апарат действат. Но украинския народ трябва да знае за тази беда“, казва Бабин. Според него има опасност Русия да се възползва от ситуацията и „да прибегне към силови или хибридни действия, за да вземе под контрол районна“, допълни той.", "date": "2018.05.29", "title": "Престъпни групировки от Крим нахлуват в Украйна за \"антиукраински акции“"}
{"url": "https://www.faktor.bg/bg/articles/lekarite-na-skripal-ne-vyarvali-che-sergey-i-yuliya-shte-ozhiveyat", "text": "Лекарите, които се грижели за бившия руски шпионин Сергей Скрипал и дъщеря му Юлия, не са били сигурни за бъдещото им състояние, съобщава БНТ.  Двамата бяха намерени в безпомощно състояние в началото на март в английски град. По-късно стана ясно, че Скрипал и дъщеря му станаха жертва на атака с нервнопаралитичен агент \"Новичок\" на 4 март. Как се лекува отваряне с подобно вещество засега остава по-скоро неизвестно. Д-р Кристин Бланшард, директор на болницата в Солсбъри обясни, че честният отговор е, че те не са знаели. Целият ни опит е лечението на трима души, отровени с Новичок. Мога да кажа, че още се учим, посочи той. Персоналът в болницата обаче се тревожи дали и някой от тях няма да стане жертва на нервнопаралитичния агент. Признават също, че не са очаквали Скрипал да оживеят. Инцидентът със семейство Скрипал предизвика остра реакция от страна на западните правителства и САЩ, които обвиниха Русия за това и доведе до прогонване на дипломати. Русия отрича да е замесена.", "date": "2018.05.29", "title": "Лекарите на Скрипал не вярвали, че Сергей и Юлия ще оцелеят"}
{"url": "https://www.faktor.bg/bg/articles/italiya-se-gotvi-za-novi-izbori", "text": "Италия се готви за нови избори, пише британският ежедневник The Guardian Доверието на италианците в Еврозоната и европейските институции предстои да бъде тествано в нови избори през есента. Президентът Серджо Матарела назначи служебен премиер след тежък политически разрив с популистките партии, които се опитаха да формират коалиционно правителство. Политическата криза в Италия заплашва да се превърне в нова тежка схватка за бъдещето на Европейския съюз само две години след референдума за Брекзит. До ситуацията се стигна след като президентът отказа да приеме кандидатурата за министър на евроскептикът Паоло Савона, нарекъл влизането на Италия в Еврозоната „историческа грешка“. Лидерите на партията „Пет звезди“ и Лигата изразиха възмущение от действията на президента и призоваха за масова мобилизация срещу президента и дори заплашиха с импийчмънт , но в последствие се отказаха. Френският президент Еманюел Макрон поздрави Матарела за показания „дух на отговорност“ в запазването на италианската „институционална и демократична стабилност. Германският канцлер Ангела Меркел каза, че би работила със всякакво правителство в Италия стига то да спазва правилата на Еврозоната в своята икономическа политика. От своя страна предложеният за служебен премиер Котарели се опита да успокои страстите, като заяви:“Италианската икономика продължава да расте и публичните финанси са под контрол. Диалогът с ЕС за защита на нашите интереси е ключов и ние можем да постигнем повече, но по конструктивен начин“. Докато в предстоящите избори е ясно, че двете популистки партии ще поставят под съмнение мястото на Италия в Еврозоната, то не е ясно коя политическа сила ще се обяви в защита на европейското бъдеще на Италия .", "date": "2018.05.29", "title": "Италия се готви за нови избори"}
{"url": "https://www.faktor.bg/bg/articles/stoltenberg-kam-rusiya-poemete-otgovornostta-za-svaleniya-malayziyski-samolet", "text": "Генералният секретар на НАТО Йенс Столтенберг призова днес Русия да приеме отговорността за свалянето на малазийския самолет с 298 пътници над Източна Украйна преди четири години, предаде ДПА. \"Съгласен съм с холандското правителство, което призовава Русия да поеме отговорност за катастрофата\", каза Столтенберг, описвайки инцидента със самолета като \"директно последствие\" от руската агресия спрямо Украйна, предава БТА. Холандия и Австралия обвиниха Русия в свалянето на самолета, след като международен екип от следователи установи, че зенитната система Бук, използвана за свалянето на машината, е принадлежала на Русия. Столтенберг, споменавайки за руската намеса в чужди избори, за кибератаките и за използването на военна сила срещу съседни страни от страна на Русия, допълни, че тази по-настъпателна Русия е едно от най-големите предизвикателства за сигурността, което стои пред страните от НАТО. Генералният секретар на алианса увери делегатите по време на парламентарната асамблея на НАТО, провела се във Варшава, че организацията ще отговори на това предизвикателство чрез комбинация от възпиране и политически диалог. На форума във Варшава Украйна и Грузия бяха описани като близки партньори на НАТО, а Столтенберг обяви бъдеща политическа подкрепа за двете съседни на Русия страни. Същевременно говорителката на НАТО Оана Лунгеску каза, че в четвъртък ще се проведе първият съвет НАТО-Русия след обтягането на отношенията между Москва и Запада заради аферата Скрипал, предаде Франс прес. Срещата ще бъде посветена на Украйна и е седмата в този формат за последните две години.", "date": "2018.05.29", "title": "Столтенберг към Русия: Поемете отговорността за сваления малайзийски самолет"}
{"url": "https://www.faktor.bg/bg/articles/novini/balgariya/ekspert-opadno-e-dans-da-vnedryava-tayni-agenti-v-chastni-firmi-bez-sadeben-kontrol", "text": "Васил Велев - председател на Асоциацията на индустриалния капитал коментира в ефира на Нова тв законодателните промени, според които ДАНС ще внедрява тайни агенти в частни фирми. Новото сега е, че това ще става без знанието на ръководителите и може да се използва за злоупотреби от страна на властимащите. \"Там няма държавни пари, каква корупция ще търсят\", коментира още той. Смущаващото в случая е, че липсва съдебен контрол, каза още той.  И се изрази меко, идеята е повече от скандална. В случая не става ясно дали това се прави заради корупция или заради националната сигурност. Това ще влошава бизнес климата, защото отсъства съдебния контрол, каза Велев. Другият гост Емануил Йорданов, бивш министър на вътрешните работи, смята, че промяната не е толкова голяма. Не би следвало само на базата на тази промяна да има ефект. Няма кой знае какво да се случи, каза той. Хубаво е да се каже кой е авторът на тези изменения, посочи той.", "date": "2018.05.29", "title": "Експерт: Опасно е ДАНС да внедрява агенти в частни фирми без съдебен контрол"}
{"url": "https://www.faktor.bg/bg/articles/andrey-rachev-sreshtata-borisov-putin-tryabva-da-se-gleda-ot-ptichi-pogled", "text": "Толкова голямо събитие не може да се гледа в толкова тесен контекст. Трябва да се гледа от птичи поглед, защото на Запад и в света има нова ситуация. Този кратък коментар по повод на предстоящата среща на премиера Борисов с руския президент Владимир Путин направи в студиото на Би Ти Ви социологът Андрей Райчев.  По думите му линията, която е поел американският президент Доналд Тръмп е на разделяне на САЩ и Европа.  Между САЩ и Иран има напрежение и затова той се опитва да го отиграе за сметка на Европа. Това поставя Европа в нова ситуация – да се еманципира, но и в лоша ситуация - поляците и Прибалтика водят самостоятелна политика от Европа, като купуват американски самолети, за се пазят от Русия независимо от НАТО. Там хората са истерично антируски настроени. Новото отношение към Русия се определя именно от това раздалечаване между Европа и САЩ. Сближаването на Париж и Берлин с Москва е голямо събитие, с много последици, макар много хора да не го искат. За първи път се заговори отново за Европа от Атлантика до Владивосток. Оста Пекин-Москва-Берлин е страшна за САЩ и много сили ще работят срещу тази ос. В тази сложна обстановка Борисов успя да се впише и това е голямо постижение. И от тази гледна точка е важна утрешната среща на Борисов в Путин. И ако Борисов успее да излавира – ще има огромни ползи за България, защото ти вече ставаш важен, започват да те търсят, макар и да си малка страна. Всеки акт на противопоставяне на Запада на Русия за нас е много лош и болезнен, аргументира тезата си социологът.", "date": "2018.05.29", "title": "﻿﻿﻿﻿Андрей Рачев: Срещата Борисов-Путин е голямо събитие, трябва да се гледа от птичи поглед"}
{"url": "https://www.faktor.bg/bg/articles/shte-ima-li-novi-us-sanktsii-sreshtu-phenyan-ili-shte-badat-osueteni-ot-sreshtata-tramp-kim-chen-un", "text": "САЩ са подготвили нов пакет с тежки санкции срещу Северна Корея, които могат да засегнат руски и китайски компании. Въвеждането му обаче може да бъде отложено заради продължаващите преговори между Вашингтон и Пхенян за уреждането на среща между Доналд Тръмп и Ким Чен Ун. Това съобщи днес в. \"Уолстрийт джърнъл\", като се позова на двама неназовани представители на американското правителство, предаде ТАСС. По данни на изданието министерството на финансите във Вашингтон е подготвило пакет от санкции, взели под прицел над 30 компании, в това число от Русия и Китай. Целта му е ограничаване на чуждестранните приходи в хазната на Пхенян, предаде БТА. Белият дом може да обяви въвеждането на санкциите още утре, макар че не е изключено мярката да бъде отложена.", "date": "2018.05.29", "title": "Ще има ли нови US-санкции срещу Пхенян, или ще бъдат осуетени от срещата Тръмп-Ким Чен-ун?"}
{"url": "https://www.faktor.bg/bg/articles/dnes-shte-e-predimno-slanchevo-s-vremenni-uvelicheniya-na-oblachnostta", "text": "Днес ще е предимно слънчево с временни увеличения на облачността. Валежи са малко вероятни. Ще духа слаб източен, в Източна България до умерен североизточен вятър. Максималните температури ще са между 26° и 31°. Такава е прогнозата за времето на Националния институт по метеорология и хидрология (НИМХ), съобщи за Агенция „Фокус” дежурният синоптик Боряна Маркова. Атмосферното налягане е по-високо от средното за месеца и ще остане без съществена промяна.  По Черноморието ще бъде предимно слънчево. Сутринта на места ще е с ниска облачност. Ще духа до умерен североизточен вятър. Максималните температури ще са 22°-26°. Температурата на морската вода е 20-22°. Вълнението на морето ще е 3-4 бала. В планините ще преобладава слънчево време с временни увеличения на облачността, вероятността за валежи е малка. Ще духа слаб до умерен вятър от изток-североизток. Максималната температура на височина 1200 метра ще е около 18°, на 2000 метра – около 11°. В сряда и четвъртък ще бъде предимно слънчево, в следобедните часове над планинските райони с купеста облачност, вероятността за валежи е малка. Ще продължи да духа слаб до умерен вятър от изток-североизток. Дневните температури в четвъртък ще достигнат 27°-32°. В петък ще преобладава слънчево време, максималните температури ще са между 29° и 34°. По-късно през деня ще се развие мощна купеста облачност и на места в Западна и Северна България ще има краткотрайни валежи с гръмотевици. Възможни са градушки.", "date": "2018.05.29", "title": "Днес ще е предимно слънчево с временни увеличения на облачността."}
{"url": "https://www.faktor.bg/bg/articles/voice-of-america-urezhdaneto-na-spora-za-imeto-mezhdu-makedoniya-i-gartsiya-e-vav-finalna-faza", "text": "Уреждането на спора за името между Македония и Гърция е във финална фаза, съобщават от радио Voice of America, цитирани от \"Фокус\" .  Разговорите за уреждане на дългогодишния спор между Гърция и Македония за името Македония са в последния етап, казаха двамата външни министри. Гръцкият външен министър Никос Коциас и колегата му Никола Димитров от Македония казват, че техните министър-председатели ще продължат преговорите след отработването на няколко правни и технически въпроса. Димитров заяви пред репортери в Брюксел в понеделник, че може да има окончателно споразумение преди срещата на върха на ЕС в края на юни.  Македония е името на бивша югославска република и историческа древна част на северна Гърция. Много гърци казват, че разрешението на съседната страна да използва името Македония, обижда гръцката история и предполага претенции на гръцка територия. Някои македонци казват, че промяната на името на страната им или дори модифицирането му заради сделка с Гърция би била предателство. Македонският премиер Зоран Заев предложи да се промени името на страната му в \"Нова Македония\" или евентуално в \"Горна Македония\" в замяна на това Гърция да спре блокирането на македонското членство в НАТО.", "date": "2018.05.29", "title": "Voice of America: Уреждането на спора за името между Македония и Гърция е във финална фаза"}
