{"url": "https://www.faktor.bg/bg/articles/novini/balgariya/sblasatsi-mezhdu-sofiya-prayd-i-natsionalna-saprotiva", "text": "До напрежение се стигна на входа на Борисовата градина между участници в \"София Прайд\" и представители на \"Национална съпротива\", провеждащи шествие \"Да запазим децата от разврата\", съобщава Канал3. Органите на реда са задържали двама души, при засилено полицейско присъствие.  В момента продължава провеждането на гейпарада при Паметника на съветската армия, затова органите на реда са ограничили достъпа на участниците в шествието „Да запазим децата от разврата“ натам.  \"Държавата трябва да се намеси, става все по-зле, целта на гейпарада не сме ние, възрастните, а децата\", заявиха пред Канал 3 участници в шествието \"Да запазим децата от разврата\". \"На първия гейпарад имаше 30 човека, 50 000 долара им дадоха от едно посолство, тук се скараха как да си ги разпределят. Сега заради тази пропаганда - медии, Холивуд, има стотици деца\", заявиха пред Канал 3 участници в шествието \"Да запазим децата от разврата\". Те изтъкнаха, че няма как да се стигне до сблъсък с участници в прайда: \"Държавата, общината добре се грижат за гейпарада\". Участник от \"Национална съпротива\" добави в \"Офанзива с Любо Огнянов\": \"Мен  ме притесняват претенциите, исканията им, зад тази маска (гейпарада) те имат други искания, идеи, планове, които кроят. В Америка, на Запад имаше определено развитие в различни стадии от 4 точки: първото за равни права, да се женят помежду си; второто - да имат право да осиновяват деца; третото е намаляване на границата за педофилията; четвъртото - да възпитават децата, това се опитаха през Истанбулската конвенция.\"", "date": "2018.06.09", "title": "Сблъсъци между \"София прайд\" и \"Национална съпротива\""}
{"url": "https://www.faktor.bg/bg/articles/novini/svyat/orban-izrigna-valnata-ot-migranti-i-bezhantsi-kam-evropa-e-zagovor-na-pazarni-spekulanti", "text": "Унгарският премиер Виктор Орбан определи вълната от бежанци и мигранти към Европа през последните години като заговор на пазарни \"спекуланти\", целящи да увеличат печалбите си, предаде ДПА. \"В Европа ставаме свидетели на прехвърляне на население\", каза Орбан в интервю за унгарското радио. \"Нещата донякъде се случват така, че спекуланти като Джордж Сорос могат да правят много пари\", добави той. Унгарският премиер е категоричен, че \"срещу Сорос трябва да се води борба\", защото той и \"неговата армия\" искат \"мултикултурна Европа\", а не \"традиционните ценности на християнска Европа\".", "date": "2018.06.09", "title": "Орбан изригна: Вълната от мигранти и бежанци към Европа е заговор на пазарни \"спекуланти\""}
{"url": "https://www.faktor.bg/bg/articles/novini/svyat/rekord-92-ot-rusnatsite-se-obyaviha-za-patrioti", "text": "Патриотите в Русия достигнаха до своя максимум след 18 години. Това сочат данните на актуално проучване на Общоруския център за изследване на общественото мнение. Според тях 92% от анкетираните заявяват открито, че са патриоти, отбелязва Каспаров.Ru. И преди време социолозите регистрираха възход на патриотичните чувства у руснаците след анексирането на Крим. През 2014 г. VCIOM проведе последователно две проучвания, като съответно 81% и 84% от анкетираните са посочили, че се смятат за патриоти. През 2016 г. 80% от анкетираните също се наричат патриоти. Социолозите отбелязват, че идеята на руснаците за това, какво е патриотизъм, се променя. Делът на тези, които смятат, че патриотът трябва да обича своята страна, е намалял от 72% на 59%. Сериозен спад има сред руснаците, които смятат, че страната му е по-добра от други страни (от 24 на 12%). В същото време броят на респондентите, които са убедени, че патриотизмът е свързан със стремеж да променим състоянието на страната към по-добро, е нараснал.", "date": "2018.06.09", "title": "Рекорд: 92% от руснаците се обявиха за патриоти"}
{"url": "https://www.faktor.bg/bg/articles/novini/svyat/lavrov-bezpardonen-rusiya-nikoga-ne-e-iskala-da-se-vrashta-v-g-8", "text": "Русия никога не е искала да се върне в „голямата осмица“. Това заяви министърът на външните работи на Русия Сергей Лавров в ефира на руската телевизия „Первый канал“, цитиран от РИА Новости и \"Фокус\".  „Когато беше взето решението нашите западни партньори в „осмицата“ да се върнат в стария си формат на „седмица“, ние го приехме и започнахме прекрасно да работим в други формати – и в Шанхайската организация за сътрудничество (ШОС), и в БРИКС, и особено в „двадесетте“ (Г-20), които споделят нашите подходи“, заяви Лавров.  Външният министър отбеляза, че „в рамките на Г-20 не могат да се налагат ултиматуми“. Той също така нарече групата на 20-те механизъм за постигане на консенсус и го определи за най-перспективния формат за многостранна дипломация.", "date": "2018.06.09", "title": "Лавров безпардонен: Русия никога не е искала да се връща в Г-8"}
{"url": "https://www.faktor.bg/bg/articles/novini/balgariya/izdirvat-79-godishna-sofiyanka-koyato-ot-snoshti-e-v-neizvestnost", "text": "Столичното Шесто РУ издирва Снежанка Милева, съобщават от пресцентъра на МВР. 79-годишната жена от София е напуснала дома си около 20 часа снощи и оттогава е в неизвестност. За последно е видяна в близост до бл.19 в ж.к.\"Лагера\", където живее. Снежанка Милева е висока около 160 см, с къса прошарена коса и кафяви очи. Била е облечена с черен панталон, бяла тениска, зелена блуза с дълъг ръкав и зелен елек. Умоляват се всички, които могат да дадат информация за жената, да се обадят на тел:112, 02/9821760, тел.02/9821755, тел.02/9821791 или в най- близкото районно управление на МВР.", "date": "2018.06.09", "title": "Издирват 79-годишна софиянка, която от снощи е в неизвестност"}
{"url": "https://www.faktor.bg/bg/articles/novini/svyat/politseyski-shefove-obsadiha-balkanskiya-pat-na-migrantite-kam-evropa", "text": "Гърция, Албания, Черна гора, Босна и Херцеговина и Хърватия обсъдиха в Сараево обща стратегия за справяне с мигрантите, съобщава Нова ТВ.  В дискусията участваха полицейските шефове на петте държави, през които минава новият Балкански път на мигрантите, които набелязаха и конкретни мерки за спиране на трафика. В последните месеци се отчита значително повишение на трафика на хора по този маршрут, като след Хърватия, целта им е Западна Европа. Според службите за сигурност, въпреки по-големият брой хора, ситуацията е много далеч от голямата мигрантска вълна от 2015 г.", "date": "2018.06.09", "title": "Полицейски шефове обсъдиха Балканския път на мигрантите към Европа"}
{"url": "https://www.faktor.bg/bg/articles/novini/balgariya/karakachanov-ako-se-byaha-uvlekli-po-mareshki-shtyahme-oshte-da-si-igraem-na-levi-i-desni-sini-i-cherveni", "text": "Ще започна с благодарност към депутатите на БСП за подкрепата тим за проектите за нов самолет и нова бойна машина за пехотата. Това заяви за вицепремиерът и министър на отбраната Красимир Каракачанов в свое импровизирано пряко включване по телефона по Канал3.    \"Ако се бяха увлекли по Марешки, щяхме още да си играем на леви и десни, сини и червени. Благодарим за подкрепата, темата на срещата беше точно това - уж имало спекулации, тайни преговори, но всички те бяха в зала Запад. Сега съм длъжен да благодаря на колегите от БСП, че подкрепиха проекта\", продължи Карачанов в отговор на намеците на Атанас Зафиров, член на ИБ на БСП, че в коалицията имало завист \"кой е по-, по-, най-\", и отсъствието на министъра при гласуването на проекта в НС в четвъртък, уж като доказателство за тезата му.   Министърът на отбраната призна, че изпитва опасения дали е траен интереса за продажба  на Ф-18. \"По отношение на опасенията  им, аз също имам за Боинг Ф-18, дали са трайни интересите им, дали ще се включат в цените. Имам опасения как ще се подходи към въпроса за желанието ни част от поддръжката да става в нашите военни заводи. Но това ще го решим с обща помощ и разбиране от страна на всички, за да може парите на българския данъкоплатец да остават тук\", каза Красимир Каракачанов.   Той коригира Атанас Зафиров, който изрази опасения  за качеството на самолетното гориво за българските изтребители на служба. \"По отношение на горивата - г-н Зафиров бърка: не беше за горивата, а за маслата, и случаят бе от преди няколко месеца. В Русия са влезли нови регулации, маслата сега са заменени  с френски - тук не е въпрос за горивата. Те са специализирани, доставят се от няколко фирми. В България, за съжаление,  не се произвеждат такива горива\", отбеляза Каракачанов.   \"За изтребителя изискването ни е да се поемат част от ремонтните дейности в България. Това е по-сложно, защото нашият завод в Пловдив няма лиценз за поддръжка дори за руска техника, тъй като е изтекъл. Заводите ни в Пловдив и София - лиценз за поддръжка на западна техника.    Иначе руските хеликоптери и в момента се ремонтират.  България има своите способности - не само поддръжката на бойните ни машини за пехотата, но и сглобяването на машините ще е в България, целият жизнен цикъл - в България. Поне 3 от заводите \"Терем\" могат да извършват това. За самолетите  проблемът е по-сложен, защото в България никога се е ремонтирана западна бойна техника\", призна Каракачанов.   По думите му сегашните изтребители МиГ-29 и Су ще се ползват през следващите 10 г. до придобиването на нова въздушна ескадрила.   \"За бройката на новите самолети - преди пишеше, че имаме 8 или 9 самолета да купим. Сега сме написали минимум 8 самолета, а ако сега някой ни предложи 10, 11 или 12 за същата цена, тогава \"берекет версин\", както казваме ние\", пожела си военният министър.   Той твърдо подкрепи предложенията на другия вицепремиер от ОП - Валери  Симеонов, за предложенията му за намаляване на шума в курортите. \"По отношение на шума за българските граждани - да. По отношение на т. нар. преместваеми проекти, където той (Валери Симеонов)  е заложил площ до 15 кв. м, това не е нормално. Но той е съгласен да коригираме нещата преди проектът да влезе в НС\",  поясни Красимир Каракачанов.", "date": "2018.06.09", "title": "Каракачанов: Ако БСП се бяха увлекли по Марешки, щяхме още да си играем на леви и десни, сини и червени"}
{"url": "https://www.faktor.bg/bg/articles/novini/balgariya/tsvetanov-na-praznika-na-gornooryahovski-sudzhuk-tova-e-nasha-identichnost-vazmozhnost-da-sme-razpoznavaemi-v-sveta", "text": "Председателят на ПГ на ГЕРБ и заместник-председател на партията Цветан Цветанов присъства на празника на горнооряховския суджук. Уникалното кулинарно изложение се провежда за поредна година в Горна Оряховица.  Заедно с Цветанов бяха кметът на Велико Търново Даниел Панов, народните представители от ГЕРБ-Велико Търново Клавдия Ганчева и Станислава Стоянова, областният управител проф. Любомира Попова, домакинът на събитието и кмет на града Добромир Добрев, заместник-областният управител Детелина Борисова и кметът на Лясковец Ивелина Гецова, съобщиха от пресцентъра на партията.  „Традиционният за региона горнооряховски суджук е една от първите защитени географски марки у нас – нещо, което успяхме да постигнем в първия мандат на ГЕРБ. Географското разпределение на подобни продукти е наша идентичност и популяризирането на тази марка води до още по-голяма разпознаваемост на региона и превръщането му в добра туристическа дестинация“, посочи Цветан Цветанов.  Заместник-председателят на ГЕРБ поздрави кмета Добрев за това, че през годините съхранява тази традиция, превърнала се в емблема на Горна Оряховица.  „С работата си, екипа си и подкрепата, която има от общинските съветници и правителството, заедно с европейската солидарност, кметът Добрев ще развива града, за да става все по-хубаво и приятно място за живеене“, категоричен бе Цветанов.  Председателят на ПГ на ГЕРБ подчерта, че вече са видими и резултатите от реализирания проект на стойност 5.5 млн. лв. за подобряването на градската среда.  „Близо 2 милиона лева от тях са вложени в парк „Детски кът“, който стана наистина фантастичен“, изтъкна той.  По време на празника Цветан Цветанов имаше възможността да разговаря и с десетки жители и гости на Горна Оряховица. По-късно той се наслади и на изпълненията на местни и гостуващи самодейни състави, чиито концерти са част от богатата културна програма на събитието.", "date": "2018.06.09", "title": "Цветанов на празника на горнооряховския суджук: Това е наша идентичност, възможност да сме разпознаваеми в света"}
{"url": "https://www.faktor.bg/bg/articles/novini/balgariya/-russkiy-mir-kato-toyaga-sreshtu-balgarskiya-izbor", "text": "Ако понятието \"Русский мир\" бъде изтръгнато от ръцете на великодържавния империализъм в качеството му на тояга, която се размахва над главите на народите от бившата империя и все по-често се стоварва върху тях със силата на арогантния милитаризъм, то Русия може да придобие отново сериозни шансове за упражняване на мека сила в своето географско и стратегическо обкръжение. В Грузия с голямо неудоволствие говорят на руски с чужденците, след нахлуването на Москва през август 2008 г. В Украйна самото рускоезично население изгуби мотивация да се идентифицира със северния си съсед, чиято интервенция в Крим и Донбас подложи населението в Източна Украйна на брутално кръвопролитие и разруха. Редовните арогантни изказвания на кремълския връх за \"естественото право\" на Русия на \"сфери на влияние\" далеч извън нейните граници поддържат естествена  а дори и в сфери, в които партньорството и сътрудничеството са обикновено добре дошли - търговия, бизнес проекти, културен обмен. След 1991 г.  Русия забрави, че разполага с ресурсите на едно наистина впечатляващо езиково и културно влияние върху големи части от Евразия и източна Европа. Монополно високите цени на Газпром се превърнаха в истинското оръжие на \"Русский мир\" за сметка на влиянието в изкуства, наука и култура. След 2005 -2007 г. \"тоягата\" на Газпром бе допълнена и с тоягата на откритата арогантна агресия - Грузия, Украйна, ... кой ще последва? Меката сила е най-добрият инструмент за геополитическо влияние, стига да разполагаш с нея и да умееш да я използваш. Днес ние не се радваме на истински достъп до руска култура - за сметка на това имаме пряк достъп до всекидневието на една мощна хибридна - пропагандна война срещу българския интерес и българския избор. За съжаление, меката власт на Русия - езикът, културата, изкуствата - още дълго време ще бъдат приглушен спътник на арогантната твърда власт - пропагандна, военна, власт на стопанския монопол и политическото изнудване. Ако дойде ден, в който меката сила на Русия вземе връх, тогава и самата концепция за \"Русский мир\" ще придобие шансовете да постави Русия в центъра на една голяма общност от хора, които ценят нейното културно наследство. Кога и дали ще се случи това - днес никой не може да каже. *Текстът е публикуван на фейсбук страницата на автора.", "date": "2018.06.09", "title": "\"Русский мир\" като тояга срещу българския избор"}
{"url": "https://www.faktor.bg/bg/articles/novini/svyat/putin-i-poroshenko-se-chuli-po-telefona-obsadili-realizatsiyata-na-sporazumenieto-ot-minsk", "text": "Президентът на Русия Владимир Путин е провел телефонен разговор с президента на Украйна Петро Порошенко в събота. Това заяви говорителят на Кремъл Дмитрий Песков, цитиран от ТАСС, предава \"Фокус\".  „Да, проведе се разговор“, заяви Песков. По-късно пресслужбата на Кремъл пусна съобщение за разговора. „По инициатива на украинската страна се състоя телефонен разговор между президента на Русия Владимир Путин и президента на Украйна Петро Порошенко. Обсъдена беше ситуацията в югоизточната част на Украйна и ходът на реализацията на споразумението от Минск, в това число и предстоящата среща на 11 юни в Берлин между министрите на външните работи от „нормандския формат““, се казва в съобщението. Официалният сайт на украинското президентство също съобщи за проведения разговор.  Според пресслужбата на президента на Украйна, двамата лидери са се договорили, че в най-скоро време упълномощени представители по правата на човека да посетят техните граждани, задържани в двете страни.  \"Порошенко подчерта важността на възможно най-скорошно освобождаване на задържаните в Русия и окупираните територии политически затворници. Президентът обърна внимание на провежданата от задържаните украинци гладна стачка и изрази безпокойство за здравословното им състояние\", се казва в съобщението.", "date": "2018.06.09", "title": "Путин и Порошенко се чули по телефона, обсъдили реализацията на споразумението от Минск"}
{"url": "https://www.faktor.bg/bg/articles/obshtestvo/zakon-i-red/ostaviha-v-aresta-dvama-holantsi-zameseni-v-kontrabanda-na-amfetamini", "text": "Окръжният съд във Варна остави за постоянно в ареста 55-годишния Курт М. и 50-годишния Робърт П., обвинени за контрабандата на над 16 тона прекурсори за амфетамини, предаде Би Ти Ви.  Прокуратурата твърди, че двамата холандски граждани са осъществявали престъпната дейност в периода 26 януари 2017 г. – 16 март 2018 г. Според обвинението двамата са представили фалшиви документи за три пратки от Китай и Латинска Америка, като прекурсорите PMK (4,297 тона), APAA (7,525 тона) и APAAN (4,400 тона) били декларирани като почистващ препарат за прозорци.  Престъплението, в което са обвинени Курт М. и Робърт П. е тежко по смисъла на закона, като НК предвижда наказание „лишаване от свобода\" от 15 до 20 години и глоба от 200 хил. до 300 хил. лв.  Защитата на Курт М. поиска по-лека мярка с мотива, че той има постоянен адрес в Бургас и 3 собствени предприятия, които в момента не може да управлява. Адвокатът му заяви, че неговият клиент наистина е очаквал препарат за прозорци и вероятно е имало смяна на част от товара в Китай или Виетнам. Освен това холандецът имал диабет – макар за това да не бяха представени медицински документи.  Робърт П. пък посочи, че има три деца и чака четвърто.  Съдът обаче прецени, че има риск двамата да се укрият и затова ги остави зад решетките.  Мярката подлежи на обжалване.", "date": "2018.06.09", "title": "Оставиха в ареста двама холанци, замесени в контрабанда на амфетамини"}
{"url": "https://www.faktor.bg/bg/articles/obshtestvo/ulitsata/-sofiya-prayd-i-kup-kontrashestviya-v-sofiya-i-stranata-dnes", "text": "Единадесетото мирно шествие на лесбийки, гей мъже, бисексуални, трансджендър и интерсекс хора (ЛГБТИ) и техните близки и приятели – \"София Прайд\", ще се проведе днес в столицата. Темата през тази година е „Различни хора, равни права!“. Шествието ще започне в 19:00 ч. от Паметника на Съветската армия, а маршрутът предстои да бъде уточнен със Столична община. Още от 16:30 ч. започва музикалната програма с Рут Колева, Иво Димчев, Михаела Филева, Танцуваща София, Yambadon, Spice Girls Tribute, Jennifer Benediction, Dead Man’s Hat Live. Има и съпътстващи културни и спортни събития. Междувременно консервативни организации организират голям брой свои мероприятия. От 14 до 16:30 ч. е заявено шествието \"Поход за семейството\", което ще започне от площад \"Независимост\", ще продължи по бул. \"Цар Освободител\", ще премине покрай сградата на Министерския съвет, а оттам по бул. \"Княгиня Мария Луиза\" и по бул. \"Витоша\" до Националния дворец на културата. \"Поход\" ще има и в Пловдив, Варна, Бургас и Русе. Само 30 минути след това - от 17 часа, пред билетния център на НДК ще започне концерт с наслов \"За Възраждане на семейните ценности\". Той е организиран от партия \"Възраждане\" и е планирано да приключи в 20 часа. В 18 часа пред пилоните на НДК ще се събират участници в друго шествие, които ще се придвижат по бул. \"Патриарх Евтимий\", ул. \"Граф Игнатиев\", бул. \"Христо и Евлоги Георгиеви\", пред сектор \"А\" на Национален стадион \"Васил Левски\" , по алеята покрай сектор \"Г\" на стадиона до езеро \"Ариана\" в Борисова градина, където събирането ще приключи. От 17 часа в Княжевската градина ще се състои протест \"Да спасим децата на България и българското семейство\".", "date": "2018.06.09", "title": "\"София Прайд\" и куп контрашествия в София и страната днес"}
{"url": "https://www.faktor.bg/bg/articles/sotsialna-bomba-v-bobov-dol-400-minyori-ostavat-bez-rabota", "text": "Нови съкращения в Мини \"Бобов дол\". Стотици миньори ще останат без работа и без доходи след закриването на последния подземен рудник. Става дума за около 400 човека и техните семейства ,показва репортаж на Нова ТВ. Масовите съкращения вече започнаха, а общината не може да се справи с безработицата в района. От години хората пазаруват на вересия, а магазините са принудени да затварят. В миньорския град друга работа няма. От мината с писмо до медиите обясниха масовото съкращение с нерентабилност. Кметът на Бобов дол Елза Величкова обясни, че продължава да търси инвеститори. В петък тя се е срещнала с инвеститори от София, които са предложили работа на миньорите. Става въпрос за около 300-400 мъже. Ще бъде подсигурен безплатен транспорт до София. Мината хранеше не само нашата община, но и целия регион. Надявам се да дойдат инвеститори в страната. Има опасност и от демографска криза. Приканвам хора да дойдат да инвестират, апелира кметицата Елза Величкова.", "date": "2018.06.09", "title": "Социална бомба в Бобов дол: 400 миньори остават без работа"}
{"url": "https://www.faktor.bg/bg/articles/novini/svyat/putin-iznenata-si-dzinpin-s-nestandarten-podarak-ruska-banya-ot-200-godishen-kedar-ot-altay", "text": "Президентът на Русия Владимир Путин е подарил на държавния глава на Китай Си Дзинпин руска баня. Новината бе потвърдена от говорителя на Кремъл - Димитрий Песков, съобщава Канал3. „Китайската страна ще избере място а нашите експерти ще я монтират”, поясни той и добави, че облицовката на банята ще е от 200 годишен кедър от Алтай.  Размяната на подаръци между двамата държавни мъже се състоя вчера вечерта. Именно тогава е била показана и скица на въпросната баня, както и образец от дървото, което ще бъде използвано за облицовката на банята. Преди визитата си Путин дълго време пазеше в тайна подаръка, който ще подари на Си Дзипин. В интервю за китайски медии на искането да разкрие тайната той отговори: „Каква изненада ще бъде, ако ви кажа какво ще му донеса? Нека да остане тайна между нас. Ще ви прошепна на ухото”, се пошегува Путин с журналиста. На въпроса защо през 2016 г. е донесъл на Си Дзипин кутия със сладолед за подарък, Путин отговори с : „Донесох го, защото той ми спомена, че много обича руски сладолед, затова му направих и този подарък. Обменяме си някои дреболии с него”, призна президентът на Русия.", "date": "2018.06.09", "title": "Путин изненада Си Дзинпин с нестандартен подарък - руска баня от 200-годишен кедър от Алтай"}
{"url": "https://www.faktor.bg/bg/articles/sport/svetat/tervel-pulev-razmaza-poreden-sapernik-na-ringa-v-chikago", "text": "Тервел Пулев с нова победа на професионалния ринг срещу Армандо Анкона в „Олстейт Арена” в Чикаго тази нощ.  Пулев нокаутира съперника си още в първия рунд. Отне му две минути и шест секунди. Това беше втора среща за българина в Съединените щати за последните три месеца. В дебюта си на американска земя той победи убедително Скот Фютрел в деня на националния ни празник 3 март. На свой ред съперникът му Армандо Анкона имаше осем победи, седем загуби и две равни срещи. В последните си четири мача преди снощната среща американецът имаше четири победи.", "date": "2018.06.09", "title": "Тервел Пулев размаза пореден съперник на ринга в Чикаго"}
{"url": "https://www.faktor.bg/bg/articles/sport/svetat/kobrata-izliza-sreshtu-ukrainetsa-dimitrenko-pred-20-000-v-chikago", "text": "Кубрат Пулев ще излезе на ринга в Чикаго през есента, а най-вероятно негов съперник ще бъде украинецът Александър Димитренко, с когото все още се водят преговори, съобщава Би Ти Ви. Двамата ще се изправят пред повече от 20 000 зрители в най-голямата зала в Чикаго - \"Юнайтед център\". Това научи кореспондентът на bTV отвъд Океана - Симеон Гаспаров, минути след края на 11-ия мач в професионалната кариера на брата на Кобрата - Тервел.  Мачът между Кубрат и Димитренко ще определи бъдещия основен претендент за титлите в тежка категория, които са притежание на Антъни Джошуа.  Първоначално Кобрата трябваше да се боксира с Дилиън Уайт и дори приближена до него фирма спечели търга за организиране на мач в София през август 2018 г. Британецът обаче се оттегли от сделката. Така Пулев ще трябва да се изправи срещу следващия в ранглистата на IBF - Александър Димитренко. Двамата са се срещали веднъж на ринга, като през 2012 г. Кобрата нокаутира украинеца. На гала вечерта в Чикаго мач ще има и Тервел Пулев. За него това ще е трета среща във Ветровития град. Той вече постигна две победи пред многобройната българска публика - срещу Скот Фъртел през март и Армандо Анкона в ранните часове на 9 юни.", "date": "2018.06.09", "title": "Кобрата излиза срещу украинеца Димитренко пред 20 000 в Чикаго"}
{"url": "https://www.faktor.bg/bg/articles/sport/balgariya/el-maestro-se-zarecha-shte-napravya-tsska-otbor-s-harakter", "text": "Нестор Ел Маестро ще променя ЦСКА внимателно и без да изменя на ценностите на клуба. Това обясни новият треньор на червените в първото си интервю пред клубния сайт, пише \"Дневник\". Специалистът, който сензационно направи \"Спартак\" (Търнава) шампион в Словакия вярва, че ще постигне успех на \"Българска армия\". Според родения в Белград специалист ЦСКА има добра тренировъчна база с добри терени. Той добави, че все още опознава обстановката и играчите, но вярва, че до първия мач ще успее да подготви достатъчно добре отбора. \"Със сигурност работим усилено, надявам се и успешно. Отборът игра добре през миналия сезон, дълго време беше близо до върха, но със сигурност има неща, кои неща, които ще се опитам да променя. Ще приложим моя стил на игра. ЦСКА трябва да доминира, но като цяло – да, харесвам компактни и концентрирани отбори, които печелят с по 1:0 много пъти\", каза Ел Маестро. Наставникът, който е само на 35 години, добави, че ще се съобрази с това, което има. Ел Маестро обясни, че в \"Спартак\" (Търнава) не е имал толкова добри играчи, колкото червените. \"Не мога да обещая резултати, това е много опасно във футбол. За мен най-важно е футболистите ми да играят със сърце и характер. Затова, надявам се, че мога да обещая, че когато феновете дойдат на стадиона, ще видят отбор, който играе точно със сърце и характер\", каза още треньорът.", "date": "2018.06.09", "title": "Ел Маестро се зареча: Ще направя ЦСКА \"отбор с характер\""}
{"url": "https://www.faktor.bg/bg/articles/kultura/art-faktor/ministar-banov-ima-problem-kulturata-e-nedofinansirana-na-evropeysko-nivo", "text": "Европейското финансиране в областта на културата е недостатъчно. Това сподели министърът на културата Боил Банов в ефира на \"Дарик радио\". \"Недостатъчни са парите. Европейското финансиране в областта на културата е недостатъчно - това се отчита ясно на всички нива. Поне е успех, че програмата се задържа. Поне е успех, че бюджетът се вдига. Все още предстоят преговори. Аз се надявам, че ЕК и Европейският съюз като цяло ще обърне освен на думи и на дела по-голямо внимание на културата\", коментира министър Банов.  Той обясни, че европейски средства за култура идват основно по линия на програма \"Творческа Европа\". Министърът отбеляза, че в новия програмен период по програмата се предвиждат повече средства, но въпреки това те са недостатъчни.  \"Много повече пари сме искали винаги, защото културата влиза в същинската си роля в последните години - роля на обединител, на носител на духа, на ценности, на визионерство, на перспективи. В този объркан свят се оказва, че културата наистина в същинското си качество е много важна. Продължавам да твърдя, че тя е недофинансирана на европейско ниво\", добави министърът.", "date": "2018.06.09", "title": "Министър Банов: Има проблем - културата е недофинансирана на европейско ниво"}
{"url": "https://www.faktor.bg/bg/articles/ikonomika/biznes/agentsiya-za-finansov-nadzor-39-ot-obshtestvenite-porachki-za-2017-sa-oporacheni", "text": "За поредна година дейността по възлагане и изпълнение на обществените поръчки е определена като високорискова. Това става ясно от отчета за 2017 г. на Агенцията за държавна финансова инспекция (АДФИ), пише \"Дневник\". Проверени са 1138 обществени поръчки (8,9% от средногодишния брой на откритите) на обща стойност 1.26 млрд. лв. и при 39% от тях (на стойност 475 млн. лв.) са открити нарушения. Точно толкова е и делът на поръчките с нарушения през 2016 г. при 41% през 2015 г. и 38% през 2014 година. Тоест въпреки намеренията на последните правителства да се справят с корупцията и злоупотребите в публичното възлагане, както и цялостното пренаписване на Закона на обществените поръчки, поръчките си остават канал за сериозна злоупотреба и неефективно харчене в огромни размери. От 445 поръчки с нарушения са около половината, или 229 (20% от проверените) са със съществени нарушения, а другата половина - 216 (19% от проверените) – с процедурни. Именно първата група ясно показва дълбоко вкоренения порок на системата за обществени поръчки – неспазването на свободната конкуренция, равнопоставеността, публичността и прозрачността на процеса. Те са на стойност 164 млн. лв. и включват: договаряне без обявление, поставяне на условия, които дават предимство или необосновано ограничават участието на кандидатите в процедурите, сключване на анекси, с които са изменяни цени, срокове и др. Харченето в общините остава големият проблем. През 2017 г. поръчките с нарушения в общините са 42% и са на стойност 337 млн. лева. Нещо повече, от стойността на всички поръчки с нарушения огромният процент е именно в общините – около ¾ от стойността на поръчките с нарушения (337 млн. лв. в общините при 475 млн. лв. общо). Подобни констатации показват и проверките на Сметната палата. Интересен е и фактът, че освен констатирането на поръчки с нарушения на стойност 475 млн. лв. по време на финансовите инспекции АДФИ е успяла на предотврати вреди в размер на 4.5 млн. лева, което показва ползата от навременния контрол. Освен това от проверките се вижда, че 70% от сигналите за нарушения (общо 440), подадени от държавни органи (общо 88 или 20%) и от физически и юридически лица (общо 352 или 80%), са потвърдени при финансовата инспекция, което още веднъж показва надеждността на получената по този ред информация. На базата на финансовите проверки АДФИ е съставила 23 акта срещу 39 длъжностни лица за вреди на стойност 1 093 418 лева. Би било добре, ако отчетът на агенцията включваше и информация за наложените в предходни периоди глоби и санкции, както и развитията по поръчките, изпратени до прокуратурата. От изводите в самия доклад излизат и необходимите първи стъпки към пресичане на злоупотребите при обществените поръчки – повече контрол, повече публичност и прозрачност и повече възможности за обжалване и подаване на сигнали за нарушения.", "date": "2018.06.09", "title": "Агенция за финансов надзор: 39% от обществените поръчки за 2017 са опорочени"}
{"url": "https://www.faktor.bg/bg/articles/novini/svyat/pravitelstvoto-na-sanches-deblokira-finansite-na-katalunya", "text": "Новото испанското правителство съобщи, че е отменило финансовия контрол върху Каталуния като проява на добра воля преди очакваните разговори между новите управляващи в Мадрид и Барселона, предаде Асошиейтед прес, цитирана от БТА.  Централните испански власти контролират каталунските финанси от 2015 г., за да гарантират, че публични средства няма да се използват за незаконни действия на привържениците за независимост на областта. Миналата година бе въведен допълнителен контрол, който изискваше всяко всяко плащане да е одобрено от Мадрид.  Говорителката на испанското правителство Исабел Селаа каза, че взетото вчера решение за отмяна на контрола е \"жест на политическа нормализация\" в момент, когато новият социалистически премиер Педро Санчес иска да започне диалог с новото каталунско правителство, ръководено от Ким Тора.  Говорителката предупреди, че разговорите няма да касаят въпроса за самоопределение и заяви, че по въпроса за стремежа на каталунците към независимост Санчес ще се ръководи от испанската конституция и желанието за диалог.  Санчес и Тора вероятно ще се срещнат преди началото на лятото, каза Селаа, но не уточни кога. Новото испанско правителство очевидно възприема помирителен подход към каталунците, но не е ясно какво може да предложи Санчес на Тора, който обеща да остане верен на каузата за независимост на областта, отбелязва Ройтерс.  Педро Санчес, от своя страна, обеща да разговаря с каталунците, но е противник на независимостта на региона.", "date": "2018.06.09", "title": "Знак на добра воля: Правителството на Санчес деблокира финансите на Каталуня"}
{"url": "https://www.faktor.bg/bg/articles/novini/svyat/viena-li-shte-bade-myastoto-za-sreshta-na-putin-i-tramp", "text": "Прессекретарят на Кремъл Дмитрий Песков заяви, че президентът на Русия Владимир Путин и този на САЩ Доналд Тръмп по време на последния си телефонен разговор са разглеждали Виена като един от възможните градове за провеждането на двустранната им среща, предава ТАСС. „Разглеждат се различни градове, които да са подходящи за среща между двамата президенти. Знаете, че двамата президенти обсъдиха необходимостта от подобна среща по време на последния си телефонен разговор. В това число и че Виена може да стане такъв град“, заяви Песков. Той допълни, че все още няма конкретни договорености за детайлите на срещата.", "date": "2018.06.09", "title": "Виена ли ще бъде мястото за среща на Путин и Тръмп?"}
{"url": "https://www.faktor.bg/bg/articles/novini/balgariya/politolog-poslednoto-neshto-ot-koeto-evropa-se-nuzhdae-e-da-se-obedinyava-sreshtu-sasht", "text": "Много е вероятно механизмът за преразпределение на бежанци да отпадне. Това е една от областите, по които европейският дебат се придвижва. Това отбеляза в интервю за БНР политологът и експерт по европейски въпроси Владимир Шопов.  По думите му в момента има придвижване и области на съгласие, които не са били факт допреди две години. \"Има теми, по които вече започва да се оформя съгласие. Теми, които допреди 10-15 години европейските държави и не помисляха да приемат – например общоевропейски институции, които да се занимават с граничен контрол, миграция, убежище. Това е важно съгласие. Такива структури постепенно ще започнат да се изграждат, но политическият разговор ще продължи, докато не се постигне компромис за техните същностни правомощия и философията на тяхното функциониране\", посочи той. Запитан трудно ли Ангела Меркел и Еманюел Макрон ще убедят останалите членки на ЕС, че е нужна промяна в съюза предвид наближаващите избори за Европейски парламент, Владимир Шопов коментира, че сега възниква политически прозорец, в който могат да се вземат всички важни решения по наболели проблеми. \"От години се говори за този луфт - между изборите в Германия и изборите за ЕП, но този прозорец прекалено много се сви заради резултатите на последните избори в Германия, а сега по някои теми допълнително ще бъде затруднен от характера на новото правителство в Италия. Политическият прозорец е съвсем свит.\" Политологът анализира архитектурата на процеса и нейните два основни стълба – икономика и сигурност. \"В стълба „Икономика“ отсега можем да кажем че ще има съгласие по създаването на европейски валутен фонд, който ще стъпи на досега съществуващия механизъм за стабилност, който обаче няма да бъде с такъв мащаб и амбиция, както пожела Макрон. Ще функционира по-скоро по германски модел – с по-малко средства, с повече контрол, с повече изисквания, с повече налагане на структурни реформи. Със сигурност ще бъде създаден малък инвестиционен фонд за еврозоната – едно от ключовите искания на Макрон, но окончателният вариант ще бъде доста далеч от неговите очаквания.\" По повечето линии компромисът ще дойде от Франция, но това не е заради политическа слабост на Макрон, а защото неговата амбиция и визия е няколко стъпки отвъд политически възможното, смята Шопов. \"В областта на втория стълб – сигурността, ще бъдат взети няколко важни решения. Създаването на европейско звено за реакции, което да може да функционира извън системата на НАТО. Най-важната група решения в този стълб на сигурността е свързана с миграцията и убежището. Тук предложението на Германия е доста радикално – предлага създаването на европейски структури, които да се занимават с миграцията и убежището и превръщането на „Фронтекс“ в абсолютно самостоятелна европейска институция, която функционира по силата на свои собствени правомощия. Това е изключително амбициозна задача\", подчерта Шопов и допълни: \"На пръв поглед тук ще има компромис и съгласие, защото всички осъзнават, че по външните граници е най-острата необходимост от вземане на мерки - и финансови, и институционални. Но според мен там, където Германия ще се \"препъне\", е в постигането на съгласие по конкретните параметри. Защото от кризата в еврозоната много от държавите останаха недоволни от факта, че там, където в контекста на еврозоната се създава нова структура, тя функционира по германски модел. И това е една от критиките на южните държави. Тя е, може би, доведена дори леко до абсурд от новото италианско правителство. Всъщност притеснението тук ще бъде по какъв точно модел и по какъв начин ще функционират тези нови институции.\" Последното нещо, от което Европа се нуждае, е да се обединява срещу САЩ, защото в един сложен, несигурен свят нито САЩ, нито Европа могат да имат силно икономическо и политическо бъдеще, ако бъдат трайно разделени. Няма разрив, който е непреодолим, заяви Владимир Шопов. Той е на мнение, че в икономическите отношения Европа - САЩ има различни асиметрии, някои от които са в полза на Европа, други – в полза на САЩ: \"Това, което е специфично в ситуацията на Тръмп, според мен е, че той от една страна иска да се противопостави на част от тези асиметрии, които са в полза на Европа, но не желае да влезе в преговори за подписване на едно обхватно споразумение за свободна търговия, което всъщност ще изравни, ще преодолее тези асиметрии.\" Тръмп в момента готви и подрежда политическите аргументи, с които той и републиканците ще отидат на избори тази есен, за да постигнат максимално добри резултати. След отминаване на този конкретен момент САЩ и ЕС ще се върнат към един по-спокоен режим на диалог, прогнозира Шопов.", "date": "2018.06.09", "title": "Политолог: Последното нещо, от което Европа се нуждае, е да се обединява срещу САЩ,"}
{"url": "https://www.faktor.bg/bg/articles/novini/balgariya/ninova-v-nova-ofanziva-iska-da-nabuta-darzhavata-v-gyola-belene", "text": "БСП настоява държавата да даде гаранции на потенциалния инвеститор в АЕЦ \"Белене\", че няма да промени мнението си за проекта и няма да пречи на бъдещото строителство. Това каза в интервю за „Дарик“ лидерът на социалистите Корнелия Нинова. \"Всички инвеститори, заявили интерес, са поискали държавна гаранция, защото всяко правителство си сменя позицията. ГЕРБ 7-8 пъти си сменя позицията. Кой ще инвестира толкова много пари, ако няма сигурност, че държавата стои зад строителството?!\" попита риторично тя. Според Нинова държавата може да покаже подкрепа чрез банкова гаранция без да дава реални пари, а така инвеститорът ще има сигурността да доведе проекта докрай, аргументира се Нинова и уточни, че БСП не иска гаранции за изкупуване на тока. Запитана защо въпросите на опозицията към премиера Бойко Борисов са твърде малко (двайсетина за 1 година) Нинова отговори, че те са много повече, но председателят на парламента ги връщал с мотива, че не са от компетентността на премиера.  \"Председателят на парламента злоупотребява с правата си и ни връща всички въпроси, не били от неговата компетентност и то се оказва, че той не е компетентен по всички въпроси. Има много проблеми, за които носи отговорност, но се крие\", посочи червеният лидер. И за да не бъде голословна Нинова даде пример с вчерашното поведение на Борисов, който участва в парламентарния контрол за пръв път от 11 месеца. \"Измъкнал се е вчера през страничния вход, говори 2 минути абсолютни небивалици и се измъкна, за да не отговаря на въпросите на журналистите, и за това била виновна опозицията\" не без раздразнение коментира Корнелия Нинова. Тя е категорична, че ще поискат оставката на този кабинет и избори, като подчерта, че изключва всякаква възможност за коалиция между БСП и ГЕРБ. А съвпадението на някои позиции, лидерът на социалистите обясни лаконично: \"Не ние имаме обща позиция с ГЕРБ, а просто те 7 пъти си смениха мнението и накрая приеха нашето. Но не, не мислим за коалиции\".", "date": "2018.06.09", "title": "Нинова в нова офанзива – иска да набута държавата с гаранции в „гьола Белене“"}
{"url": "https://www.faktor.bg/bg/articles/novini/svyat/svetovni-znamenitosti-otdavat-pochit-na-bogat-v-kuhnyata-antani-burdeyn", "text": "Известният в Ню Йорк магазин за деликатеси ”Барни Грийнграс” събра световни знаменитости, които отдадоха почит на звездата в кухнята Антъни Бурдейн, където им бе сервирана обичайната му закуска. Бурдейн се самоуби вчера в хотелска стая в Страсбург. Служителите на ”Барни Грийнграс” подредиха маса с един единствен празен стол, на която има кафе, портокалов сок, бейгъл и бъркани яйца. Смъртта на Бурдейн потресе света и много хора се обърнаха към социалните мрежи, за да изкажат съболезнования и възхищението си от покойния готвач. Известният готвач Джейми Оливър, когото Бурдейн е иронизирал приживе, изрази шока си от случилото се. ”В тотален шок съм откакто разбрах, че невероятният Антъни Бурдейн е починал. Той наистина счупи модела и започна кулинарния разговор. Почивай в мир, шеф”, написа Оливър в Туитър", "date": "2018.06.09", "title": "Световни знаменитости отдават почит на бога в кухнята Антъни Бурдейн"}
{"url": "https://www.faktor.bg/bg/articles/novini/svyat/putin-za-otnosheniyata-sas-sasht-topkata-sega-e-v-poleto-na-vashington", "text": "Руският президент Владимир Путин е изразил надежда отношенията на Москва с Вашингтон да се подобрят, като уточнява, че топката е в полето на САЩ, съобщиха световните агенции. В интервю за телевизия Росия-1 Путин каза, че президентът Доналд Тръмп изпълнява обещанията, които е дал по време на предизборната си кампания, и че едно от тях е било да подобри руско-американските отношения, пише Медиапул. \"Надявам се, че и това ще стане, във всеки случай ние сме готови, топката според мен е в полето на американците, в американската част от игрището\", подчерта Путин. Той заяви, че Москва \"е готова да развива и задълбочава, да нормализира отношенията си със САЩ\" и добави, че \"инструментите може да са различни - включително лични срещи (на лидерите)\".  \"Русия и Китай засилват сътрудничеството си в защита на многополюсния световен ред. Двете държави се обявяват срещу едностранните икономически санкции, които не са одобрени от ООН\", обяви китайският президент Си Цзинпин след разговорите си в Пекин с  Путин. Енергийните проекти бяха акцент. Путин подчерта, че натискът на Запада е увеличил политическото и икономическото значение на Китай за Русия. Руският президент е в Китай , за участие в срещата на Шанхайската организация за сътрудничество, която се открива днес в град Циндао. Тя за първи път ще бъде във формат евразийска \"осморка\". В нея, освен Русия, Китай и още четири централноазиатски държави, ще участват също Индия и Пакистан, вече като пълноправни членове на обединението. Предвидено е да се подпишат документи, сред които меморандум за стимулиране на сътрудничеството в малкия и среден бизнес.", "date": "2018.06.09", "title": "Путин за отношенията със САЩ: Топката сега е в полето на Вашингтон"}
{"url": "https://www.faktor.bg/bg/articles/ognyan-minchev-1-6", "text": "Brexit беше тема и на срещата най-богатите страни в света. В интервю, британският министър-председател Тереза Мей заяви, че планира окончателно споразумение за излизането на страната й от Европейския съюз да бъде готово през октомври. Тя обясни, че следващата седмица проектозакона ще бъде върнат в Камарата на Общините, за да бъдат включени поправките, изискани от Лордовете. След това предстои работа с Европейския съвет, за да се финализира не само споразумението, но и бъдещите отношения между Великобритания и Европейския същз.", "date": "2018.06.09", "title": "Тереза Мей иска до октомври споразумение за Брекзит"}
{"url": "https://www.faktor.bg/bg/articles/novini/svyat/vaprosite-kam-putin-koito-ostanaha-bez-otgovor-na-pryakata-liniya", "text": "2,3 милиона въпроса от цялата страна заляха 16-ата \"прака линия\" с президента на Русия Владимир Путин. Той обаче успя да отговори само едва на 73 граждански питания.  В коментар на Нюз.Ру се отбелязва, че по-интересните от тях са останали без отговор. А в социалните мрежи бяха публикувани въпросите, които се появяваха по време на прякото предаване на интерактивните екрани в студиото. Част от тях бяха риторични, а други - просто констатация за това, което се случва в страната и наболелите проблеми в руското общество. Освен това не липсват и иронични коментари на будни граждани, които показват донякъде какви са нагласите и отношението на хората в Русия към техния президент. - Толкова години сте на власт. Не ви ли се струва, че вече имаме монархия? - Кога в нашата страна ще има адекватно правителство, можещо да работи? - Нормално ли е президентът да решава въпроси вместо губернаторите? - Премиерът казва, че в страната няма пари, а шефът на Централната банка - че в страната има много пари... Те в различни страни ли живеят? - Защо всички \"преки линии\" са постановки? ВВП (Владимир Владимирович Путин - б.р.) от истината ли се страхува? - Какви очила слагаш, когато гледаш страната? - Не се ли уморихте да заемате длъжността президент? - Ще променяте ли конституцията за бъдещото ви президентство? - Кога Медведев ще спре да измисля как да затрудни живота на руснаците? - Има жизнен минимум. А къде е жизненият максимум? - Кога Русия ще започне да отделя пари за самата Русия? - Защо у нас бананите са двойно по-евтини от ябълките? Ние да не сме бананова република? - Защо Министерството на финансите търси спасение за икономиката в джоба на работещия, на пенсионера? - Защо страната има пари за танкове, бомби, самолети, картечници и няма пари за хората? - Вашето правителство и дерипаските да не обират народа заради яхтите и яйцата на Фаберже? - А Кудрин иска ли да поработи с гумени ботуши, комбинезон и ръкавици в завод за кожи до 65-годишна възраст? - Изтормозихте ни вече с войната... - Много хора проклинат вашата пенсионна реформа, а също така вас и вашето с Медведев правителство... - Олигархия завинаги? - Живеем все по-зле. Само в Кремъл е прекрасно... Източник: КлубZ", "date": "2018.06.09", "title": "Въпросите към Путин, които останаха без отговор на \"пряката линия\""}
{"url": "https://www.faktor.bg/bg/articles/hhh", "text": "Президентът на САЩ Доналд Тръмп и лидерът на Северна Корея Ким Чен-ун ще пристигнат в Сингапур на 10 юни. Новината бе потвърдена днес от министърът на външните работи на Сингапур Вивиан Балакришнан, цитиран от ТАСС, предава \"Фокус\"  „В следващите 24 часа двамата лидери ще пристигнат един след друг в Сингапур“, заяви той.  Ким ще пристигне със самолет Ил-76, на чийто борд ще се намират хранителните продукти за лидера на Северна Корея. На летище „Чанги“ самолетът от КНДР ще бъде очакван от хладилни камиони за превозване на продуктите. На самолета ще са натоварени няколко луксозни автомобила, които ще влязат в кортежа на лидера на Северна Корея.  Очаква Ким Чен-ун да бъде посрещнат от делегация от 100 души.  Срещата между двамата лидери е насрочена за 12 юни.  Външният министър на Сингапур Вивиан Балакришнан заяви, че представителите на САЩ и Северна Корея са доволни от подготовката в града-държава за срещата между лидерите.", "date": "2018.06.09", "title": "Тръмп и Ким Чен-ун пристигат в Сингапур за дългоочакваната среща"}
{"url": "https://www.faktor.bg/bg/articles/ikonomika/turizam/otkrivat-noviya-sezon-v-slanchev-bryag-s-proverki-na-inspektori-ot-dans", "text": "На \"Какао плаж\" в Слънчев бряг са се заградили абсолютно незаконно, в разрез с разрешенията им като преместваеми обекти. Те имат над 800 кв.м. допълнителна площ - скари, но са затворили всичко и са направили огромен бункер. Това коментира вицепремиерът Валери Симеонов в Поморие, цитиран от \"24 часа\".  Тези мутри-тарикати са си затворил заведенията, за да могат да минат в една друга процедура при меренето на шума. Но дори и така те са с озвучаване над нормите и вътре и вън. В понеделник ще бъдат сезирани министерството на туризма, РДНСК и община Несебър за премахване на незаконните заграждения. Като цяло тече процедурата по премахването на самите обекти, тъй като са в разрез със ЗУТ\", подчерта Симеонов. Другата седмица в Слънчев бряг щяла да започне и тридневна проверка на ДНСК, допълни Симеонов.", "date": "2018.06.09", "title": "Откриват новия сезон в Слънчев бряг с проверки на инспектори от ДАНС"}
{"url": "https://www.faktor.bg/bg/articles/obshtestvo/ulitsata/spirat-vremenno-dvizhenieto-po-avtomagistrala-lyulin", "text": "Движението на леки автомобили по магистрала \"Люлин\" ще бъде спряно от 13.00 до 18.00 часа заради обрушване на скатове при 9-и километър, съобщиха от Агенция „Пътна инфраструктура”. Затворен за коли ще бъде участъкът от пътен възел „Даскалово“ до пътен възел „Мало Бучино“. За пътуващите за София обходният маршрут е през Владая, а в посока Перник през Владая и Мало Бучино. Камионите над 12 тона ще бъдат спирани на интервали от два часа и ще изчакват на място. В неделя няма да се работи в района. Дейностите ще продължат в понеделник.", "date": "2018.06.09", "title": "Спират временно движението по автомагистрала \"Люлин\""}
{"url": "https://www.faktor.bg/bg/articles/obshtestvo/ulitsata/kandidat-zhurnalisti-se-potyat-nad-temata-patyat-na-pismen-izpit-v-alma-mater", "text": "В аудитория № 272 на Софийския университет започна писменият изпит по журналистика, за който 416 кандидати са подали заявление за явяване. С него започна втората кандидатстудентска сесия на Алма Матер за учебната 2018/2019 година. Кандидат-студент изтегли темата „Пътят”, по която ще пишат всички явили се днес на изпита. Бяха изтеглени и две контролни теми: „Промяната във вашите ръце“ и „Капани на комуникацията“. Това съобщиха от пресцентъра на СУ \"Св. Климент Охридски\".  Заместник-ректорът на Алма матер проф. Ренета Божанкова приветства бъдещите студенти на Софийския университет и изрази увереност, че ще се представят отлично на изпита. Пожела им да подредят добре думите и мислите си и да организират така времето си, че да успеят да напишат всичко, което им подскажат знанието, умението да си служат със словото и разбирането им за днешния свят.  Доц. Ефрем Ефремов, председател на изпитната комисия по журналистика, също се присъедини към пожеланията за успех.  В балообразуването на бакалавърските програми по „Журналистика“ и „Връзки с обществеността“ влизат оценките от писмения и от устния изпит по журналистика. От тази година в специалност „Книгоиздаване“ ще се взима само по-високата оценка от двата конкурсни изпита, а не сборът, както беше досега в условията за прием; вече ще има възможност по избор за кандидатстване в тази специалност с оценките от матурите по „Български език и литература“, „История и цивилизация“, „Философски цикъл“ и чужд език.  Непроменено остава изискването до устен изпит по журналистика да се допускат издържалите писмения изпит с оценка не по-ниска от добър (3,50).", "date": "2018.06.09", "title": "Кандидат-журналисти се потят над темата \"Пътят\" на писмен изпит в Алма Матер"}
{"url": "https://www.faktor.bg/bg/articles/obshtestvo/ulitsata/lekarskiyat-sayuz-si-izbra-nov-shef-toy-obeshta-da-se-bori-za-poveche-pari-v-zdraveopazvaneto", "text": "На 08 юни започна провеждането на 68-и редовен отчетно-изборен Събор на Български лекарски съюз. Тази година в надпреварата за председателкия пост се бориха четирима кандидати – д-р Венцислав Грозев, досегашният председател на БЛС, издигнато от РЛК Плевен, д-р Георги Тодоров, номиниран от РЛК Варна, д-р Цветан Райчинов, председател на БЛС от 2009 г. до 2015 г., кандидат от РЛК Русе и д-р Иван Маджаров, член на досегашния УС на БЛС, с издигната кандидатура от РЛК Пловдив, съобщи Канал3. Всеки един от кандидати представи пред Събора своя управленска програма, в която очерта мерките и подходите за стабилизиране на здравния сектор и издигане авторитета на лекарската гилдия, които ще предприеме в новият мандат като председател на съсловна организация. Всички претенденти за поста се обединиха около необходимостта от единност и сплотеност на съсловието, като фактор за ефективност в здравния сектор и основна предпоставка за повишаване качеството на медицинската услуга у нас. При първото гласуване д-р Маджаров взе 188 гласа, а досегашният председател д-р Венцислав Грозев – 136 гласа. Д-р Цветан Райчинов и д-р Георги Тодоров взеха съответно по 35 и 33 гласа на първия тур. След първия даден вот от делегатите на Събора, д-р Венцислав Грозев и д-р Иван Маджаров се явиха на балотаж. С 212 гласа на 170, председателкия пост отиде в ръцете на д-р Маджаров. Действителните бюлетини бяха 382, а регистриралите се кандидати към същия ден – 404. Новият председател на БЛС обеща, че ще се бори за повече пари в здравеопазването. Д-р Маджаров изтъкна, че важен елемент от ефективността на системата е елиминирането на разделението на лекарите на такива в доболнична и болнична помощ, на работещи в частни или държавни структури. В оставащите два дни от редовния Събор на съсловната организация, се очаква да бъдат избрани заместник-председателите и главен секретар на БЛС, членове на УС на БЛС, председатели и членове на контролна и етичната комисия, председател на Акредитационния съвет на БЛС и членове на Висш медицински съвет.", "date": "2018.06.09", "title": "Лекарският съюз си избра нов шеф, той обеща да се бори за повече пари в здравеопазването"}
{"url": "https://www.faktor.bg/bg/articles/petak-13/zakleymyavat-gey-parada-v-sofiya-zashtoto-e-neloyalna-konkurentsiya-na-tsarkvata", "text": "„За Св.Синод провеждащият се днес гей парад в София е чиста проба нелоялна конкуренция. Заради това архиереите са „против” организирането му и всяка година го заклеймяват. Как така едните ще могат да излязат и да афишират открито собствената си сексуална ориентация, а черноризците ще трябва да се крият гузно по митрополии и манастири”. Това е краткият, но ясен коментар за истинското състояние на БПЦ. Но той дава и адекватен отговор, защо Синодът изпада в тиха истерия всяка година и анатемосва „София Прайд”, коментира пред Faktor.bg висш духовник, запознат с тайните на клира. Знаково в деня на софийския „София Прайд” синодалните старци също се събират за първата си юнска сесия и пак така знаково в събота в сърцето на Софийска митрополия тихомълком ще бъде открит бар, забранен за хетеросексуални, шушукат иронично в църковните среди на столицата. Поредното  развлекателно заведение на „греха” отваря в събота врати в отдаден под наем църковен имот и то в знаковия триъгълник между храмовете „Св. Неделя”, „Св. Петка” и „Св.Марина”. Но българските владици отдавна демонстрират пред вярващите, че щом се печелят пари не е греховно, а каноните и Уставът на Църквата, които забраняват подобно съжителство нямат никакво значение. В църковната общност е публична тайна, че  Затова пък лобито им сред висшите архиереи е най-силното и влиятелно в БПЦ, даже по-сплотено и от руското и десарското.  „Обявявайки се срещу гей парадите и изобщо срещу греха на мъжеловството, Църквата го интегрира вътре в себе си, като напълно му се отдава\", обяснява зависимостите преподавател в Духовната академия, пожелал анонимност. Именно това състояние разобличава лицемерното поведение на висшия клир. Църквата се тресе непрекъснато от педофилски и гей скандали – явни и прикрити, но до сега няма нито един наказан или отлъчен за грехопаденията. По този парадокс Св. Синод мълчи като поразен от гръм. Запознати с делата на клира твърдят, че последните комисии в Св.Синод за разследване на педофилски и гей скандали са създавани преди едно десетилетие. Но всичко е било за светска показност, никога е нямало становище, предложение или реално наказани за грехопаденията. През вече далечната 2006 г. е свикана една от последните синодални комисии, която трябва да разследва педофилски скандал в Софийската духовна семинария. Забъркано е името на тогавашния архимандрид Сионий, ректор на учебното заведение. Обществено достояние стават оплаквания на родителите на семинаристи. Намесва се и Агенцията за закрила на детето. Но създадената от Синода комисия дори не се събира нито веднъж на заседание, а сканадалът се потулва, твърди член на бутафорната комисия. Само три години по-късно, през 2009 г. обаче Сионий отново е забъркан в педофилски истории. Тогава е преместен от София във Видин като викарий на покойния владика Дометиан. Но разселването се превръща в повод за създаване на истинска монашеска гей общност във Видинска епархия. Още в интернет се разнасят скверните чатове между скандално известни архимандрит и йеромонах. От Видин Сионий е изпратен за игумен на Троянския манастир. Самата обител пък е известна в църковните среди като  В Троянския манастир Сионий се прочу с решението си да изгони монаси заради хомосексуални наклонности. Нарочените са Кирил, Филарет и Пахомий и Августин, който умира при мистериозни обстоятелства. Срещу въпросните монаси са повдигнати църковно-наказателни дела, но те не влизат никога в сила.  С педофилски скандал се прослави преди години и Пловдивската духовна семинария, но и нейният ректор бе изпратен за „наказание” игумен в голям манастир.  В БПЦ се действа  Вместо наказание, провинилите се партийни другари ги местеха по времето на комунизма на други по-важни служби, или ги изпращаха на дипломатически мисии. В Църквата за педофилски и гей скандали наказани и отлъчени също няма, на за братята, почитатели на мъжките ласки,  винаги се намира нов пристан в нова епархия. Преди години като средище на мъжката любов се прослави и Басарбовският манастир. Там даже се стига до интеррелигиозна гей връзка между монах и местния имам – сплотявали любовта между Християнството и Исляма. Известен с обратните наклонности на братята е и Шипченският манастир „Рождество Христово”. Неписано правило е, че там монасите ги приемат само, ако са меки китки. Така разбират братството и служението на Господ и в манастира „Св. Марина” във Варненска епархия, разказват отвратени свещеници. Всъщност, ако всеки по-любопитен надзърне в интернет, ще му се завие главата от безброй истории с цветущ църковен разврат.  Тези скверни и греховни случаи са докладвани на заседания на Синода, но винаги след като са станали обект на обществени скандали и са осветени в медиите. Нито един владика или игумен не е изпращал преди това сигнали до клира и патриарха, твърди източник от Патриаршията. Почеркът на бившата Държавна сигурност все още ясно се вижда в кадровия състав на Православната църква. Духовници твърдят, че след 70-те и 80-те години на миналия век офицерите от комунистическите тайни служби целенасочено започват да пробутват и инфилтрират на различни нива в БПЦ хомосексуалисти. Така постигат няколко важни цели:  Внедряват зависими със сексуалната си ориентация лица, които се превръщат в очите и ушите на комунистическата власт в Църквата. Чрез тях могат да я манипулират и контролират общността.  От друга страна кадровият й състав се деморализира, а това отвращава и разколебава вярващите, насажда се безпросветен атеизъм. Така целият упадък на комунистическото общество е пробутван в Църквата. Видни представители на десарските зависимости по времето на комунизма са покойни владици, известни сред началниците от ПГУ като  „Гейрасим” и „Гейласий”. Двамата се оказват едни от най-опасните кадровици в Синода, като в продължение на почти две десетилетия методично пробутват на важни постове в митрополиите, Патриаршията и манастирите откровени гейове, прикрити с раса с кръстове, разказва софийски духовник. Благодарение на тази сатанинска политика днес Църквата е обладана от фалшиви духовници, които я използват за параван на хомосексуалните си страсти и зависимости. При тази зарината в грехопадения и разврат Църква, как да очакваме решения и действия в подкрепа на българщината и чистата вяра, които се превръщат в лесна плячка на руски и чужди интереси.", "date": "2018.06.09", "title": "Заклеймяват гей парада в София, защото е нелоялна конкуренция на Църквата"}
{"url": "https://www.faktor.bg/bg/articles/obshtestvo/zakon-i-red/v-gartsiya-osadiha-balgarin-na-12-g-zatvor-za-alo-izmami", "text": "Присъда от 12 години затвор издаде съдът на остров Родос срещу 26-годишен български гражданин за телефонни измами. Жертвата на измамата поискала помощ от полицията за арестуване на българина. Разследването по случая доказа, че осъденият български гражданин е извършил няколко престъпления към възрастни хора. Сценарият на престъплението е познатата схема - по телефона се съобщава на възрастен роднина, че негов близък е предизвикал катастрофа с жертви. Иска се голяма сума, за да се промени констатацията на полицията и роднината да бъде оневинен. Разкритията по конкретния случай на остров Родос идват от възрастна жена, която се усъмнила в достоверността на разказаната й по телефона история и незабавно сигнализирала в полицията. На мястото на предаването на сумата от 5 000 евро идва българинът, който е задържан на място. Съвместно с него в престъпната схема са участвали и две жени, които все още не са арестувани. Престъплението, съгласно действащото законодателство в страната, се счита за участие и организиране на престъпна група, както и поставяне на риск живота и здравето на жертвите на телефонните измамници.", "date": "2018.06.09", "title": "В Гърция осъдиха българин на 12 г. затвор за ало измами"}
{"url": "https://www.faktor.bg/bg/articles/ucheni-razkrivat-kakvo-se-sluchva-s-tyaloto-ni-sled-smartta", "text": "Независимо дали ви харесва или не, някой ден животът ще си отиде от тялото ви. Различни религиозни системи предлагат различни обяснения за метафизичните преживявания, които следват след смъртта. Но истината за това, какво се случва с физическото тяло на човек, след като умре, ни казва науката, която се занимава от много време с този въпрос, пише profit.bg.  В началните секунди след смъртта кислородът бързо се изчерпва и мозъчната дейност се затруднява. Невроните прекратяват дейността си и мозъкът спира, отделяйки хормони, които регулират различните функции на тялото. Мускулите се отпускат, кожата губи цвета си и става бледа, което е резултат от липсата на приток на кръв. Това се случва едва 15-20 минути след смъртта. Сърцето вече не изпомпва кръв, тя не циркулира и заради гравитацията се събира в най-ниската точка на тялото. След няколко часа тялото получава червено и лилаво оцветяване заради утаяването на кръвта. До 12 часа след смъртта тялото е достигнало максимална промяна в цвета. Този процес, известен като \"следсмъртни петна\", помага на лекари и съдебни следователи да определят приблизителното време на смъртта. През това време започва и друг процес. След от три до шест часа след смъртта феномен, известен като \"трупно вкочаняване\", започва да се проявява. Мускулите се сковават, оставяйки тялото в положение за следващите 24-48 часа. Макар че се случват и други процеси, тялото е подложено на разлагане през цялото време. Клетъчната мембрана се пука и започва да бълва цитозол. Той съдържа протеини и ензими, които разграждат околната тъкан, заедно с помощта на повече от 100 трилиона микроорганизми. След това анаеробни бактерии (които не се нуждаят от кислород, за да оцелеят) в стомашно-чревния тракт започват да се хранят с коремните органи. Това е мръсен процес, известен като гниене, съпроводен с неприятни миризми, освобождавани при разграждането на аминокиселини. Те пък привличат насекоми, които се хранят с мърша. Те снасят яйца в гниещата тъкан, които се излюпват в рамките на един ден. Ларвите им продължават да се хранят с трупа. Насекомите могат да изконсумират 60 процента от тъканта на човешкия организъм само за няколко седмици. В резултат на това се освобождават течности и газове. Между 20-50 дни след смъртта се осъществява маслена ферментация, която привлича ларви на бръмбари, протозои и гъби. Това е процес, известен като сухо гниене, който може да се проявява в продължение на една година. Каквито и части да са останали от тялото, те са изядени от растения и животни през следващите години, дори останките на скелета. Ако тялото е поставено в земята, то ще изчезне, а молекулите му ще се рециклират в природата.", "date": "2018.06.09", "title": "Учени разкриват какво се случва с тялото ни след смъртта"}
{"url": "https://www.faktor.bg/bg/articles/novini/balgariya/dzhambazki-ironichno-kam-sofiya-prayd-pozhelavam-prekrasen-den-s-proliven-dazhd-buri-i-gradushki", "text": "Евродепутатът и заместник-председател на ВМРО Ангел Джамбазки от официалната си страница във \"Фейсбук\" написа отворено писмо, в отговор на покана, изпратена до него, както и до всички български народни представители и евродепутати, министри и т.н. Това съобщиха от пресцентъра на ВМРО.  Не желая по никакъв повод да си прекарам времето в компанията на странни същества тип „Елза Парини“, които се кривят и кълчат, качени на платформа, гримирани и намацани като статисти в нискобюджетна комедия на ужаса, това поне е естетически избор, на който имам право, пише в писмото си Джамбазки.  Той допълва, че това събитие ще струва на българските данъкоплатци командироването и събирането на повече от хиляда и двеста служители на МВР, от няколко областни дирекции. Оголвайки райони, в които тези служители са много по-нужни. Доста скъпо излизат на данъкоплатеца съботните Ви разходки из центъра на столицата, категоричен е воеводата.    Не, благодаря.  Тази демонстрация на различен пол е излишна. Натрапваща се.  На 01.06 тази година получих любезно писмо-покана от г-жа Лилия Драгоева, координатор на т.нар. „София Прайд 2018“. Доста се поколебах дали тази покана е проява на чувство за хумор в гей-общността или някой отегчен гей-активист на средна възраст е бил наказан на изпълни досадната задача да изпрати тези покани до 240 народни представители, 17 български представители в ЕП, знайни и незнайни министри, заместник-министри и прочее и ме е добавил в получателите ѝ. Все едно, тъй като писмото е любезно, възпитанието изисква да получи любезен отговор. Мислих да го занеса лично, но с оглед предишния ми опит с това събитие, реших да не възбуждам излишно ранимите душици на манифестиращите гей-активисти, културни марксисти, мулти-култи талибани и прочее активисти за смазване на патриархата и установяване на многополова диктатура на либералния пролетариат.  Затова ще отговоря под формата на открито писмо.  И така.  Уважаема Госпожо Драгоева,  Отклонявам любезно Вашата покана. Не само защото не желая по никакъв повод да си прекарам времето в компанията на странни същества тип „Елза Парини“, които се кривят и кълчат, качени на платформа, гримирани и намацани като статисти в нискобюджетна комедия на ужаса, това поне е естетически избор, на който имам право.  Не само защото намирам демонстрацията Ви за излишно натрапване на половия Ви живот, който не интересува никого, освен Вас. Но пък ще струва на българските данъкоплатци командироването и събирането на повече от хиляда и двеста служители на МВР, от няколко областни дирекции. Оголвайки райони, в които тези служители са много по-нужни. Доста скъпо излизат на данъкоплатеца съботните Ви разходки из центъра на столицата.  Видно от исканията, Вие ме каните на политическо събитие с политически искания. Лозунгите, които се издигат на него противоречат на моите политически убеждения. За да не съм голословен, веднага давам конкретни примери с Вашите политически искания, които категорично не приемам:  1. Не приемам исканата от Вас промяна на Наказателния кодекс и въвеждане в него на признацитe „сексуална ориентация”, „полова идентичност” и „полови характеристики” в текстовете, които касаят подбуждане към дискриминация, насилие и омраза, както и употреба на насилие по тези признаци. НК има нужда от далеч по-сериозни промени, другаде.  2. Не приемам исканата от Вас промяна на Семейния кодекс и легализиране на фактическото съжителство или граждански съюз за хора както от различен, така и от един и същ пол. Това е опит за легализация на еднополовите бракове. Моите убеждения са, че бракът е и трябва да остане доброволен съюз между една жена и един мъж.  3. Не приемам исканото от Вас признаване на родителски права и на двамата партньори по отношение на деца, родени в двойка от един и същ пол.  4. Не приемам исканото от Вас право на осиновяване от двойки от един и същ пол, както и право на осиновяване на дете от втори родител в двойка от един и същ пол. Помежду си правете каквото си искате и колкото си искате, но поне децата оставете на мира.  5. Не приемам исканото от Вас изготвяне на законодателство за признаване на пола, основано на самоопределение и свободно от изисквания, които накърняват телесната неприкосновеност (като стерилизация, хирургическа или медицинска интервенция). Подобно искане е неразумно, противоестествено и излишно. Полът не е и не може да бъде основан на самоопределение. Полът е природна даденост. Смяната му на дневна база, в зависимост от сутрешното настроение или гей-либерален махмурлук, е неприемливо и опасно.  6. Не приемам исканото от Вас възприемане на политики, които да доведат до подобряване на публичната среда и до намаляване на словото и престъпленията от омраза чрез активното участие на институциите и чрез ефективно правоприлагане и превенция. Това са поредните празни приказки, оправдаващи поредния грант, финансиращ фалшиви каузи.  7. Не приемам исканото от Вас въвеждане на политики, които да повишат доверието в институциите, за да не се страхуват ЛГБТИ хора да подават жалби за престъпления и дискриминация срещу тях в съответните органи. По горните причини.  8. Не приемам искането Ви за образователни програми в училищата с цел превенция на тормоза над ЛГБТИ младежи. Нямате никакво място в училищата и детските градини, нито Вие, нито дълбоко погрешната и сбъркана джендър-пропаганда.  9. Не приемам искането Ви за конституционна закрила на ЛГБТИ хората и допълване на признаците за дискриминация в чл. 6 от конституцията, според който „не се допускат никакви ограничения на правата или привилегии, основани на раса, народност, етническа принадлежност, пол, произход, религия, образование, убеждения, политическа принадлежност, лично и обществено положение или имуществено състояние”, но липсва признак „сексуална ориентация”. Текстът на КРБ е напълно изчерпателен, ако искате да Ви споменем поименно в Конституцията?  10. Не приемам искането Ви за право на брак за лица от едни и същ пол. Както вече казах, бракът е доброволен съюз между една жена и един мъж.  Желая Ви приятен ден и се надявам на един прекрасен съботен ден с проливен дъжд, бури, гръмотевици и локална градушка в центъра на София, около 16.00 часа днес.  С уважение: Ангел Джамбазки,", "date": "2018.06.09", "title": "Джамбазки иронично към \"София прайд\": Пожелавам прекрасен ден с проливен дъжд, бури и градушки..."}
{"url": "https://www.faktor.bg/bg/articles/novini/balgariya/anton-todorov-radev-e-nay-skapo-plateniyat-praznodumets-na-republikata", "text": "„Свръхпроизводството на Руменрадевата фабрика за клишета заплашва да потопи в нищоговоренето си всичко наоколо!” Така политологът и бивш депутат от ГЕРБ Антон Тодоров реагира на изявленията на президента Румен Радев от Варшава. Вчера той участва на международен форум с Естония, Латвия, Литва, Румъния, Словакия, Унгария, Чехия и Полша, на който страните разменят мнения и координират свои позиции по въпроси от дневния ред на НАТО, преди провеждането на предстоящата през юли среща на върха на алианса в Брюксел. Ето какво написа във фейсбук още Тодоров за изявленията на държавния глава: „Радев в Полша: „Без гарантирането на сигурност е невъзможно да постигнем устойчива стабилност на Балканите“ И още от цунамито от клишета: „Предизвикателствата, пред които сме изправени в сферата на сигурността, надхвърлят ограничените възможности на отделните държави за тяхното преодоляване и изискват общ отговор“! Водата е мокра, снегът вали през зимата, ледът е твърд, слънцето е топло и т.н. Ега ти празнодумеца! Най-скъпо платеният празнодумец на републиката”.", "date": "2018.06.09", "title": "Антон Тодоров: Радев е най-скъпо платеният празнодумец на републиката"}
{"url": "https://www.faktor.bg/bg/articles/novini/svyat/stranite-ot-g-7-shte-se-boryat-zaedno-sreshtu-izbornite-vmeshatelstva", "text": "Лидерите от Г-7 ще споделят информация помежду си и ще работят с интернет доставчици и социални мрежи за осуетяване на външна намеса в избори в страните им. Това се казва в проектодокумент на срещата на върха на групата в Канада, цитиран от „Ройтерс”. Освен това САЩ, Канада, Япония, Франция, Германия, Великобритания и Италия ще осигурят прозрачност на финансирането на политическите си партии и на политическите реклами, особено в предизборни кампании. В текста изглежда се имат предвид твърденията на САЩ и някои страни от ЕС, че Русия се е намесвала в техни избори. Москва отрича да е правила това. \"Чуждестранни лица се опитват да подкопаят нашите демократични страни и институции, изборния ни процес, суверенитета ни и сигурността ни. Тези вредни, разнообразни и постоянно променящи се тактики са сериозна стратегическа заплаха, срещу която се ангажираме да се изправим заедно и да работим и с други правителства, които споделят нашите демократични ценности\", се казва в проекта на съвместния документ. Той се появи само ден, след като американският президент Доналд Тръмп си навлече гнева на най-близките си съюзници с коментар, че Русия трябва да бъде върната в групата на най-развитите икономики. Неговото избиране и евентуалното участие на Русия в процеса на дискредитиране на конкурентите му се разследва", "date": "2018.06.09", "title": "Страните от Г-7 ще се борят заедно срещу изборните вмешателства"}
{"url": "https://www.faktor.bg/bg/articles/novini/svyat/v-tuluza-udariha-balgarska-banda-eksploatirala-prosyatsi", "text": "Единайсет български граждани, които експлоатирали просяци, са задържани в югозападния френски град Тулуза, съобщи полицията, цитирана от „Франс прес”. Осем мъже и три жени отиват на съд за трафик на хора, пране на пари и експлоатация. Разследването е започнало през май 2017 г. след жалба на българин, който искал да се измъкне от контрола на мрежата, съобщава Би Ти Ви. Той бил нает в района на Плевен от една от ромските фамилии, които експлоатират просяци в Тулуза, с обещание за справедливо разпределение на печалбите. При пристигането му в Тулуза обаче документите му за самоличност били отнети и той открил, че просяците в мрежата живеят в тежки условия и дори биват измъчвани, ако не донесат достатъчно пари. Върху един от хората минала кола, друг бил вързан за дърво цяла нощ и бит с електрически кабел, трети бил многократно прободен с нож, а четвърти бил ранен с огнестрелно оръжие. Полицията е проследила парични потоци в размер на десетки хиляди евро към България и идентифицирали членовете на мрежата, която е структурирана около пет семейни клана. В Тулуза членовете на мрежата живеели дискретно, но в България водели охолен живот със скъпи коли и луксозни къщи. \"Кръстовищата, където хората просят, се класифицирали според стойността си. Подходящото кръстовище носи до 400 евро на ден\", обясни френският полицейски комисар Карим Филали. Освен 11-те задържани полицаите са отвели 31 мъже, една жена и едно седемгодишно дете, които били просяци от мрежата и ги поверили на социалните служби. „Те са ужасени, на някои вече е било наредено да почнат пак да просят”, каза комисар Филали и добави, че всичките просяци поискали да се върнат в България.", "date": "2018.06.09", "title": "В Тулуза удариха българска банда, експлоатирала просяци"}
{"url": "https://www.faktor.bg/bg/articles/novini/svyat/makron-sled-sreshtata-s-tramp-ima-volya-da-napredvame-zaedno", "text": "Президентите на Франция и САЩ Еманюел Макрон и Доналд Тръмп обявиха напредък в преговорите си по търговията и други теми на втората си двустранна среща по време на срещата на върха на Г-7 в Канада, без обаче да споменават сближаване на позициите по митата върху стоманата и алуминия, предадоха Франс прес и ДПА. \"Започнахме да обсъждаме актуални теми като търговията и това позволи да се разсеят много евентуални недоразумения. Има воля да работим, да напредваме заедно\", заяви Макрон в началото на срещата си с Тръмп. \"Нещата на тази среща на върха на Г-7 бележат напредък\", отбеляза френският президент. Той добави, че разговорите на форума са откровени, но забелязва \"готовност от всички да се постигне споразумение и да има подход, който да е печеливш за всички\". Тръмп също възприе по-положителен тон и похвали \"много добрите си отношения\" с Макрон. Той повтори, че САЩ имат голям търговски дефицит с ЕС и заяви, че \"Еманюел оказа голяма помощ по този въпрос\". \"Ще стане нещо, мисля, че ще е много положително\", каза Тръмп, без да уточни по кои теми. След края на първата работна сесия на срещата на върха на Г-7 френски официален представител заяви, че ЕС и САЩ ще започнат експертни разговори по търговията до две седмици, отбелязва Ройтерс. Белият дом съобщи, че двамата президенти са обсъдили търговията, Иран и предстоящата среща на върха на Тръмп със севернокорейския лидер Ким Чен-ун, предаде Асошиейтед прес.", "date": "2018.06.09", "title": "Макрон след срещата с Тръмп: Има воля да напредваме заедно"}
{"url": "https://www.faktor.bg/bg/articles/novini/balgariya/izdahna-mario-panchev-mazhat-zastrelyal-pelov", "text": "Рано тази сутрин е починал от раните си Марио Панчев – мъжът, който застреля в центъра на Ботевград беглеца от Централния софийски затвор Владимир Пелов. Това съобщи Би Ти Ви, позовавайки се на свои източници. Криминално проявеният мъж беше прострелян от Пелов, като към момента се смята, че двамата са имали стар спор заради неуредени финансови взаимоотношения. Според близки на убития нападението от 6 юни е втори опит на затворника да се саморазправи с Панчев. Смъртта на Пелов сложи край на продължило седмици наред безплодно търсене след бягството му от Централния софийски затвор. Стана ясно, че разследващите са имали информация, че той е в Ботевград, но така и не са успели да организират акция по залавянето му.", "date": "2018.06.09", "title": "Издъхна Марио Панчев - мъжът, застрелял Пелов"}
{"url": "https://www.faktor.bg/bg/articles/novini/balgariya/i-d-kmetat-na-obshtina-mladost-petar-kardzhilov-iska-post-za-koyto-nyama-kompetentnost", "text": "Първоначално аз и другият останал на свобода зам.-кмет Владимир Клисуров имахме намерение да се оттеглим, защото предполагахме какво можем да заварим като работа в общината. Дойдоха служителите на района и казаха: „Моля, останете, Вие поне знаете как трябва да работим”. Това обясни в ефира на Би Ти Ви арх. Румен Русев, и.д. кмет на община „Младост“ в столицата.  По думите му, въпреки опита на обвинената в корупция Десислава Иванчева да го уволни от ареста, след решението на Столичния общински съвет той вече се чувства легитимен. Припомняме, че СОС избра него пред посочения от Иванчева пиар на общината Петър Кърджилов. Арх.Русев обясни, че лично той не е виждал Десислава Иванчева да взема пари под масата. Бизнесмени са идвали при него с оплаквания от администрацията, че не им се движат нещата в срок.  В разговора  се включи и Петър Кърджилов, който заяви: „Искам да заявя пред цяла България, че пъкленият план на управляващите сработи и гражданското управление на „Младост” е елиминирано”, заяви Кърджилов. Той е категоричен, че общината вече е в ръцете на ГЕРБ. „Ако г-н Кърджилов мисли, че само той и г-жа Каменова са граждани”, контрира арх. Русев.  Според него Кърджилов иска пост, за който няма никаква компетентност.", "date": "2018.06.09", "title": "И.д.кметът на община \"Младост\": Петър Кърджилов иска пост, за който няма компетентност"}
{"url": "https://www.faktor.bg/bg/articles/slanchevo-i-toplo-na-mesta-s-valezhi-i-gradushki", "text": "Днес ще преобладава слънчево време. В Източна България ще се задържи почти без валеж и с повече слънчеви часове. Ще духа слаб до умерен югоизточен вятър. В 10 области в страната е обявен жълт код за гръмотевични бури и валежи през днешния ден. Това показва справка на сайта на Националния институт по метеорология и хидрология (НИМХ) при БАН.  Предупреждението е в сила за областите Видин, Враца, Монтана, Плевен, Ловеч, Габрово, София-град, Софийска област, Перник и Кюстендил.  Очакват се интензивни и значителни по количество валежи с гръмотевична дейност през втората половина на деня и през нощта срещу неделя. Има условия и за градушки. Локални извалявания до 25-40 л/кв.м. Максималните температури ще са предимно между 28° и 33°. Атмосферното налягане е по-ниско от средното за месеца и ще продължи да се понижава.", "date": "2018.06.09", "title": "Предупреждение за обилни валежи в 10 области в страната"}
{"url": "https://www.faktor.bg/bg/articles/novini/svyat/shefat-na-prezidentskata-kampaniya-na-donald-tramp-se-sdobi-s-novi-obvineniya", "text": "Специалният прокурор Робърт Милър, който разследваше връзките на кандидат президентската кампания на Доналд Тръмп с Русия ще повдигне обвинения срещу бившия ръководител на кампанията на Пол Манафорт и неговия сътрудник Константин Килимник за въздействие върху свидетели. Манафорт вече е обвинен за пране на пари, нерегистриране като чуждестранен агент, както и за банкови и данъчни измами. По всички обвинения той пледира невинен. Според източници близки до прокуратурата се очаква да се засили натиска върху Манафорт, за да сключи той сделка с правосъдието и да сътрудничи на разследването. Знае се, че Манафорт е имал връзки с проруска партия в Украйна и руски олигарх, който е бил близък до Кремъл.", "date": "2018.06.09", "title": "Шефът на президентската кампания на Тръмп се сдоби с нови обвинения"}
{"url": "https://www.faktor.bg/bg/articles/novini/svyat/-telegraf-zapadni-sili-shantazhirat-vuchich-zaradi-kosovo", "text": "Белградското издание „Телеграф“, цитирано от скопския телевизионен канал „Плюс Инфо“, съобщава, че президентът на Сърбия Александър Вучич е бил изложен на шантаж от страна на Запада заради Косово. Според вестника западните сили изнудват Вучич да приеме техните искания за Косово, като в  противен случай го заплашват, че ще публикуват данни за афера, свързана с брат му. Идеята е, както пише сръбският „Телеграф“, чрез медиите да бъдат пускани измислени афери с обвинения срещу Андрей Вучич, брат на сръбския президент, които ще се пускат в общественост в ключови моменти , „когато нещо се случва във връзка с Косово“, посочва БТА. По-рано министърът на отбраната на Сърбия Александър Вулин заяви, че в Сърбия се подготвя медийна група, която да атакува Вучич и неговите най-близки сътрудници и близки. Дали информацията на \"Телеграф\" е достатъчно правдоподобна, или не е опит да бъде компрометиран Запада с някакви други цели, а защо не и  геополитически?", "date": "2018.06.09", "title": "Сръбският \"Телеграф\": Западни сили шантажират Вучич заради Косово?"}
