{"url": "https://faktor.bg/bg/articles/kristin-lagard", "text": "Новият председател на Европейската централна банка Кристин Лагард предупреди, че световният икономически растеж е крехък и нестабилен, като процесът на Брекзит и глобалното търговско напрежение продължават да причиняват несигурност за глобалната икономика. Говорейки в сряда пред френското радио RTL, г-жа Лагард посочи, че Германия и други страни със здрави бюджетни позиции трябва да се стремят към увеличаване на инвестициите, за да помогнат на своите икономики. По този начин тя продължи с призивите, отправени и от досегашния шеф на ЕЦБ Марио Драги, че правителствата трябва да се намесят посредством по-големи разходи, за да допринесат към водената от централната банка паричната подкрепа, целяща стимулиране на икономиката в еврозоната, предава БНР. Въпреки че страните от еврозоната координираха добре фискалните си политики, за да спасят единния блок по време на дълговата криза преди години, оттогава \"страните, които имат бюджетни излишъци всъщност не са положили необходимите усилия - страни като Холандия и Германия и някои други в света, за да помогнат на забавящата се глобална икономика\", посочи Кристин Лагард пред френското радио. \"Защо да не използваме този фискален излишък и да не инвестираме в инфраструктура“, запита се тя. \"Защо да не инвестираме в образование, в иновации, за да постигнем по-добро балансиране в условията на текущите дисбаланси“. Попитана за политиката на отрицателни лихви, г-жа Лагард каза, че хората трябва да вземат под внимание, че икономическият растеж може да е по-бавен, а безработицата по-висока без паричните стимули на ЕЦБ. Тя обаче отказа да коментира в това свое интервю перспективите за паричната политика на централната банка. Кристин Лагард също така отбеляза, че в региона на единната валута \"няма достатъчно солидарност“ и, че еврозоната действително трябва да има общ бюджет. Подобна беше и речта на Марио Драги на прощално събитие във Франкфурт в понеделник. \"Нуждаем се от фискален капацитет на еврозоната с подходящ размер и дизайн - достатъчно голям, за да стабилизира паричния съюз, но така замислен, че да не създава прекомерен морален риск“, посочи тогава Драги и допълни: \"Националните политики не винаги могат да гарантират правилната фискална позиция за цялата еврозона“. Кристин Лагард ще поеме управлението на ЕЦБ от Марио Драги на 1-ви ноември.", "date": "2019.10.30", "title": "Кристин Лагард: Световният икономически растеж е крехък и нестабилен"}
{"url": "https://faktor.bg/bg/articles/novini-svyat-gartsiya-tarsi-evropeyska-pomosht-za-spravyane-s-migrantite", "text": "Гърция търси европейска помощ за справяне с пристигащите ежедневно стотици мигранти по вода и суша. Лагерите на островите вече са претоварени. Премиерът Кириакос Мицотакис отговори остро на обвинението на турското външно министерство, че Гърция е отблъснала хиляди мигранти, опитали се да влязат в страната. Задълбочава се проблемът с влизащите в Гърция мигранти и бежанци. Днес само в лагера Мория на Крит са над 14 хиляди души. Стотици пристигат всеки ден с лодки от турския бряг към гръцките острови. Гръцкият министър по миграцията Комуцакос за пореден път поиска бърза реакция и общ европейски план за справяне с мигрантската криза. Премиерът Мицотакис заяви, че \"държавата сама не може да понесе товара на проблемите на три континента\". По време на четвъртата среща на високо равнище Европейски съюз - арабски страни, която се провежда в Атина, Гърция настоява за активно международно сътрудничество в борба с престъпните мрежи за търговия с мигранти. Прехвърлянето на мигранти във вътрешността на страната често среща негативна реакция на гърците. Има отправени заплахи за палеж към собственици на хотели с настанени мигранти.", "date": "2019.10.30", "title": "Гърция търси европейска помощ за справяне с мигрантите"}
{"url": "https://faktor.bg/bg/articles/novini-svyat-izvanredno-polozhenie-v-sarbiya-zaradi-pozharite-v-stara-planina", "text": "В непристъпни части на Стара планина, както и край сръбските градове Търговище, Вране, Прокупле и Босилеград още бушуват пожари, превантивно са евакуирани трима души, съобщи сръбската държавна телевизия РТС. Руско-сръбският хуманитарен център в Ниш се е включил в борбата с пожарите в горите в Стара планина и в югоизточна Сърбия. Центърът е готов да координира и да съдейства за използване на авиацията на руското министерство на извънредните ситуации в съответствие с утвърдената процедура на правителствата на Русия и Сърбия, се казва в съобщение на центъра, цитирано от телевизията. Пожарът е в непристъпен за автотранспорт район, до който пожарникарите стигат пеша за два часа. Гъстият дим затруднява използването на хеликоптери. В планинската част на община Босилеград, както и в част от община Търговище, където огънят обхвана около 500 хектара ниска растителност и дървета, е в сила извънредно положение. Превантивно евакуирани са трима души, по-възрастни самотно живеещи хора. В околностите на Вране огънят е обхнанал 13 квадратни километра. На помощ на местните пожарникари, както и в Търговище, са се притекли колеги от други градове, както и хеликоптери на сръбското вътрешно министерство. Потушен е пожарът край Прокупле, където горя ниска растителност и част от гората. Овладян е и пожарът в района на Лесковац и Бойник, където горяха храсти и ниска растителност.", "date": "2019.10.30", "title": "Извънредно положение в Сърбия заради пожарите в Стара планина"}
{"url": "https://faktor.bg/bg/articles/rusiya-shte-zapochne-testove-na-nova-mezhdukontinentalnata-balistichna-raketa-s-techno-gorivo", "text": "В началото на 2020 г. Русия ще започне летателно-конструкторски тестове на междуконтиненталната балистична ракета с течно гориво РС-28 \"Сармат\", пише \"Ведомости\", като се позовава на източници от министерството на отбраната и отбранителната промишленост. Първите две ракети ще бъдат изстреляни от силоз на космодрума \"Плесецк\" към полигона Кура на полуостров Камчатка. Предвидени са най-малко пет пуска. Според събеседник на \"Ведомости\", ако ракетният комплекс отговаря на заявените характеристики, ще бъде приет на въоръжение в Русия през 2021 г. Министерството на отбраната не отвърнало на запитване на вестника по този повод. Ракетата \"Сармат\" е сред ключовите нови оръжия, анонсирани от Москва и необходими за ядрения паритет със САЩ, отбелязва изданието. В тазгодишното си послание до парламента президентът Владимир Путин нарече РС-28 твърде страховито оръжие - новата система има фактически неограничен обсег. Тя може да атакува целите си и летейки през Северния, и през Южния полюс, и няма как да й попречат дори перспективните системи за противоракетна отбрана, допълва \"Ведомости\".", "date": "2019.10.30", "title": "Русия ще започне  тестове на нова междуконтиненталната балистична ракета с течно гориво"}
{"url": "https://faktor.bg/bg/articles/mohamed-halaf-1", "text": "„Трябва да бъдем много внимателни, защото заплахата (от ИДИЛ - бел.ред.) не е намаляла, а напротив – може да бъде по-голяма и силна“. Това заяви пред БНР журналистът Мохамед Халаф.        Според него този път съобщеното от американския президент Доналд Тръмп за смъртта на лидера на ИДИЛ Абу Бакр ал-Багдади е вярно и е потвърдено от различни посоки. Той добави обаче, че важното не е ликвидирането на Багдади, а това какво следва оттук нататък. „Ликвидирането на Багдади ще сложи край на плановете, на въображенията на такива организации да създадат ислямски халифат на територия в Близкия изток. Проблемът е в това, че идеологията остава. \"Ислямска държава\"  има присъствие в 8 държави“, коментира журналистът в предаването „12+3“. Халаф подчерта, че организацията вече е избрала новия си лидер, който не е по-малко екстремист от предшественика си. „ИДИЛ създаде толкова много бойци, обучени в различни лагери на територията на Сирия, Либия, Афганистан, Пакистан. Те ще водят новото поколение на световния джихад. Не трябва да пренебрегваме факта, че най-важната част в тази организация е чуждестранните бойци, които ще бъдат новата заплаха. Не трябва да забравяме, че към тях има много европейски джихадисти, както и вълците – единаци“, изказа мнение още Мохамед Халаф. Той предупреди още: „В момента на територията на Сирия има затвори, където има около 11 – 12 хил. чуждестранни и други бойци от Сирия, Ирак, които са бойците на Ислямска държава. В същото време техните жени и деца, които са около 60 хил. – те също са бомба със закъснител\".", "date": "2019.10.30", "title": "Мохамед Халаф: ИДИЛ вече е избрала новия си лидер, който не е по-малко екстремист от предшественика си"}
{"url": "https://faktor.bg/bg/articles/vazduhat-v-sofiya-e-zamarsen-v-pati-nad-normata", "text": "Още преди началото на отоплителния сезон днес в София бяха отчетени превишения до четири пъти над нормата за фини прахови частици. Справка на сайта airsofia.info, поддържан от гражданско сдружение, показва, че на практика в целия град тяхното ниво е над нормите. Най-замърсен е въздухът в района на \"Младост 2\" (242 микрограма на кубичен метър, при норма 50), Орлов мост (212 микрограма) и \"Хладилника\" (210). Данните в сайта https://waqi.info/, който събира данни за качеството на въздуха в цял свят, сочи стойности от 156 в \"Дружба\", 192 в \"Павлово\" и 199 в \"Овча купел\" и 214 в \"Надежда\". Той обаче разчита само на пет сензора в столицата, като един от тях отчита данни отпреди пет месеца", "date": "2019.10.30", "title": "Въздухът в София е замърсен в пъти над нормата"}
{"url": "https://faktor.bg/bg/articles/novini-svyat-zaradi-sanktsiite-i-armenskiya-genotsid-turskoto-mvnr-privika-amerikanskiya-poslanik-deyvid-satarfiyld", "text": "Турското външно министерство привика за обяснения американския посланик в страната Дейвид Сатърфийлд, предават местни медии. Причината за хода на Анкара са гласуваните преди часове от американския Конгрес два акта. С първия, гласуван с мнозинство от 405 на 11 гласа, смъртта на 1,5 млн. арменци между 1915 и 1923 г. в Османската империя е призната за геноцид. Второто решение на долната камара на американския парламент също с голямо мнозинство призовава президента на страната Доналд Тръмп да наложи санкции на Анкара заради военната ѝ операция в Северна Сирия. От турското министерство на външните работи определят гласуваното решение по повод събитията от 1915 г. като \"лишено от всякакви исторически и правни основания\" и подчертават, че го смятат за невалидно за Турция и турския народ и несъвместимо със стратегическото партньорство между двете страни.", "date": "2019.10.30", "title": "Заради санкциите и арменския геноцид турското МВнР привика американския посланик Дейвид Сатърфийлд"}
{"url": "https://faktor.bg/bg/articles/novini-balgariya-tsvetan-tsvetanov-se-sreshtna-s-yan-bzhezhinski-v-atlanticheskiya-savet-vav-vashington", "text": "Във Вашингтон, председателят на Управителния съвет на Евро-атлантическия център за сигурност Цветан Цветанов се срещна с Ян Бжежински, старши изследовател към Центъра по стратегии и сигурност “Скоукрофт” на Атлантическия съвет. Бжежински е и водещ изследовател по инициативата \"Три морета\" - форум, в който влизат дванадесет източноевропейски държави, членки на Европейския съюз, между които и България. Форматът има за цел да създаде условия за регионален диалог между членуващите в него страни по различни въпроси в областта на външната политика, икономическото развитие, енергетиката, отбраната, включително и противодействието на външни фактори, действащи с несистемни средства за влияние. Ян Бжежински запозна Цветанов с резултатите от проведената на 5-6 юни 2019г. среща в Любляна по инициативата, на която са присъствали Жан-Клод Юнкер, германският външен министър Щайнмайер и министъра на енергетиката на САЩ Рик Пери. На лице е видим прогрес в дейността на организацията, като се очаква още по-голямо засилване на дейността по време на настоящото председателство на формата от Естония. Положителен знак за засилващото се влияние на организацията е реализирането на Инвестиционния фонд към инициативата (Three Seas Investment Fund), по който редица държави-членки вече са внесли дялови вноски. Очаква се преди срещата в Талин през юни 2020г., вече да са налице първите инфраструктурни проекти, финансирани от фонда. Сред приоритетните проекти са изграждането на транспортните коридори „Север – Юг“ (известен като „Виа Карпатия“, свързващ пристанището Клайпеда в Литва със Солун в Гърция), Балтийско-Адриатическия коридор, Виа Балтика и други. Специално внимание ще се отделя и на изграждане на специализирана инфраструктура за доставка на природен газ на пристанища в Полша и Хърватска. Цветанов приветства горепосочените инициативи, заявявайки, че те са реален инструмент за диверсификация на енергийните доставки, което от своя страна ще доведе до намаляване зависимостта на региона от сегашните енергийни доставчици. Развиването на инфраструктурните проекти пък ще доведе до повишаване свободното движение на хора, стоки и капитали. Цветанов използва възможността да информира Ян Бжежински относно намерението на Евро-атлантическия център за сигурност да организира форум, който даде по-голяма гласност на Инициативата \"Три морета\" в България и държавите от региона. Според Цветанов, посредством инициативата може да се постигнат цели на трансатлантическото сътрудничество, както и да се заздрави евро-атлантическото влияние в региона. В тази връзка отправи покана към Бжежински да участва във форума в София. Бжежински прие поканата, като пое ангажимент да привлече към участие във форума и други американски експерти.", "date": "2019.10.30", "title": "Цветан Цветанов се срещна с Ян Бжежински в Атлантическия съвет във Вашингтон"}
{"url": "https://faktor.bg/bg/articles/novini-balgariya-deputatite-se-varnaha-ot-vakantsiya-za-da-si-glasuvat-nova", "text": "За по-малко от два часа тази сутрин народните представители изчерпаха работата си и удължиха ваканцията си заради предстоящите балотажи за местна власт, съобщи Нова телевизия. Минути преди 10.00 ч. парламентарният звънец разпусна депутатите в почивка до 6 ноември, сряда. Балотажът за местна власт в София и редица градове ще се състои на 3 ноември, неделя. \"За\" решението гласуваха 134 депутати, против бяха 8, въздържаха се четирима. Така парламентът няма да заседава на 31 октомври и Денят на будителите - 1 ноември. Те се падат четвъртък и петък преди балотажа в неделя.  Излизането в предизборни ваканции е обичайна практика за законодателния орган, чиято цел е парламентарната трибуна да не бъде използвана за предизборна агитация от политическите партии.", "date": "2019.10.30", "title": "Депутатите се върнаха от ваканция, за да си гласуват нова"}
{"url": "https://faktor.bg/bg/articles/balgarinat-se-maskira-na-helouin-za-da-izgoni-buditelite", "text": "Христо Иванов коментира във Фейсбука си предстоящия Хелоин, който се празнува масово и в България. Писателят отново засегната темата, че на чуждия празник кипи еуфория, докато Денят на будителите отдавна се е превърнал в почивен ден за учениците, които се радват. На родителите им пък не им е до Деня на народните будители, защото имат други грижи - на коя баба да оставят да гледа детето.  \"Всъщност няма нищо странно в това американският Хелоуин да бъде честван точно в Деня на народните будители. Българинът, и най-ученолюбивият дори, чуе ли \"даскал\" и се маскира. Българинът не обича да го учат, българинът обича да поучава другите. И най-добрият даскал не знае толкова, колкото него. И се маскира на Хелоуин, за да изгони будителите. Ами, толкоз...\", коментира Христо Иванов в профила си.", "date": "2019.10.30", "title": "Българинът се маскира на Хелоуин, за да изгони будителите"}
{"url": "https://faktor.bg/bg/articles/obshtestvo-zakon-i-red-petima-zadarzhani-za-vandalskiya-akt-v-chernoochene", "text": "Петима са задържани за вандалския акт в община Черноочене. Според информация на представители на местната управа, това е станало снощи и по техните думи сред тях има активисти на политическа сила. На този етап информацията не е официално потвърдена. В няколко села на общината и в общинския център непосредствено след изборите в неделя бяха изпочупени стъклата на прозорците на кметствата, а в Черноочене бяха струпани множество гуми, като целта според местни жители е била те да бъдат запалени. \"Иззети са 500 гуми от автосервизи с цел палеж. Тотален погром е това. Ние ги знаем. Буквално мога да кажа, че това са децата на кандидатите“, коментира избраният за кмет Айдън Осман.", "date": "2019.10.30", "title": "Петима задържани за вандалския акт в Черноочене"}
{"url": "https://faktor.bg/bg/articles/obshtestvo-zakon-i-red-osadiha-na-6-g-zatvor-mladata-zhena-prichinila-katastrofa-na-am-trakiya-shte-lezhi-samo-4-g", "text": "Софийският окръжен съд осъди на 6 години лишаване от свобода на 30-годишната Цвета Таскова, обвинена за тежката катастрофа на магистрала \"Тракия\" преди година и половина, при която автобус се преобърна край аутобана. Процесът се гледа по съкратената съдебна процедура, което автоматично означава намаляване на присъдата с една трета. Заради съкратената процедура, тя ще лежи в затвора само 4 от тях. Прокурорът по делото обяви след делото, че е поискал най-ниското наказание, предвид чистото минало на жената и факта, че е имала само едно нарушени като водач. Той дори допълни, че Таскова може да бъде наказана само условно, след като обжалва. За решението си, прокурорът се аргументира, че е станал свидетел на всички психични състояния в ареста на Таскова.  При инцидента загинаха шестима души, а повече от 20 бяха ранени. Автотехническа експертиза доказа, че при опит да изпревари автобуса, в който пътували 45 души, Таскова загубила контрол над управлението и се врязала в калника на предната лява гума. Това довело до преобръщането на автобуса в близката канавка.", "date": "2019.10.30", "title": "Осъдиха на 6 г. затвор младата жена, причинила катастрофа на АМ \"Тракия\", ще лежи 4 от тях"}
{"url": "https://faktor.bg/bg/articles/ban-si-varna-imot-za-43-6-mln-leva", "text": "Българската академия на науките окончателно спечели дело за имот, оценен на 43 615 553 лв. Той е в комплекса на БАН на 4-ти километър, при спирката след хотел \"Плиска\". В момента върху него, пред Института по молекулярна биология, е издигната солидна сграда на \"Алфа банк\". Доказването, че БАН е собственик на имота, мина през протяжни съдебни битки на всички съдебни инстанции, адвокат на академията е известната юристка Ирен Савова, описва сайтът DeFakto.bg Теренът от над 2800 кв.м попада в научния комплекс на БАН, преди застрояването на него имаше зелена площ и пътека. Целият парцел на 4-ти километър е предоставен на БАН през 1952 г. с министерска заповед, има акт за държавна собственост от 1969 г., през 1983 г. е сключен протокол между председателя на БАН акад. Ангел Балевски, министъра на просветата проф. Александър Фол и председателя на Държавния комитет за наука и технически прогрес Начо Папазов, че на БАН се предоставя теренът за стопанисване. Със Закона за БАН от 1991 г. на нея й се предоставя стопанисваното имущество, с имотите се разпорежда Общото събрание само в интерес на академията, а отчуждаване може да стане само с решение на парламента. За въпросния имот БАН има констативен нотариален акт от 2003 г.  Срещу БАН обаче е използван друг закон - за реституцията, от 1992 г. Той е приет след закона за БАН, по който академията вече е собственик на имота. Въпреки това парцелът е бил възстановен на много наследници, които през 2001 г. го продават на \"Пи Еф Пи\" ООД. Фирмата получава от главния архитект на София разрешение за строеж, а през 2006 г. препродава имота на \"Чардаш Трейдинг\" ЕООД, който започва строежа. Фактическата власт върху терена е установена през октомври 2007 г., когато започва изсичането на дърветата там и подготовката за строежа.  БАН завежда делото през 2011 г. СГС през 2015 г. отхвърля иска като недоказан. Втората инстанция - Софийският апелативен съд, се произнася обратно - че БАН е собственик на терена, и осъжда \"Чардаш Трейнинг\" да й предаде владението на имота, като академията трябва да плати над 43 млн. лв. \"за подобренията\". ВКС потвърждава решението за собствеността, а връща размера на \"подобренията\" за ново гледане в апелативния съд. През 2017 г. нов състав на Софийския апелативен съд коригира сумата за подобренията на 38 238 211 лв. (стойността на сградата). ВКС потвърждава това.  След окончателното спечелване на делото БАН е отправила покана за инвестиционни предложения за имота, тъй като вече е собственик и на терена, и на сградата.", "date": "2019.10.30", "title": "БАН си върна имот за 43,6 млн. лева"}
{"url": "https://faktor.bg/bg/articles/ikonomika-i-gartsiya-iska-zavoda-na-folksvagen", "text": "И Гърция ще работи за привличане на инвестиция от \"Фолксваген\". Атина е новият балкански конкурент за автомобилния завод на концерна. Гърция също проявява интерес към изграждане на завода на \"Фолксваген\", съобщи пред държавната телевизия министърът на развитието Андонис Георгиадис. Правителството действа в тази насока след информацията, че фирмата замразява проекта си в Турция. Министърът не даде информация на какво ниво са преговорите. Обеща, че ще коментира при наличие на резултат. Според съобщения в медиите Гърция е четвъртата страна на Балканите, която се надява проектът на “Фолксваген“ да се насочи към нея. Със силни шансове са също България, Румъния и Сърбия. Насочването към Турция по принцип е спорно. Все още за окончателен отказ към Анкара не може да се говори според гръцките медии. Специалисти смятат, че голям концерн като \"Фолксваген\", който инвестира над милиард евро, би трябвало да избере друга балканска страна, за да не се засегне имиджът на компанията.", "date": "2019.10.30", "title": "И Гърция иска завода на \"Фолксваген\""}
{"url": "https://faktor.bg/bg/articles/ministar-goranov-presmetna-3-3-ikonomicheski-rastezh-prez-sledvashtite-3-godini", "text": "Министърът на финансите Владислав Горанов заяви по време на заседанието на Националния съвет за тристранно сътрудничество, че очакваният икономически растеж за следващите три години е около 3,3 % за всяка една година от прогнозния период, съобщава БТА. По думите му растежът ще бъде леко по-нисък от очакваното тази година ниво от 3,4%. „Основните двигатели на растежа, измерени през елементите на БВП по метода на крайното използване, са вътрешното търсене - както по линия на потреблението, така и по линия на инвестициите. Частните потребителски разходи се очаква да запазят сравнително висок темп на растеж“, каза министърът. Според него  положително влияние върху потреблението ще има и увеличението на разходите за персонал, който се предлага за публичния сектор.", "date": "2019.10.30", "title": "Министър Горанов прогнозира 3.3% икономически растеж през следващите 3 години"}
{"url": "https://faktor.bg/bg/articles/muravey-radev-1-3", "text": "Според бившия финансов министър Муравей Радев Бюджет 2020 е доста смел. \"Има нещо много важно в него, което досега не съм го виждал - това, че е балансиран, т.е. колкото са приходите - толкова са и разходите. Няма да има дефицит\", заяви Радев пред БНР.  Той обясни, че това нещо се е получавало в предишни години, но по отчет - в края на бюджетната година, а сега за пръв път в Закона за бюджета се залага нулев дефицит. \"Това е изключително важно, особено на фона на задаващия се световен икономически спад. Това е сериозна антикризисна мярка, ако се влоши външната обстановка, а тя ще дойде и в България\", коментира Радев. Той изтъкна като положително в бюджета това, че не се увеличава данъчната тежест - тя остава една от най-ниските в ЕС и според него трябва да остане такава. \"Липсват мащабни структурни реформи в бюджетната система. Основният порок си остава - финансирането на системите се извършва на исторически постигнати параметри. Т.е. тази години си похарчил толкова, догодина - ето ти повече. Няма изисквания за ефективност - както на парите, които си похарчил, така и на тези, които ще ти дадат\", посочи бившият финансов министър и определи проблемът като системен, който е трудно преодолим, но дърпа държавата надолу и трябва да се промени. Радев обясни, че приоритет в бюджета е увеличението на работните заплати и той е положителен.  \"Заплатите са част от произведения продукт - има продукт - има заплати. По-голям продукт - по-големи заплати. Не може продуктът да расте с 3-4 процента, а заплатите да растат дълги години с 10%. Идва момент, когато заплатите стават по обем колкото продукта, и тогава катастрофата е неизбежна\", категоричен бе Муравей Радев. По думите на Радев прогнозираният икономически растеж от 3,3% е проява на смелост. Той прогнозира, че Бюджет 2020 ще бъде изпълнен.", "date": "2019.10.30", "title": "Муравей Радев: В новия бюджет има сериозна антикризисна мярка, ако се влоши външната обстановка"}
{"url": "https://faktor.bg/bg/articles/kultura-otkrivat-pametnik-na-pencho-slaveykov-v-milano", "text": "Днес в Милано ще бъде открит паметник на Пенчо Славейков. Инициативата е на Генералното консулство на България в Милано в съдействие с общината на града. Събитието ще се състои в рамките на 140 години дипломатически взаимоотношения между Италия и България. Паметникът – пейка на която е седнал Пенчо Славейков, е дело на българския скулптор Адриан Новаков. Произведението му ще бъде поставено в градина в центъра на Милано недалеч от главната и най-голяма градска библиотека известна под името „Сормани”. В нейната представителна зала професор Емил Димитров ще представи творчеството на българския поет и връзката му с област Ломбардия. В официалната информация за събитието се изтъква, че предложението на генералния ни консул в Милано г-жа Таня Димитрова е от голямо културно значение за двете страни във връзка честването на 140 години от началото на дипломатическите взаимоотношения между Италия и България. Смята се, че паметникът ще е една безценна реалност за българската общност не само в Милано. Той може да изпълнява ролята на място за туризъм, културни срещи и други важни събития. Това е втори паметник на Пенчо Славейков в Италия. Първият е също по инициатива на Генералното ни консулство в Милано. Поставен е през 2007 г. в двора на библиотеката на Брунате - градче над езерото на Комо, където поетът умира през 1912 г.", "date": "2019.10.30", "title": "Откриват паметник на Пенчо Славейков в Милано"}
{"url": "https://faktor.bg/bg/articles/grigor-dimitrov-pobedi-redovniya-si-klient-gofent-na-osminafinalite-go-chaka-avstriets", "text": "Единственият българин в тенис елита Григор Димитров записа 11-а победа в 12 мача срещу Давид Гофен и прогресира до третия кръг на турнира от сериите “Мастърс” в Париж. За 86 минути игра Гришо срази добре познатия си опонент със 7:5, 6:3 и ще се изправи срещу друг поставен - под номер 5 - Доминик Тийм на осминафиналите.  Австриецът се намира в отлична форма след спечелената титла във Виена миналата седмица, а по-рано днес се саморазправи с Милош Раонич в трисетова битка. Димитров за първи път от US Open насам постигна две поредни победи в един турнир, а ако изключим страхотния му поход в Ню Йорк, то той за последно бе побеждавал двама съперника на “Мастърс”-а в Монте Карло. Срещу Гофен обаче Григор изигра един от най-силните си мачове през 2019 година и напълно заслужено се добра до чиста победа.", "date": "2019.10.30", "title": "Григор Димитров победи редовния си \"клиент\" Гофен, на осминафиналите го чака австриец"}
{"url": "https://faktor.bg/bg/articles/sport-v-angliya-nakazanieto-nalozheno-na-balgariya-ot-uefa-e-tvarde-leko", "text": "Наказанието, наложено от УЕФА на България заради расистките прояви на привържениците по време на футболния мач България-Англия преди две седмици, е твърде леко, заявиха антидискриминационни групи, цитирани от „Асошиейтед прес“. \"Ние сме разочаровани, че България няма да бъде изключена от квалификациите за Европейското първенство през 2020 г., като се има предвид, че в тази страна вече има история на подобни прояви и там очевидно не са в състояние да се справят с проблемите, пред които са изправени\", се казва в декларация на групата ФАРЕ, която е партньор на УЕФА в борбата срещу расизма по стадионите и която извършва мониторинг на високорискови мачове. Друга организация, бореща се срещу расизма в спорта - \"Кик Ит Аут\", също заяви, че е \"разочарована, но не и изненадана\" от наказанието, определено от УЕФА, и призова европейската футболна  асоциация да преосмисли начина, по който определя такива санкции, защото той очевидно не действа. \"Според нас те (УЕФА) пропуснаха възможност да изпратят безкомпромисно послание срещу расизма и дискриминацията\", се казва в декларация на базираната в Лондон група. С решението на УЕФА Българският футболен съюз е глобен с 85 000 евро, като 50 000 от тях са задължителната санкция за второ обвинение за расистко поведение. Дисциплинарната комисия на УЕФА също така реши следващото домакинство на България в евроквалификацията срещу Чехия на 17 ноември да се играе без публика, а България е поставена на 2-годишна пробация, като при последващо нарушение стадионът на националния отбор ще бъде затворен за още една среща, като са възможни и по-тежки наказания, включително отнемане на точки или дисквалификация на отбора.  Тези мерки, наложени от УЕФА, могат да бъдат обжалвани пред нейната апелативна комисия от независимите дисциплинарни инспектори, работещи по случая, ако те също преценят, че наказанието е твърде леко. ФАРЕ каза, че \"остава в контакт с УЕФА за проучване на опциите и за да настоява България и други (страни) в подобна ситуация фундаментално да преосмислят как се борят с расизма\".  АП отбелязва, че само затварянето на стадиона вероятно ще донесе загуби на БФС за най-малко 100 000 евро. Съюзът на професионалните футболисти в Англия смята още, че една от причините за такова снизходително отношение в УЕФА е \"липсата на етническо представителство\" сред 10-те мъже в дисциплинарната комисия на УЕФА, което \"влияе на начина, по който се разглеждат расистките инциденти\".", "date": "2019.10.30", "title": "В Англия: Наказанието, наложено на България от УЕФА е твърде леко"}
{"url": "https://faktor.bg/bg/articles/novini-balgariya-kotirovkite-na-petrola-se-ponizhiha-i-tazi-sutrin", "text": "Котировките на петрола се понижиха и тази сутрин в азиатската електронна търговия, след като вероятността за забавяне в приключването на търговската война САЩ-Китай засенчи отчетения спад на американските запаси, предаде \"Ройтерс\". Сортът Брент от Северно море, чиято цена е референтна за Европа, поевтиня с 18 цента до 61,41 долара за барел. Американският лек суров петрол изгуби 27 цента и един барел се търгуваше за 55,27 долара. Петролните резерви на САЩ са намалели със 708 000 барела през седмицата, приключила на 25 октомври, достигайки 436 милиона при очаквания на анализаторите за увеличение от 494 000 барела, съобщи Американският петролен институт. Пазарът до голяма степен пренебрегна понижението на американските запаси и прие, че търсенето ще остане слабо в обозримо бъдеще със задълбочаване на глобалния цикъл на забавяне, коментира Маргарет Янг, анализатор в \"Си Ем Си маркетс\" (CMC Markets) в Сингапур. Отслабващият оптимизъм за първия етап от сделката между Вашингтон и Пекин оказа допълнителен натиск върху цените на черното злато, добави тя.", "date": "2019.10.30", "title": "Котировките на петрола се понижиха и тази сутрин"}
{"url": "https://faktor.bg/bg/articles/novini-balgariya-sotsiolog-na-balotazha-ochakvam-fandakova-da-pobedi-manolova-s-10-15-razlika", "text": "\"Логично е да се предположи, че на втори тур ще победи кандидатът, който води на първи, но това не винаги се случва. Може да се предположи, че картата, която и сега е шарена, ще стане още по-шарена след балотажа\", прогнозира пред бТВ социологът Цветозар Томов.  \"Няма кой знае какво разместване на политическите сили след изборите. ГЕРБ остават първа политическа сила. На мен най-голямо впечатление на тези избори ми направи купуването на гласове. Това може да се спре само, ако хората излизат да гласуват и по този начин купуването на гласове няма да оказва влияние на изборните резултати. За мен в София изборите ще се решат от факта дали протестният вот срещу управляващите ще надделее над антикомунистическия\", категоричен бе Райчев. \"Трябва повече време за сериозен анализ на това дали се купуват гласове. Няма \"чиста\" партия в това отношение. Гласове не купуват най-много ГЕРБ и БСП, а ДПС. Със сигурност кметското място в София не се решава с купуването на гласове. Големите центрове не могат да се решат с купуването на гласове. Тази практика решава изборите в малките населени места и общини\", заяви социологът.  \"Не очаквам г-жа Мая Манолова да спечели, но в никакъв случай не казвам, че изборите са предрешени. За мен разликата ще е между 10-15% в полза на г-жа Йорданка Фандъкова. Мая Манолова може да получи пълната подкрепа на БСП за балотажа, но БСП винаги са давали доста по-слаби резултати на местни избори отколкото на парламентарни\", коментира Томов.", "date": "2019.10.30", "title": "Социолог: На балотажа очаквам Фандъкова да победи Манолова с 10-15% разлика"}
{"url": "https://faktor.bg/bg/articles/novini-svyat-novi-trusove-vav-vrancha", "text": "Земетресение с магнитуд 3,8 по скалата на Рихтер е регистрирано снощи в 23,23 ч. в румънския сеизмичен район Вранча, съобщава агенция \"Аджерпрес\", като се позовава на Националния институт по геофизика. Трусът е станал на дълбочина от 127 км. Най-близките градове до епицентъра в радиус около стотина километра са Брашов, Бакъу, Плоещ, Галац, Браила. Днес сутринта в 6,17 ч. във Вранча е регистриран още един трус с магнитуд 2,6 по Рихтер, на дълбочина 138 км. През октомври в Румъния са станали 19 земетресения с магнитуд между 2,3 и 3,6 по Рихтер, посочва \"Аджерпрес\". Най-силното земетресение тази година бе с магнитуд 4,5 по Рихтер.", "date": "2019.10.30", "title": "Нови трусове във Вранча"}
{"url": "https://faktor.bg/bg/articles/turtsiya-oproverga-saobshteniyata-che-planira-da-kupi-iztrebiteli-su-35-ot-rusiya", "text": ". Министърът на отбраната на Турция Хулуси Акар опроверга съобщенията на медиите, че планира да купи изтребители Су-35 от Русия, съобщава местният портал Haberler, предава РИА Новости. По думите на Акар, Турция все още продължава да е заинтересувана да участва в програмата за производство и купуване на американски изтребители F-35. Източник на РИА Новости в турския секретариат по военна промишленост по-рано съобщи, че преговорите между Москва и Анкара за доставка на руски изтребители продължават, но засега няма нищо сигурно. Президентът на Турция Реджеп Таийп Ердоган в началото на септември посети авиоизложението МАКС-2019 заедно с руския лидер Владимир Путин и се заинтересува от изтребителите Су-35 и Су-57. По-рано САЩ изключиха Турция от програмата за F-35 заради това, че Анкара купи руски зенитно-ракетни системи С-400.", "date": "2019.10.30", "title": "Турция опроверга съобщенията, че планира да купи изтребители Су-35 от Русия"}
{"url": "https://faktor.bg/bg/articles/kaloyan-pargov-razveseli-utroto-bitkata-na-vtori-tur-v-sofiya-shte-bade-mezhdu-statukvoto-i-zhelanieto-za-promyana", "text": "Нито една политическа сила няма да има мнозинство в Столичния общински съвет след изборите на 27 октомври. Най-много общински съветници ще има ГЕРБ - 27. Веднага след това се нареждат БСП с 15 и \"Демократична България\" с 12. ВМРО взимат 4 места в СОС, а \"Атака\" - 2. Единствен независим ще бъде Борис Бонев. Как БСП удвои резултата си след 2015 година? \"Битката продължава. Не сме спрели. Имаме балотажи в 10 района в София. В един от тези райони водим с малко на първи тур. Имаме много работа да свършим, за да успеем да наваксаме. Не е лесно. Битката на втори тур ще бъде между статуквото и желанието за промяна\", коментира лидерът на БСП-София Калоян Паргов в \"България сутрин\".  свързани", "date": "2019.10.30", "title": "Калоян Паргов развесели утрото: Битката на втори тур в София ще бъде между статуквото и желанието за промяна"}
{"url": "https://faktor.bg/bg/articles/novini-balgariya-ns-reshi-lilyana-pavlova-i-volen-siderov-veche-ne-sa-deputati", "text": "Парламентът прие оставката на Лиляна Павлова като народен представител. \"За\" гласуваха 156 народни представители, „против“ – 3 и „въздържали се“ - 1, с което тя бе приета. Павлова бе избрана от 3-ти Многомандатен избирателен район - Варна за народен представител на изборите през 2017 г. от листата на ПП ГЕРБ. Тя бе министър на българското председателство за периода на председателството в кабинета „Борисов“ 3. Парламентът прие оставката и на Волен СидеровВолен Сидеров като народен представител. Гласуваха 166 народни представители - 149 бяха \"за\", 9 \"против\", а 8 се въздържаха.", "date": "2019.10.30", "title": "НС реши: Лиляна Павлова и Волен Сидеров вече не са депутати"}
{"url": "https://faktor.bg/bg/articles/novini-balgariya-t-burudzhieva-za-balotazha-v-sofiya-stranno-e-da-se-podkrepyat-kandidati-bez-politicheska-blizost", "text": "\"Странно е различни кандидати да се подкрепят на балотаж\", заяви политологът Татяна Буруджиева пред БНТ. \"Партията в най-добро състояние е ГЕРБ. За момента тя е водеща политическа партия\", заяви проф. Антоанета Христова по повод изборните резултати от местните избори. \"Личностите, които се избират трябва да имат чисто минало и искрено желание да работят за града според изискванията на гласуващите\", смята Христова. Тя изказа мнение, че говоренето за ляво и дясно може и да не се харесва на зрителите, но това е начина да се заявяват политически позиции, а не да се \"ровичка\" в теми, които само объркват избирателите. \"Голяма част от хората си останаха в къщи. Тези, които отидоха да гласуват казаха на политиците, че трябва да дебатират и да се договорят\", каза доц. Татяна Буруджиева. \"За мен винаги е било странно различни кандидати да се подкрепят на балотаж. Ако има някаква политическа близост, която е предварително заявена добре, но иначе няма никаква логика да не оставиш избирателите сами да се избират\", коментира  Буруджиева коментира това дали кандидатите, които отпаднаха от възможността да бъдат избрани, ще подкрепят някого на балотаж. Двете изказаха мнение, че няма време за промяна на тактиката в кампанията, но вероятно тонът ще се изостри там, където има силен сблъсък между кандидати.", "date": "2019.10.30", "title": "Т. Буруджиева за балотажа в София: Странно е да се подкрепят кандидати без политическа близост"}
{"url": "https://faktor.bg/bg/articles/volen-vleze-v-rolya-napuskam-parlamenta-zaradi-chest-i-dostoynstvo-bezpretsedentno-e-che-emil-hristov-ne-mi-dade-dumata", "text": "Напускам парламента заради чест и достойнство - безпрецедентно е, че Емил Христов не ми даде думата. Това каза лидерът на \"Атака\" Волен Сидеров по време на брифинг в Народното събрание, предаде Агенция \"Фокус\". \"Преди минути станахте свидетели на това как българският парламент, председателстващият Христов не даде думата на депутат, който напуска по собствена воля. Той видя, че искам изказване, вдигнахме ръка, но се направи, че не ни вижда, след което не ни даде думата. Това е безпрецедентен случай, защото обикновено депутати, които са подавали оставка отсъстват от залата, както беше с предходния случай с Лиляна Павлова. Само че там сюжетът е друг. Тя напуска, за да отиде на добре платена позиция в международна банка. Аз напускам по причина чест и достойнство. Дадох дума. Исках това да прозвучи от трибуната на българския парламент.", "date": "2019.10.30", "title": "Волен Сидеров влезе в роля: Напускам парламента заради чест и достойнство - безпрецедентно е, че Емил Христов не ми даде думата"}
{"url": "https://faktor.bg/bg/articles/novini-svyat-putin-i-orban-obsazhdat-turski-potok-v-budapeshta", "text": "Руският президент Владимир Путин пристига днес на посещение в унгарската столица Будапеща. Очаква се темата енергетика да доминира дневния ред на срещата му с премиера Виктор Орбан. По конкретно, двамата лидери ще разговарят за съдбата на проекта \"Турски поток\", който ще снабдява с газ Централна Европа, заобикаляйки Украйна.  Анонимен източник на Ройтерс твърди, че Путин ще бъде принуден на прави отстъпки, ако иска проектът за милиарди да бъде осъществен. Агенцията цитира и унгарския външен министър Петер Сиярто, според когото \"Турски поток\" трябва час по-скоро да бъде построен в България, за да се отвори алтернативен маршрут за доставки в Унгария, която е зависима от руския газ. Сиярто допълни, че годишното потребление на Унгария е 10 милиарда кубични метра, а в момента запасите на страната са за около 6 и половина милиарда. Енергийното сътрудничество между Будапеща и Москва е чест повод за критики от страна на ЕС срещу правителството на Орбан. Външният министър обаче заяви, че ситуацията няма да се промени, защото на Унгария й липсват алтернативи.", "date": "2019.10.30", "title": "Путин и Орбан обсъждат \"Турски поток\" в Будапеща"}
{"url": "https://faktor.bg/bg/articles/novini-svyat-britantsite-otivat-do-urnite-na-12-dekemvri", "text": "Британците отиват до урните на 12 декември. Гражданите на Острова ще гласуват на предсрочни парламентарни избори. Това ще бъдат първите декемврийски избори в Обединеното кралство от 1923 година насам. Във вторник късно вечерта с 438 гласа за срещу 20 против Камарата на общините одобри плана на премиера Борис Джонсън изборите да се състоят именно на тази дата. Това стана след доста разгорещени няколкочасови дебати в долната камара на парламента. Сега предстои датата на предсрочните избори да бъде одобрена и от Камара на лордовете, която ще заседава в сряда. Анализатори коментираха, че ако нещо странно не се случи в горната камара на британския парламент, то на 13 декември страната ще има нов премиер. Вестниците на Острова пишат, че изходът от едва петседмичната кампания, която предстои, е неясен. Джонсън се бори за солидно мнозинство, с което да прокара плана си за Брекзит. Лейбъристите от своя страна се надяват на пълно преобръщане на сегашното положение. Ако те спечелят най-вероятно ще последва втори референдум за Брекзит, а според политолозите, този път резултатът ще бъде в полза на оставането в ЕС.", "date": "2019.10.30", "title": "Британците отиват до урните на 12 декември"}
{"url": "https://faktor.bg/bg/articles/novini-svyat-kanada-otkaza-da-dopusne-na-svoya-teritoriya-bivshiya-lider-na-kataluniya-karles-puchdemon", "text": "Канадското правителство отново отказа разрешение на бившия лидер на Каталуния Карлес Пучдемон да посети Канада, където беше поканен от квебекска сепаратистка организация, съобщи канадският адвокат на Пучдемон, цитиран от Франс прес. Тази пролет Пучдемон вече беше принуден да отложи посещението си след първи отказ. Днес адвокатът му Стефан Хандфилд съобщи, че имиграционната служба е преценила, че предвид предявените на Пучдемон обвинения в Испания, има мотиви да му се откаже влизане на територията на Канада. Пучдемон живее в изгнание в Белгия след неуспешния опит за отделяне на Каталуния от Испания през 2017 г. Испанското правителство е издало международна заповед за задържането му за метеж и присвояване на държавни средства. Вчера адвокатите на Пучдемон обжалваха в Белгия молбата за екстрадиция на Мадрид. Гледането на делото ще е на 16 декември.", "date": "2019.10.30", "title": "Канада отказа да допусне на своя територия бившия лидер на Каталуния Карлес Пучдемон"}
{"url": "https://faktor.bg/bg/articles/blokiraha-vremenno-predavaneto-na-kongresa-na-netsenzuriranata-versiya-na-doklada-na-spetsprokurora-robart-malar", "text": "Апелационният съд в столицата на САЩ  Вашингтон временно блокира решението на американския областен съдия Берил Хауъл, който бе наредил на администрацията на президента Доналд Тръмп да предаде днес на юридическата комисия на Камарата на представителите на САЩ пълната версия на доклада на спецпрокурора Робърт Мълър по разследването за предполагаема руска намеса в американските избори през 2016 г., предаде Ройтерс, цитирана от БТА. Според искането на Хауъл конгресмените следваше да се запознаят и с цензурираните, т.е. изтрити части от доклада. Министерството на правосъдието обаче поиска от апелационния съд да блокира предаването на пълната версия на Конгреса, докато то обжалва решението на съдия Хауъл. Мотивацията на министерството е, че ако то бъде изпълнено, ще бъдат разсекретени секретни съдебни материали, които могат да навредят на други протичащи в момента разследвания. Юридическата комисия на Камарата поиска нецензурирания текст на доклада на Мълър като част от усилията на демократите да подсилят аргументацията си по делото за отстраняване на президента Доналд Тръмп чрез импийчмънт, отбелязва Ройтерс.", "date": "2019.10.30", "title": "Блокираха временно предаването на Конгреса на нецензурираната версия на доклада на спецпрокурора Робърт Мълър(Видео)"}
{"url": "https://faktor.bg/bg/articles/novini-balgariya-sem-otkriva-protsedura-za-izbor-na-nov-generalen-direktor-na-bnr", "text": "Първа точка в дневния ред на днешното заседание на Съвета за електронни медии е обявяването на процедура за избор на генерален директор на Българското национално радио.  До обявяването на процедурата се стигна, след като на 17 октомври членовете на СЕМ прекратиха мандата на Светослав Костов и избраха за временно изпълняващ длъжността Антон Митов - досегашният ръководител на дирекция \"Архиви\". Митов може да остане на поста в продължение на 3 месеца, през които тече конкурсът за генерален директор.  Основният мотив за прекратяването на мандата на Костов беше безпрецедентното спиране на ефира на програма \"Хоризонт\" за 5 часа на 13 септември.  Светослав Костов обяви, че ще обжалва решението на СЕМ в съда. Той заемаше поста на генерален директор от края на юни т.г.", "date": "2019.10.30", "title": "СЕМ открива процедура за избор на нов генерален директор на БНР"}
{"url": "https://faktor.bg/bg/articles/novini-balgariya-parlamentat-obsazhda-ostavkite-na-volen-siderov-i-lilyana-pavlova", "text": "В първия работен ден в пленарната зала ще се обсъдят прекратяване пълномощията на народните представители Лиляна Павлова от ГЕРБ и на лидера на \"Атака\" Волен Сидеров. Лиляна Павлова напуска Народното събрание за да може да заеме поста на вицепрезидент и член на управителния комитет на Европейската инвестиционна банка. Лидерът на АТАКА Волен Сидеров депозира оставката си в деловодството на НС в края на кампанията си за кандидат-кмет на София. В програмата на Народното събрание е и проект на решение за удължаване до 30 ноември срокът на работа на временната анкетна комисия за изясняване на фактите около случая с изтичането на лични данни от електронната система на Националната агенция по приходите. В мотивите съставът на комисията посочва необходимостта за още време, за да бъдат изслушани представители на различни институции и да се установи наличието на проблеми в ежедневната им дейност, причинена от теча на данни в НАП. Временната комисия иска да изслуша и ръководството на приходната агенция за мерките, които е предприело.", "date": "2019.10.30", "title": "Парламентът обсъжда оставките на Волен Сидеров и Лиляна Павлова"}
{"url": "https://faktor.bg/bg/articles/novini-svyat-kongresat-na-sasht-prizna-armenskiya-genotsid", "text": "Резолюции за признаване на арменския геноцид и налагане на санкции на Турция заради военната й операция в Северна Сирия бяха одобрени от големи мнозинства в долната камара на американския Конгрес. Гласуванията са пореден белег за повишеното напрежение между Вашингтон и Анкара.  405 конгресмени одобриха историческата резолюция, според която Съединените щати трябва да възприемат като геноцид убийствата на милион и половина арменци в Османската империя между 1915 и 1923 година. Турция настоява, че избиването в днешната й територия не се е случвало систематично на етнически принцип.  Турският външен министър Мевлют Чавушоглу определи американското решение като \"срамно\" и \"не значещо нищо\" за неговото правителство и народ. Според Чавушоглу страната му е засегнала \"голямата игра\" с операцията срещу кюрдските милиции. Последните се възприемат за терористични от Анкара, но бяха съюзници на Съединените щати в борбата с Ислямска държава. Демократи и републиканци в Конгреса не само се обединиха около признаването на арменския геноцид, но и гласуваха допълнителна резолюция, с която призовават президентът Доналд Тръмп да наложи санкции на Анкара заради офанзивата в Северна Сирия. Тя беше поне временно прекратена след договорка за това между Турция и Русия.", "date": "2019.10.30", "title": "Конгресът на САЩ призна арменския геноцид"}
{"url": "https://faktor.bg/bg/articles/novini-balgariya-do-vecherta-idvat-oblatsi-i-dazhd", "text": "От север-североизток облачността ще продължи да се увеличава и до вечерта ще обхване цялата страна.  Превалявания от дъжд ще има само в северните и източните райони. Вятърът от североизток ще се усили. Максималните температури ще бъдат от 9-10 градуса в североизточните райони до 22 градуса - в югозападните. Над Черноморието ще бъде облачно, с превалявания от дъжд. Вълнението на морето ще се усили до 3-4 бала. Атмосферното налягане се повишава и ще бъде малко по-високо от средното.", "date": "2019.10.30", "title": "До вечерта: Идват облаци и дъжд"}
{"url": "https://faktor.bg/bg/articles/ot-1-yanuari-2020-g-minimalnata-zaplata-shte-stane-610-lv-a-ot-1-yanuari-2021-g-650-lv", "text": "Увеличение с 10 на сто на средствата за заплати в бюджетния сектор, предвижда проектът на Закон за държавния бюджет за 2020 г., както и актуализираната средносрочна бюджетна прогноза за периода 2020-2022 г., предава Канал 3. От 1 януари 2020 г. минималната заплата ще стане 610 лв., а от 1 януари 2021 г. - 650 лв., като размерът от 650 лв. ще се запази и през 2022 г. От 1 юли 2020 г. всички пенсии, отпуснати до 31 декември 2019 г., се увеличават с 6,7 процента според проекта на Закона за бюджета на Държавното обществено осигуряване за 2020 година. От същата дата минималната пенсия за осигурителен стаж и възраст се увеличава от 219, 43 лв. на 234,13 лв. /увеличение с 6,7 на сто/. Проектът на бюджет на НЗОК предвижда за следващата година абсолютният ръст за здравноосигурителни плащания да е с близо 400 млн.лв., като с над 10 на сто е увеличението за лекарства и за болнична помощ, а средно между 5 и 8 на сто - за първична извънболнична медицинска помощ и за медицински изделия. За медицински изделия в бюджета на НЗОК за 2020 г. са предвидени 38 млн.лв. Средствата за лечение в чужбина ще бъдат 70 млн.лв., предвижда се още в проектобюджета. Възможно е да има и допълнително финансиране, ако се наложи, което ще бъде от трансфери от държавния бюджет, както и от резерва на НЗОК, който е в размер на 137 млн.лв. Няма да бъдат намалявани средствата за лечение в чужбина. Националният съвет за тристранно сътрудничество ще обсъди днес проектите на трите документа. За периода 2020-2022 г. осигурителната политика предвижда увеличение на минималния осигурителен доход за самоосигуряващите се лица, съответно в размер на 610 лв. за 2020 г. и 650 лв. за 2021 г. и 2022 г., както и увеличение на минималния осигурителен доход за регистрираните земеделски стопани и тютюнопроизводители от 400 лв. на 610 лв. от началото на 2020 г. Равнищата на минималните осигурителни доходи по основните икономически дейности и квалификационни групи професии от 2019 г. се запазват, като се извършва корекция само по отношение на позициите, които са под размера на минималната работна заплата за 2020 г. - 610 лв. Максималният осигурителен доход за всички осигурени лица се запазва в размер на 3 000 лв. Таванът на пенсиите остава 1200 лева. Запазва се периодът на изплащане на паричното обезщетение за бременност и раждане - 410 дни и размерът на обезщетението за отглеждане на дете до двегодишна възраст - 380 лева. Запазва се и режимът за изплащане на паричните обезщетения за временна неработоспособност. Средният размер на пенсията на един пенсионер през 2020 година се предвижда да достигне 412, 28 лева, като номиналното нарастване е 8 на сто при очакван среден размер за 2019 година - 381,74 лева /в Закона за бюджета на ДОО за 2019 година е заложено - 386,27 лв./ Очаква се положителен реален ръст на пенсиите от 5,8 на сто през 2020 година при прогнозирана стойност на средногодишната хармонизирана инфлация за 2020 година от 2,1 на сто. Запазва се размерът на осигурителната вноска за фонд \"Пенсии\" от 2019 година, запазват се и размерите на осигурителните вноски за другите фондове на ДОО, а също и съотношенията между осигурителите и осигурените. Общият размер на разходите за пенсии, краткосрочни обезщетения, службите по социално осигуряване и предоставените трансфери за 2020 година е 12, 5 милиарда лева. Планираните разходи за пенсии за 2020 година са 10, 576 млрд. лева. Разходът за пенсии през 2020 година се очаква да бъде около 8,3 на сто от прогнозния БВП за същата година. Процентът за всяка година осигурителен стаж в пенсионната формула се запазва на достигнатото през 2019 година ниво от 1,2 на сто. Минималният и максималният дневен размер на обезщетението за безработица се запазват, съответно - 9 лева и 74, 29 лв. Запазва се еднократната помощ при смърт на осигурено лице - 540 лева. Определя се максимален размер на гарантираните вземания - 1525 лева. В средносрочната бюджетна прогноза се запазва целта за достигане до балансирана бюджетна позиция през 2020 г. и запазването й през следващите години. Растежът на БВП ще достигне 3,3 на сто през 2020 г., движен от вътрешното търсене, и ще достигне 126 769 млн. лева, смятат в МФ. Икономическият растеж ще се запази на ниво от 3,3 на сто в периода 2021-2022 г. и в края на 2022 година БВП ще достигне 143 355 млн. лв. Вътрешното търсене ще остане водещо за растежа на БВП по линия както на потреблението, така и на инвестициите, пише в средносрочната прогноза. ", "date": "2019.10.30", "title": "От 1 януари 2020 г. минималната заплата ще стане 610 лв., а от 1 януари 2021 г. - 650 лв."}
{"url": "https://faktor.bg/bg/articles/iskren-veselinov-1-5", "text": "Социолози “закичиха” третото място на Славчо Атанасов, за да го дискредитират.   Това заяви заместник-председателят на ВМРО Искрен Веселинов в сутрешния блок на Нова телевизия.  Това, че сме коалиция с дадена партия не значи, че не сме опозиция на много места. По градове и общини  сме техни основни опоненти на ГЕРБ.  \"Всяка община има своите проблематики, бихме застанали зад определени политики\", каза още той. \"Джамбазки ще подкрепи Фандъкова, ако тя приеме наши точки за работа. Ако ГЕРБ искат подкрепа, то трябва да се ангажират с работа по нашата програма. Днес ще има първоначални разговори. От разговорите ще преценим. Не бихме отказали разговор с Манолова, но имаме различия\", разкри Веселинов. \"Чухме, че сме се договорили за градове – това е невярно. Това се вижда в битката за Пловдив. В Сандански и Пловдив сме на балотаж. Търсим подкрепа от всяка демократична партия. В Пловдив  В Пловдив отдавна не се играе честно\", коментира зам.-председателят на ВМРО. \"Джамбазки влезе с идеята да бъде кмет.  Очаквахме по добър резултат в София, но това не е загуба, едно достойно представяне е\", допълни той. \"Гледах проучване, че ВМРО има 0% ромски гласове. Нямаме против да гласуват за нас, но ние няма да купуваме вота им\", завърши Искрен Веселинов.", "date": "2019.10.30", "title": "Искрен Веселинов: Джамбазки ще подкрепи Фандъкова, ако тя приеме наши точки за работа"}
{"url": "https://faktor.bg/bg/articles/novini-svyat-rusiya-zapochva-nay-golemite-manevri-s-podvodnitsi-ot-kraya-na-studenata-voyna", "text": "Русия започна в северния Атлантически океан най-големите маневри с подводници от края на Студената война, предаде БТА, цитирайки АФП. Операцията се следи внимателно от НАТО, съобщи генералният щаб на норвежките въоръжени сили. От миналата седмица дузина подводници, базирани на полуостров Кола, сред които и осем ядрени, са се включили в тези маневри, които би трябвало да продължат около два месеца. \"Сега има много голяма активност в Северния Атлантик и Норвегия, както и другите страни от НАТО извършват мисии за наблюдение по въздуха и на повърхността на водата\", каза за АФП говорителят на генералния щаб на норвежките въоръжени сили Бриняр Стордал. Руски подводни плавателни съдове са били локализирани също в Норвежко море и в Баренцово море. Според източниците руските подводници се опитват да стигнат възможно най-далеч в Атлантическия океан, без да бъдат забелязани и \"да покажат, че руснаците са способни да защитават базите си и да са заплаха за източната част на САЩ\". Руските власти не са съобщавали нищо за тези операции на подводниците. Северният флот в събота съобщи само, цитиран от руските агенции, че две ядрени подводници - \"Нижний Новгород\" и \"Псков\" - са започнали \"дълбоководно спускане, за да изпитат оборудване и някои оръжия\" в неутралните води на Норвежко море. Става дума за подводници от типа \"Кондор\", чието оборудване позволява по-специално да се изстрелват крилати ракети и такива, които са предназначени да разпознават и унищожават неприятелски въздухоплавателни групи.", "date": "2019.10.30", "title": "Русия започва най-големите маневри с подводници от края на Студената война"}
{"url": "https://faktor.bg/bg/articles/novini-balgariya-mvnr-ruski-voenno-transporten-samolet-e-preletyal-nad-balgariya", "text": "Руски военно-транспортен самолет е прелетял над България. Това е станало в съответствие с приложимото за случая българско законодателство, съобщиха от пресцентъра на МВнР.  „Военно-транспортен самолет на Руската федерация, превозващ личен състав, въоръжение и техника е преминал през въздушното пространство в съответствие с приложимото за случая българско законодателство“, се казва в изявлението, цитирано от БНТ. Коментарът на външното ведомство е по повод интервю на проф. Тодор Тагарев, в което той съобщава, че руски самолет със зенитни ракети С-400 е прелетял над България, за да участва във военното учение „Славянски щит 2019 г.“ в Сърбия. В нощта на 22 и 23 октомври самолет Ан-124 на руските ВВС прелита над територията на България. Неговият маршрут е от Москва, Ростов на Дон, над Черно море и България за Белград, посочи той и подчерта, че не става дума за граждански полет „Абсолютно задължително е да се получи разрешение от българските официални власти. В противен случай такъв самолет на чужда държава би бил цел на нашите ВВС. Ако ВВС не са уведомени, че ще има такъв полет, би трябвало да го спрат, но изглежда всичко е минало спокойно и предполагам, че са били уведомени. Най-вероятно от съответната дирекция на МВнР“, обясни проф. Тагарев, който е бивш министър на отбраната от 13 март до 29 май 2013 г.", "date": "2019.10.30", "title": "МВнР: Руски военно-транспортен самолет е прелетял над България"}
{"url": "https://faktor.bg/bg/articles/novini-svyat-mayk-pens-sasht-nyama-da-dopusnat-neftenite-nahodishta-v-siriya-da-badat-kontrolirani-ot-rusiya-ili-iran", "text": "САЩ няма да допуснат нефтените находища в Северна Сирия да бъдат контролирани от Русия, Иран или сегашните власти в Дамаск, заяви американският вицепрезидент Майк Пенс в интервю за телевизионния канал PBS, цитиран от TACC и Агенция \"Фокус\" . \"Не се заблуждавайте! Президентът Тръмп даде да се разбере, че американските сили ще останат в Сирия. Ще използваме тези сили предимно за да осигурим защитата на нефтените находища в Северна Сирия\", каза Пенс. Според него въоръжените сили на САЩ ще взаимодействат със своите съюзници в лицето на въоръжената кюрдска опозиция срещу Сирия.  \"Ще работим изключително тясно с нашите кюрдски съюзници, за да гарантираме, че постъпленията от продажбата на този нефт няма да попадат в ръцете на Иран, няма да попадат в ръцете на режима или да попадат в ръцете на Русия\", подчерта Пенс. Освен това, отбеляза той, американските войски ще взаимодействат с кюрдите, така че терористичната групировка „Ислямска държава“ да не се възроди. Пенс също потвърди, че според него въоръжената коалиция на \"Сирийските демократични сили\", гръбнакът на която се състои от кюрдски войски, е напуснала района на турската мирна операция \"Извор на мира\" на 28 октомври в съответствие със споразуменията на Москва и Анкара. Вицепрезидентът на САЩ призна, че районът, \"честно казано, се контролира от руските сили и силите на сирийския лидер Башар Асад\".", "date": "2019.10.30", "title": "Майк Пенс: САЩ няма да допуснат нефтените находища в Сирия да бъдат контролирани от Русия или Иран"}
{"url": "https://faktor.bg/bg/articles/kamarata-na-predstavitelite-na-sasht-odobri-sanktsii-sreshtu-turtsiya-zaradi-nahluvaneto-y-v-siriya", "text": "Камарата на представителите на САЩ одобри с голямо мнозинство снощи пакет от санкции срещу Турция и нейния финансов сектор като наказание заради нейното нахлуване в Сирия, предаде Асошиейтед прес, цитирана от БТА. В полза на санкциите гласуваха 403 срещу само 16 против, което според АП е поредно предизвикателство, отправено от законодателите срещу политиката на президента Доналд Тръмп в региона. Пакетът предвижда ограничаване на оръжейните продажби за Анкара и затруднява достъпа на високопоставени турски служители до личните им авоари в САЩ. Турското външно министерство реагира светкавично снощи и заклейми решението на американския Конгрес, като заяви, че то противоречи на съюзническите отношения между двете страни в рамките на НАТО. В декларацията на министерството се посочва още, че то противоречи и на споразумението между Анкара и Вашингтон от 17 октомври за пауза в турската офанзива в Сирия. Призовава се американската администрация да вземе мерки за предотвратяване на стъпки, които допълнително ще навредят на двустранните отношения.", "date": "2019.10.30", "title": "Камарата на представителите на САЩ одобри санкции срещу Турция заради нахлуването й в Сирия"}
{"url": "https://faktor.bg/bg/articles/novini-balgariya-ruskoto-narushi-malchanieto-prizna-che-tehen-diplomat-e-obyaven-za-persona-non-grata-plashi-s-otvetni-deystviya", "text": "Посолството на Руската федерация в София наруши късно снощи мълчанието и обяви на страницата си във фейсбук, че техен дипломат е обявен вчера, 29 октомври за „персона нон грата”от българското Външно министерство. Дипломатическата мисия уверява, че нежеланият на наша територия дипломат ще напусне страната ни в посочения в нотата час. Според източници от Външно министерство този срок изтича днес около 10 часа. Вчера по това време посланик Макаров е бил извикан във МВнР. Наложило се е да бъде поставен ултиматум до 24 часа уличеният дипломат да напусне България. До тази крайна мярка се е стигнало след като руското посолство не се е съобразило с искането от българска страна направено на среща още в петък. Тогава България е дала 72 часа на руските институции да отзоват своя служител. Руски и украински медии вчера съобщиха, че дипломатът уличен от ДАНС и прокуратурата в шпионска дейност е Владимир Русяев, който всъщност е офицер руското военно разузнаване – ГРУ. От съобщение на Прокуратурата в понеделник  стана ясно, че той се е опитвал да подкупва с пари български граждани, включително и високопоставен държавен служител, за да придобие важна информация за ЕС и НАТО, представляваща класифицирана информация. Именно заради това прокуратурата е разследвала Русяев по сигнал на ДАНС. Руснакът се води официално първи секретар в посолството на Руската федерация в София. От дипломатическата мисия на Русия у нас предупреждават, че си запазват правото за ответни мерки. Днес предстои а видим каква ще бъде реакцията им.", "date": "2019.10.30", "title": "Руското посолство наруши мълчанието – призна, че техен дипломат е обявен за „персона нон грата”, плаши с ответни действия"}
