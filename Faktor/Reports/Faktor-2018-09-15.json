{"url": "https://www.faktor.bg/bg/articles/novini/svyat/obviniha-vuchich-che-razpalva-voyna-v-kosovo", "text": "Председателят на косовската Републиканска партия Фатон Курти смята, че по време на двудневното си посещение в Косово президентът на Сърбия Александър Вучич с изказването си в полза на бившия лидер на Югославия Слободан Милошевич разпалва война в Косово, придвижвайки идеята за Велика Сърбия, предава Regnum. „Вучич не си спомни за 17-те хиляди цивилни и хилядите изнасилени жени“, заяви Курти. „По време на посещението си в Косово Вучич възвеличи „балканския касапин“ Милошевич, който оживява в паметта с масовите етнически прочиствания на албанци, босненци и хървати. Той не само разпалва война, прокарвайки идеята за Велика Сърбия. Това говори, че този радикален политик не се е научил нва нищо и трябва да бъде отстранен от политическата сцена, докато не причини толкова беди, колкото и учителя му Милошевич“, допълни косовският политик, предаде „Фокус\". „Партията иска срочни мерки по неутрализацията на радикалния сръбски президент. Като предупредителни мерки трябва да се забрани за него и за министъра по въпросите, свързани с Косово Марко Джурич завинаги достъпа до Косово. Да се прекъсне диалога между Сърбия и Косово, докато начело на двете страни не застанат други лица. Трябва да поискаме от САЩ и ЕС политическата изолация на този радикал, който провокира война на Балканите. Трябва да се прекъсне процеса на влизане на Сърбия в ЕС, докато тя не избере демократичен президент“, допълни Курти.", "date": "2018.09.15", "title": "Обвиниха Вучич, че разпалва война в Косово"}
{"url": "https://www.faktor.bg/bg/articles/novini/balgariya/volen-siderov-prashta-deputatite-na-nedelno-uchilishte", "text": "Лидерът на АТАКА и председател на ПГ на Обединените патриоти Волен Сидеров обяви пред БНТ идеята си да открие неделно училище за депутатите, които все още не се отнасяли сериозно към неща като жизнен опит, политически опит, авторитет. Уроците, които той изнасял били на първо време за коалиционните партньори, но с тенденция да бъде отворено и за други парламентаристи. Волен Сидеров изрази съжаление за политиката в България, че се различава от тенденциите в геополитиката, за които у нас дори не се говори. Лидерът на АТАКА изтъкна примери за своята прозорливост по отношение на случващото се в международен план. Например, предложението на партията му преди години, а сега намеренията в ЕС, да се премахне смяната по два пъти в годината на астрономичното с лятно време и обратно.", "date": "2018.09.15", "title": "Волен Сидеров праща депутатите на неделно училище"}
{"url": "https://www.faktor.bg/bg/articles/novini/balgariya/tsvetan-tsvetanov-za-nas-e-izklyuchitelno-vazhno-che-dnes-darzhavata-e-stabilna", "text": "Председателят на ПГ на ГЕРБ и зам.-председател на партията Цветан Цветанов се срещна днес в Пловдив с представители на структурите на ГЕРБ в Пловдив-град и Пловдив област, съобщиха от партийната централа. На събитието присъстваха още членът на Изпълнителната комисия на ГЕРБ и председател на Комисията по бюджет и финанси Менда Стоянова, народни представители, кметът на Пловдив Иван Тотев, кметове на общини, районни кметове и общински съветници. „За нас е изключително важно, че днес държавата е стабилна, очертава се висок икономически растеж от около 4 процента, което дава възможност при разчетите за републиканския бюджет за 2019 година да се предвидят средства за 10-процентово увеличение на възнагражденията в администрацията и 20 на сто увеличение в сферата на образованието. Това ще позволи да бъдат задържани квалифицираните експерти“, обясни Цветанов. Той благодари на народните представители от ГЕРБ от Пловдив-град и Пловдив област за ангажираността им, която показват всекидневно в парламентарната си дейност. „През следващата 2019 година предстоят избори за Европейския парламент и местни избори, затова е необходимо да си направим равносметка и да определим ясно приоритетите си“, каза още Цветанов. Той припомни, че след местните избори през 2015 година ГЕРБ има 130 кметове, които представляват 5,5 милиона български граждани. „Пловдив ще бъде Европейска столица на културата през следващата година и с подкрепата на държавното управление съм убеден, че ще представи достойно страната ни. Градът е уникален и непрекъснато се развива, стана жив град и няма човек, който да е бил в Пловдив и да не е подчертал положителната промяна“, каза още Цветан Цветанов Заместник-председателят на ГЕРГ съобщи, че с решение на Изпълнителната комисия се утвърждава ново ръководство на структурата в Пловдив област. Областен координатор ще бъде кметът на Стамболийски Георги Мараджиев, а административен секретар кметът на Раковски Павел Гуджеров. Цветанов даде висока оценка и благодари на досегашния координатор на организацията Розалин Петков, който напуска ръководната длъжност заради многото му ангажименти като заместник-кмет. „Ако ГЕРБ ми даде лост и опорна точка, ще обърна Пловдив област“, заяви от своя страна новият ръководител на ГЕРБ в Пловдив област Георги Мараджиев и благодари за гласуваното доверие. „Структурите на Пловдив-град и Пловдив област ще продължим да работим в синхрон за развитието на нашите населени места и за постигането на още по-добри резултати“, категоричен беше кметът на Пловдив и областен координатор на партията в града Иван Тотев.", "date": "2018.09.15", "title": "Цветан Цветанов: За нас е изключително важно, че днес държавата е стабилна"}
{"url": "https://www.faktor.bg/bg/articles/novini/balgariya/ministar-krasimir-valchev-parviyat-ucheben-den-e-praznik-koyto-otbelyazvame-s-radost-i-nadezhda", "text": "Просветният министър Красимир Вълчев поздрави, учениците, родителите и преподавателите с първия учебен ден, съобщиха от министерството на образованието и науката. Ето целия текст на обръщението на министър Вълчев Скъпи ученици, Уважаеми учители, Уважаеми родители, Поздравявам Ви по повод първия учебен ден. Това е празник, който отбелязваме с радост и надежда. Надежда за бъдещето, което е свързано с децата ни. Образованието е най-важната инвестиция за развитието на обществото ни, то ни обединява. Именно затова разговорът за образованието е разговор за бъдещето. Уважаеми родители, ние с Вас имаме обща мисия - да образоваме децата си, да бъдат знаещи, можещи, добри и креативни хора. Само заедно можем да постигнем това. Подкрепяйте децата си и възпитавайте у тях уважение към учителя. Това е начинът да успеем в партньорство да изпълним своята мисия. Уважаеми учители, обществото разчита на Вас да се справим с най-важните предизвикателства, пред които сме изправени. Няма друга професия, от която толкова много да зависи бъдещето ни, духовното и социално-икономическото развитие на страната. Можем да имаме добро образование само с добри и мотивирани учители. Затова полагаме всички усилия да гарантираме политическия и бюджетен избор за повишаване на учителските заплати. Същевременно е важно да оправдаваме този избор с реални възходящи образователни резултати. Големите предизвикателства пред Вас учителите са да мотивирате децата да учат, да провокирате въображението им, да ги възпитате и дори да ги вдъхновите да станат утрешното поколение учители. На Вас разчитаме и Ви се доверяваме. Скъпи ученици, това е преди всичко Вашият празник. Стъпките по пътя на знанието са бавни и трудни, но винаги носят видим и траен резултат. Той е гарант за Вашето развитие и успех. Вие сте тези, които създават утрешното общество, които ще съхраните България и българското. Мили първокласници, радвайте се на Вашия първи учебен ден! Пожелавам Ви нестихващо любопитство към новото и познанието. Умението да четете, пишете, смятате и разбирате ще отвори пред Вас нови врати и ще Ви съпътства през целия житейски път. Бъдете здрави и ученолюбиви! Честит празник на всички и на добър час!", "date": "2018.09.15", "title": "Министър Красимир Вълчев: Първият учебен ден е празник, който отбелязваме с радост и надежда"}
{"url": "https://www.faktor.bg/bg/articles/novini/balgariya/rumen-radev-filosofstva-stranata-ima-vse-po-golyama-nuzhda-ot-hora-za-koito-chestta-dalgat-dostoynstvoto-i-moralat-ne-sa-krasivi-frazi", "text": "Дейността на офицерите и сержантите от запаса и резерва е изключително важна за патриотичното възпитание на младото поколение. Особено днес, когато младежите имат все по-малко съприкосновение с военната служба трябва да оценим този принос за спояването на връзката между армия и общество, за спояването на връзката между поколенията военнослужещи, която значително отслабва след десетилетия на непрестанни реформи. С тези думи президентът Румен Радев се обърна към участниците в Националния събор на запасното войнство, съобщиха от администрацията на държавния глава. В словото си държавният глава подчерта,че Родината има все по-голяма нужда от хора, за които понятията чест, дълг, достойнство, морал и себеотдайност не са просто красиви фрази, зад които се прикриват користни интереси. По думите на президента службата на запасното войнство е минала в тежки и предизвикателни времена, когато е трябвало да компенсират нелеки политически решения в сферата на отбраната, да режат техника и да закриват поделения, едновременно да съкращават хора и да мотивират всички оставащи да служат вярно, безкористно и всеотдайно. „Вие трябваше  в условията на непрекъснато намаляващи ресурси не само да пазите способности, но и да развивате нови и да пазите живота и здравето на своите колеги и подчинени. Трябваше да издигате авторитета на Българската армия и да създавате съвместимост с нашите  съюзници“, допълни президентът. В словото си пред гостите Румен Радев подчерта, че независимо от политическите превратности запасното войнство винаги е служило вярно и достойно на родината и днес когато България е член на НАТО, когато СОСЗР е уважаван член на междусъюзническата конфедерация на офицерите от резерва (CIOR), България и нейните интереси продължават да бъдат кредото и смисъла на техния живот. Държавният глава заяви, че вече повече 110 гoдини офицерите и сержантите от запаса и резерва търсят и намират различни организационни форми в интерес на отбраната на страната, в служба на цялото общество и в защита на социалните права. „Вие, генералите, адмиралите, офицерите и сержантите от резерва и запаса сте напуснали службата под знамената, но продължавате да се борите за една по-справедлива България и ние българите ще спечелим заедно тази битка за законност, в която Вие ще имате съществен принос“, допълни президентът. Румен Радев коментира, че много запасни офицери и сержанти таят дълбоко в душата си болка от начина, по който са се разделили с Въоръжените сили, от това, че техниката и поделенията, на които са посветили младостта и живота си днес тънат в руини, както и че натрупаните през годините способности професионални, организационни, лидерски са недооценени, непотърсени и ненужни в нашето съвремие. „Знам, че изпитвате болка от вашия социален статус и положение днес в съвременното българско общество. И въпреки всичко това знам, че нито за миг не си и помислихте да изневерите на България, на българския народ и на клетвата, която положихте“, каза още държавният глава. В местността Крънска кория държавният глава наблюдава демонстрации на бойни техники, скокове с парашут, способности на групите за специални операции и висш пилотаж със спортен самолет, демонстрирани от 68-а бригада „Специални сили“ и Военновъздушните сили.", "date": "2018.09.15", "title": "Румен Радев философства: Страната има все по-голяма нужда от хора, за които честта, дългът, достойнството и моралът не са красиви фрази"}
{"url": "https://www.faktor.bg/bg/articles/novini/svyat/shte-propee-li-manafort", "text": "Новината отекна като гръм: бившият шеф на предизборния щаб на Доналд Тръмп Пол Манафорт изненадващо изрази готовност да сътрудничи на специалния прокурор Робърт Мълър по разследването за \"руската афера\". По този начин Манафорт може да се превърне в основен свидетел. Още в началото на изслушването си в съд във Вашингтон, Манафорт изненадващо се призна за виновен в престъпен сговор срещу САЩ - противно на всички досегашни свои твърдения по темата. Той призна също, че се е опитвал да влияе на свидетели.  Бившият лобист направи този завой след постигнато споразумение с прокуратурата. Така отпаднаха други точки от обвинението срещу него, сред които за пране на пари и данъчни измами. Защото повдигнатите обвинения срещу 69-годишния Манафорт се базират не само на подозрението, че изборният щаб на Тръмп нелегално е сътрудничил с Москва, а и на предишната лобистка дейност на Манафорт в подкрепа на проруските сили в Украйна. Засега не е ясно докъде може да стигне въпросното сътрудничество на Манафорт с правосъдието. Прокурорът Ендрю Вайсман съобщи, че вече има постъпили нови информации. Двете останали точки от обвинението са за престъпен заговор срещу САЩ - заради предполагаемо лъжесвидетелстване, както и за заговор за възпрепятстване на правосъдието - за упражняване на натиск над свидетели. Не е изключено обявената сега готовност за сътрудничество с прокуратурата да внесе нова светлина по т.нар. \"руска афера\". Американските федерални съдилища като цяло са готови на по-ниски присъди срещу сътрудничество с разследването. Но ползите за правосъдието от това също трява да са налице. След бившия адвокат на Тръмп Майкъл Коен, Манафорт е вторият важен източник на информация за специалния прокурор Робърт Мълър от най-близкото обкръжение на американския президент. Белият дом реагира незабавно. Самопризнанието на Манафорт нямало \"нищо общо\" с Доналд Тръмп. Тези развития нямали никаква връзка с предизборната му кампания или с неговата победа на изборите през 2016 година, заяви говорителката на Белия дом Сара Сандърс. \"Руската афера\" представлява сериозна заплаха за Тръмп. Той отрича каквито и да е било уговорки с Москва около хакерските атаки срещу щаба на неговата опонентка Хилари Клинтън. Разследването за руска намеса в американските избори Тръмп определя като политически мотивиран \"лов на вещици\". Една от големите въпросителни е свързана с една среща в Тръмп тауър в Ню Йорк през юни 2016 година, на която руска адвокатка е предложила на хора от щаба на Тръмп компрометиращи данни за Хилари Клинтън. Медиите съобщават, че следователите междувременно проверяват подозрителни парични преводи между участници във въпросната среща. Тя е била организирана от сина на Доналд Тръмп и в нея са участвали още и зетят му Джаред Къшнър и Пол Манафорт. От март до август 2016 година Пол Манафорт бе член на предизборния щаб на Тръмп, от които 3 месеца дори го ръководеше. В първия процес през август Манафорт беше признат за виновен за данъчни и банкови измами. Присъдата по това дело все още не е произнесена.", "date": "2018.09.15", "title": "Ще “пропее“ ли Манафорт?"}
{"url": "https://www.faktor.bg/bg/articles/novini/balgariya/samoubi-se-bivsh-shef-na-baretite", "text": "Бившият шеф на баретите Филко Славов се е самоубил, съобщи \"24 часа\". Той се е прострелял със законен пистолет в къщата си в Банкя вчера. Причината е тежка болест от която се лекувал във Франция неуспешно. Славов бе близък до ексглавния прокурор Никола Филчев. Те са съседи, комшия им е и Алексей Петров, с който също е близък. Славов стана шеф на Специализирания отряд за борба с тероризма през 1997 г. Назначи го Богомил Бонев. Имаше обвинения, че отрядът кадрува при Филчев и се използва за мръсни поръчки, но те останаха в сферата на слухове.", "date": "2018.09.15", "title": "Самоуби се бивш шеф на баретите, близък на Филчев и Алексей Петров"}
{"url": "https://www.faktor.bg/bg/articles/novini/balgariya/demokratichna-balgariya-otteglete-mladen-marinov", "text": "Младен Маринов да бъде оттеглен като кандидат за вътрешен министър заради тежкия провал на властта в сектор „Сигурност“ и превръщането на МВР в бухалка срещу свободното слово. За това призовават от Демократична България. Ето и текста:  \"Демократична България, като политически представител на демократичната общност в страната, има твърда и последователна позиция за оставка на правителството на Борисов, разпускане на парламента и насрочване на предсрочни парламентарни избори. Само така страната ни има шанс да получи управление, което може да осъществи необходимите радикални реформи и да гарантира на България място в ядрото на Европейския съюз. Чрез предприемане на различни маневри Борисов се опитва да отложи неизбежното си оттеглянето от властта. Пример за това са предлаганите персонални промени в правителството, след трагедията край Своге. Предлаганите кандидати за министри страдат от всички дефицити на кадровата политика на ГЕРБ. Подбрани са хора без необходимите личностни и професионални качества, доказали готовността си да обслужват политиката на премиера за разпределяне на общите ни пари към корупционните схеми на управляващата олигархия. Прекалената очевидност на този подход, в случая на единия от кандидатите, вече доведе до оттеглянето му. Дори на фона на пълния кадрови и политически банкрут на това управление, кандидатурата на настоящия главен секретар на МВР за вътрешен министър, бележи ново ниво на скандалност и неприемливост. Защото: - За него отдавна са налице тежки съмнения за зависимости от организирания криминалитет на прехода; - При неговото лансиране не се прави дори минимален опит да се формулира каквато и да било визия за реформа в МВР; - В качеството си на досегашен главен секретар Маринов носи основна отговорност за всички професионални провали, които водят до продължаващ спад на доверието на обществото към полицията и закономерно обосновават оставката на досегашния министър Радев. Кандидатурата на Маринов е абсолютно емблематична за цялостния модел на управление на сектор „Сигурност“ при Бойко Борисов, характеризиращо се с пълзяща криминализация, отказ от реформи и лансиране на напълно непригодни и зависими хора в професионалното и политическо управление на МВР. Никак не е случайно, че дори в самия период, в който протича неговото инсталиране на поста министър, избухнаха два огромни скандала: пореден тежък пробив в граничния контрол на „Аерогара София“ и неоснователното задържане от полицията на журналисти, разследващи тежка корупция. Тези два много тежки инцидента показват пълния провал на политиката в областта на сигурността. Неправомерното задържане на журналисти е поредното свидетелство за прибягването към авторитарни практики в името на отбраната на корупционния модел на управление на страната. Затова настояваме остро кандидатурата на Маринов за вътрешен министър да бъде оттеглена и той да бъде освободен и от поста главен секретар. Заедно с това, стоим на позицията си, че никакви персонални промени в правителството не могат да решат дълбоката политическа криза. Единственото правилно решение за България е Борисов да подаде оставка на цялото правителство, да се разпусне парламентът и да се насрочат предсрочни парламентарни избори.\"", "date": "2018.09.15", "title": "Демократична България: Оттеглете Младен Маринов"}
{"url": "https://www.faktor.bg/bg/articles/novini/balgariya/kaloyan-pargov-tragvame-po-desanti", "text": "Президентът Румен Радев е извисен човек, каза лидерът на софийската организация на БСП Калоян Паргов по Канал 3. С тези думи гостът в предаването \"Офанзива с Любо Огнянов\" заяви, че държавният глава не е търсил реванш с отказа да подпише указ за освобождаването на главния секретар на МВР Младен Маринов заради конфликт с правителството на Бойко Борисов. \"Румен Радев ще подпише указа за освобождаването на Младев Маринов и по този начин ще даде зелена светлина високопоставеният служител на МВР да поеме ръководството на силовото ведомство\", каза още Паргов. Паргов посочи още, че тази седмица народните представители от БСП ще бъдат в пленарната зала на парламента, когато ще се гласуват новите министри. \"След това тръгваме по десанти\", каза още той.", "date": "2018.09.15", "title": "Калоян Паргов: Тръгваме по десанти"}
{"url": "https://www.faktor.bg/bg/articles/novini/balgariya/deputat-ot-gerb-dvama-dushi-sa-spryagani-za-ministar-na-transporta", "text": "Две имена са спрягани за министър на транспорта, каза депутатът от ГЕРБ Александър Иванов по Канал 3. Събеседникът на медията не посочи кои са те и отказа да отговори на въпроса на водещия на предаването \"Офанзива с Любо Огнянов\" дали тези хора са мъже. Той също се спря и върху срещата на Манолев с Бойко Борисов с участието на Валери Симеонов. \"Лидерът на НФСБ е част от управляващата коалиция и правителството и присъствието му не е изненада\", коментира Христов.", "date": "2018.09.15", "title": "Депутат от ГЕРБ: Двама души са спрягани за министър на транспорта"}
{"url": "https://www.faktor.bg/bg/articles/ikonomika/turizam/ministar-angelkova-shte-predlozhim-v-sledvashtiya-programen-period-da-se-finansirat-integrirani-turisticheski-proekti", "text": "Ще предложим в следващия програмен период по оперативните програми да се финансират големи, интегрирани туристически проекти. Планираме да започнем с девет проекта, по един във всеки туристически район за планиране. Това каза министърът на туризма Николина Ангелкова по време на петата кръгла маса по проекта „Сподели България“ в Кърджали. Тя поясни, че в момента се водят преговори и се работи по предварителната подготовка и анализ на проектите. Създадена е и работна група, която да очертае плана, в следващия етап на подготовка ще бъдат включени местната власт и бизнеса, обясни министърът. Възможностите за отпускане на средства са от бъдещата програма за регионално развитие или за развитие на селските райони. Сега е точният момент, в който трябва за стартират първоначалните дейности, защото пътят който се минава преди да се завърши едно предложение е много дълъг и често отнема време. Инициативата „Сподели България“, може да подпомогне и разработването на тези проекти, заяви министър Ангелкова. Инициативата се реализира съвместно между Министерството на туризма и Министерството на земеделието, храните и горите. Тя включва създаването на 12 винено-кулинарни дестинации, обхващащи повече от 50 общини и над 100 туристически атракции. Основен фокус на дебата в Кърджали бяха дестинациите „Сакар“ и „Родопи“. Във форума участваха Севда Камбурова, заместник-областен управител на област Кърджали и инж. Красимир Коев, изпълнителен директор на Изпълнителна агенция по лозата и виното. Дестинация „Сакар“ включва общините Харманли, Любимец, Свиленград, Тополовград. Част от са едни от най-емблематичните туристически обекти от региона, традиционните храни и характерното вино. Дестинация „Родопи“ обхваща общините Смолян, Хасково, Кърджали и Ивайловград. В нея са включени емблематични туристически атракции не само за региона, но и на национално ниво. Това са Перперикон, монументът Св. Богородица, Вкаменената сватба, Каменните гъби, Дяволският мост и Татул. Част от дестинацията е типичната кухня и вино. Идеята на дебатите е всички заинтересовани страни - бизнесът и местната власт да дадат своите менения и предложения, с което да създадем един работещ проект, посочи министър Ангелкова. И допълни, че очакваме по този начин да надградим и финализираме нашата идея. Считаме, че тази инициатива ще помогне за обогатяване и допълване на летния и зимния туризъм-основните ни туристически продукти, заяви министърът. Утвърдените от бизнеса и местната власт дестинации ще бъдат представени през октомври, информира министър Ангелкова. Предвижда се активна маркетингова кампания, с която да я превърнем в разпознаваем символ на проекта и на разнообразния туристически продукт на страната. За нас е важно проектът да бъде завършен в срок, за да може да бъде включен и в Годишната програма за Национална туристическа реклама 2019 г., обясни министърът. И допълни, че той ще подпомогне за популяризирането и развитието на регионалния туризъм, което ще повлияе и на напредъка на сектора на национално ниво.", "date": "2018.09.15", "title": "Министър Ангелкова: Ще предложим в следващия програмен период да се финансират интегрирани туристически проекти"}
{"url": "https://www.faktor.bg/bg/articles/novini/balgariya/prof-konstantinov-migrantite-sa-niskoobrazovani-i-agresivni-hora-razpredelenieto-im-v-es-e-kolosalna-glupost", "text": "Настояването за разпределение на мигрантите в ЕС е колосална глупост. Това коментира пред „Фокус“ политическият анализатор проф. Михаил Константинов.  Той допълни, че мигрантите, които влизат на територията на съюза са главно млади мъже на възраст между 20-30 години. Константинов обясни, че това ще доведе до промяна на демографската структурата на населението. Той каза още, че в това се крият конкретни действия, които целят разрушаването на ЕС. “В момента, в който този процес започне, вълните от мигранти ще се засилят. Годишно Африка се увеличава с 60 милиона души, колкото е и населението на Франция. Къде отиват тези хора?! Тук ги приемаме, храним ги и ги обличаме. Не си мислете, че те са дошли тук, за да работят. Това са нискообразовани и агресивни хора, за които ще бъде голям успех, ако изобщо научат езика на съответната държава и започнат да изпълняват някаква нискоквалифицирана функция“ каза той.  Проф. Михаил Константинов каза още, че според Българския наказателен кодекс, наказанието за нелегално преминаване на границата е 5 години \"лишаване от свобода\", а за мигрантите глобата е 100 лв. В спасяването на кораби с мигранти той вижда подпомагане на трафикантите. Константинов изрази надежда българското ръководство да покаже мъжество и да заеме правилната позиция в защита на Унгария и да продължи линията си на отказ да приема обратно мигранти. Според него, ако управляващите вземат грешно решение, това ще даде напредък на опозиционната партия.", "date": "2018.09.15", "title": "Проф. Константинов: Мигрантите са нискообразовани и агресивни хора, разпределението им в ЕС е колосална глупост"}
{"url": "https://www.faktor.bg/bg/articles/novini/balgariya/rumen-radev-za-nepodpisaniya-ukaz-pogazvaneto-na-zakona-se-prevarna-v-norma-kogato-nyakoy-go-spazva-vie-pitate-zashto", "text": "Държавният глава Румен Радев коментира дали ще подпише указа за освобождаването на главния секретар на МВР Младен Маринов.  Това той направи по време на първия Национален събор на запасното войнство, който се провежда край Казанлък. Припомняме, че гласуването на оставките на Николай Нанков, Ивайло Московски и Валентин Радев и избора на новите министри от пленарната зала бяха предвидени за около 9,30 ч в четвъртък. Малко преди откриването на заседанието обаче стана ясно, че президентът не е подписал указа за освобождаване на главния секретар на МВР Младен Маринов, който бе предложен за нов вътрешен министър. Така планираните рокади в кабинета се оказаха невъзможни. \"Някак си се превърна в норма погазването на закона, а когато някой го спазва, вие ме питате защо. Аз мисля, че това вече е диагноза за нашата демокрация. И аз няма как да подпиша указ при положение, че няма съгласуване, което законът изисква за всеки проект на акт, който съдържа предложение за указ\", каза Радев.", "date": "2018.09.15", "title": "Румен Радев за неподписания указ: Погазването на закона се превърна в норма. Когато някой го спазва, вие питате защо"}
{"url": "https://www.faktor.bg/bg/articles/novini/balgariya/studenti-se-biha-v-amerikanskiya-universitet-v-blagoevgrad-ima-raneni", "text": "Скандал между студенти е възникнал в общежитието на Американския университет в България. Полицейски патрул се е отзовал на сигнала. На място е установено, че има счупени два стъклопакета. Полицейските служители не са установили броя на участниците в скандала. До момента няма постъпили жалби. От ЦСМП-Благоевград също са се отзовали на сигнала. Някои от участниците са имали леки порязвания, най- вероятно от счупените стъкла. Всички са освободени след извършените прегледи. Има леки материални щети в една от сградите на кампуса, за които е предприето бързо отстраняване, съобщиха от пресцентъра на Американския университет в България по повод инцидента между студенти в Благоевград. „Мерките за сигурност и грижа за безопасността на студентите в АУБ са основен фактор за спокойния живот в университета и изграждането на студентска общност. От специализиран медицински персонал, през охрана, до отговорници за общежитията, включително със сътрудници самите студенти, сме осигурили спокойна и приятна среда за живот в сградите Скаптопара“, посочват от учебното заведение. „Диначимният социален живот на студентите в града е извън обсега на контрол на екипа на университета, но дори и в случай на инциденти извън АУБ - стремежът ни е да осигуряваме последваща грижа от страна на екипа ни при необходимос“, заявяват от АУБ.", "date": "2018.09.15", "title": "Студенти се биха в Американския университет в Благоевград, има ранени"}
{"url": "https://www.faktor.bg/bg/articles/novini/balgariya/tsvetan-tsvetanov-v-plovdiv-vapros-na-vreme-e-prezidentskiyat-ukaz-da-bade-podpisan", "text": "Смятам, че липсата на президентски указ се дължи на технически проблем, а не на търсенето на политическа конфронтация. Срокът беше доста кратък, а президентът имаше пътуване в чужбина и вероятно това не му е позволило да подпише документа. Вярвам, че всичко е въпрос на време и в сряда ще можем да гласуваме новите министри в Народното събрание. Това коментира пред журналисти днес председателят на ПГ на ГЕРБ и зам.-председател на партията Цветан Цветанов. „Кой ще е новият кандидат за министър на транспорта предстои да обсъдим с коалиционните си партньори на политически съвет в понеделник. Важно е да чуем тяхното мнение. Не е коректно да коментирам каквото и да е предварително“, уточни Цветанов пред представителите на медиите. Той все пак сподели, че новият кандидат трябва да има добра професионална биография и експертен потенциал и че в момента се обсъждат едно-две конкретни имена за кандидати. Председателят на ПГ на ГЕРБ подчерта, че в момента има излишък от 2,5 млрд. лв., непрекъснато се разкриват нови работни места и че от 2019 г. ще има увеличение с 10% на възнагражденията на работещите в бюджетния сектор. „Всички тези факти показват, че правителството е стабилно и се движим в правилната посока“, категоричен бе Цветанов. Във връзка с очакваните промени в ръководството на ГЕРБ-Пловдив област, зам.-председателят на партията съобщи, че досегашният областен координатор на структурата Розалин Петков е споделил, че е много натоварен и би искал да отстъпи управлението на някого, който има необходимата енергия и капацитет, за да се справи с отговорната задача. „Нашето мнение е, че кметът на Стамболийски Георги Мараджиев има нужните качества и положителна оценка от обществото. Нашите очаквания са организационен секретар на ГЕРБ-Пловдив област да стане кметът на Раковски Павел Гуджеров, чийто опит като кмет, народен представител и зам.-министър ще се окаже ключов“, обяви Цветан Цветанов.", "date": "2018.09.15", "title": "Цветан Цветанов в Пловдив: Въпрос на време е президентският указ да бъде подписан"}
{"url": "https://www.faktor.bg/bg/articles/novini/balgariya/v-imeto-na-populizma-ninova-stana-i-chistachka-sabira-boklutsi-ot-zemyata", "text": "Председателят на НС на БСП Корнелия Нинова, заедно с народните представители от ПГ на „БСП за България“ Димитър Данчев, Петър Витанов и Николай Цонков , председателите на ГС на МО в БСП – София Петко Димитров и на РС на МО – Подуяне Елеонора Петрова и младежи от левицата почистиха градинка на ул. Бесарабия в кв. Подуяне. Това съобщиха от пресцентъра на БСП. Почистването бе организирано в рамките на кампанията „Да изчистим България“.", "date": "2018.09.15", "title": "В името на популизма: Нинова стана и чистачка, събира боклуци от земята"}
{"url": "https://www.faktor.bg/bg/articles/novini/balgariya/nso-ne-sme-poluchavali-signal-ot-mvr-za-provokatori-v-prezidentstvoto", "text": "Няма такова нещо, ние сме в непрекъснат контакт в МВР и другите служби от сектор \"Сигурност\". Това отговориха от Националната служба за охрана на въпрос на в. \"24 часа\" получавали ли са сигнал от МВР. Според информации, вътрешното ведомство докладвало на НСО, че очаква утре в деня на отворените врати в над 40 институции провокатори да опитат да внесат оръжие в президенството. От МВР не са коментирали информацията официално.", "date": "2018.09.15", "title": "НСО: Не сме получавали сигнал от МВР за провокатори в президентството"}
{"url": "https://www.faktor.bg/bg/articles/novini/balgariya/sds-nastoyavame-za-prozrachnost-po-sluchaya-s-arestuvanite-kray-radomir-zhurnalisti", "text": "Съюзът на демократичните сили (СДС) настоява за пълна прозрачност от страна на отговорните институции по случая с арестуваните край Радомир журналисти от България и Румъния. Това се посочва в позиция на СДС, която публикуваме без редакторска намеса: \"От партията се обръщат към главния секретар на МВР, вече номиниран и за министър, с настояването да даде публично информация с какви аргументи и при какви обстоятелства са задържани Димитър Стоянов от „Биволъ” и Атила Биро от „Райз проджект Румъния“. „В държава - член на Европейския съюз, задържането и репресиите срещу журналисти, които търсят истината и правят своите разследвания, е опасно посегателство не просто срещу свободата на словото, а срещу устоите на демокрацията“ се посочва в позицията. От СДС припомнят, че партията е била създадена, за да се противопостави на тоталитарното управление и репресивните служби на комунистическия режим и да утвърди основните ценности на демокрацията, сред които особено важни бяха свободата на словото и медиите. „30 години по-късно, този арест поставя под сериозно съмнение постиженията на демократична България и е срамно петно върху образа й на европейска и НАТО-вска държава“, заявяват от СДС, се посочва в съобщението.", "date": "2018.09.15", "title": "СДС: Настояваме за прозрачност по случая с арестуваните край Радомир журналисти"}
{"url": "https://www.faktor.bg/bg/articles/novini/balgariya/merki-sreshtu-chumata-bez-slanina-tazi-zima", "text": "Африканската чума по прасетата продължава своя ход. Прие се забрана за домашни суджуци, луканки, наденици, сланина. Целта е ограничаване на разпространението на африканска чума. Особено когато има съмнения за здравето на животното.   „В задушените колбаси, луканки, суджуци вирусът е устойчив. Той трябва да претърпи термична обработка, за да бъде унищожен” каза пред Нова телевизия доктор Петьо Кръстев от Агенцията по храните. Той допълни още, че собствениците на животни домашно отглеждани за лична консумация трябва да спазват редица правила, за да се ограничи разпространението на вируса. До момента хората приемат нормално забраните и са съгласни с мерките за сигурност.", "date": "2018.09.15", "title": "Мерки срещу чумата: Без сланина тази зима?"}
{"url": "https://www.faktor.bg/bg/articles/novini/svyat/stoltenberg-rusiya-prechi-na-makedoniya-za-nato-opita-prevrat-v-cherna-gora", "text": "Генералният секретар на НАТО Йенс Столтенберг обвини Русия, че възпрепятства влизането на Македония в Алианса. „Виждаме как Русия се опитва да предотврати влизането на Македония в НАТО. Наблюдавахме и неуспешен опит за преврат в Черна гора“, заяви Столтенберг, цитиран от световните агенции.   Според него има „много примери“ как Русия се опитва да влиза в политическите процеси на различните страни от НАТО и на страните партньори.   По-рано министър-председателят на Македония Зоран Заев заяви, че няма доказателства за намеса на Русия във вътрешните дела на страната му, но тя няма алтернативи пред пълноправното си членство в НАТО и в ЕС.", "date": "2018.09.15", "title": "Столтенберг: Русия пречи на Македония за НАТО, опита преврат в Черна гора"}
{"url": "https://www.faktor.bg/bg/articles/novini/svyat/mayk-pompeyo-obvini-rusiya-che-sabotira-sanktsiite-sreshtu-severna-koreya", "text": "Държавният секретар на САЩ Майк Помпейо обвини Русия, че активно работи, за да подкопае международните санкции срещу Северна Корея и напомни, че прилагането на мерките е от ключово значение, за да бъде убеден Пхенян да се откаже от ядрените си оръжия, предаде Ройтерс. По думите на Помпейо Русия активно се е опитвала да подкопае изпълнението на резолюциите на Съвета за сигурност, работата на комитета на ООН, който оценява спазването на санкциите, каза Помпейо на брифинг в Държавния департамент вчера. Той обвини Русия, че се е опитала да промени формулировките в доклада на Комитет 1718 (комитетът на Съвета за сигурност, създаден, за да следи прилагането на резолюция 1718 от 2006 г.) Помпейо добави, че се надява комитетът на ООН по санкциите срещу КНДР \"ще публикува оригиналния документ, който показва ясни действия, свързани с нарушения на санкциите\". По думите му САЩ \"остават твърдо решени да продължат прилагането на резолюциите на Съвета за сигурност, защото са убедени в ключовото им значение за усилията на президента Тръмп да убеди председателя Ким, че пълната, окончателна денуклеаризация на Корейския полуостров е необходима\". Държавният секретар добави, че САЩ продължават да водят \"многобройни разговори със севернокорейците за това как да се постигне изпълнението на всички ангажименти\", поети на срещата на 12 юни между президента Доналд Тръмп и севернокорейския лидер Ким Чен-ир. В четвъртък пресслужбата на руската мисия в ООН заяви, че поправки, за които е настоявала руската страна, са внесени в доклада на групата експерти на комитета 1718 за санкциите срещу Пхенян, от което \"качеството на доклада само е спечелило\", припомня ТАСС.", "date": "2018.09.15", "title": "Майк Помпейо обвини Русия, че саботира санкциите срещу Северна Корея"}
{"url": "https://www.faktor.bg/bg/articles/novini/balgariya/slanchevo-i-toplo", "text": "Днес ще бъде слънчево. През деня ще има временни увеличения на облачността, предимно средна и висока. Ще духа слаб, в Дунавската равнина до умерен северозападен вятър. Минимални температури, предимно между 11° и 16°, максимални между 26° и 31°. В София минимална около 10°, максимална около 26°. Такава е прогнозата за времето на Националния институт по метеорология и хидрология (НИМХ) при БАН.  Над Черноморието ще бъде предимно слънчево с до умерен северозападен вятър. Максимални температури на въздуха: 27-28°. Температурата на морската вода е 24-25°. Вълнението на морето ще бъде 2-3 бала. Над планините ще бъде предимно слънчево с до умерен север-северозападен вятър. Максимална температура на височина 1200 метра около 21°, на 2000 метра – около 13°.", "date": "2018.09.15", "title": "Слънчево и топло"}
{"url": "https://www.faktor.bg/bg/articles/novini/balgariya/slavi-trifonov-za-aresta-na-zhurnalisti-gasete-lampite-i-zakrivayte-darzhavata", "text": "\"След информацията, че ГДБОП – Главна дирекция за борба с организираната престъпност, е задържала с белезници журналистите Димитър Стоянов и румънеца Атила Биру, докато двамата са провеждали разследване именно за организирана престъпност, предлагам да гасим лампите и да закриваме\".  Това заяви шоуменът Слави Трифонов с публикация в социалните мрежи. \"През последните седмици се проведоха няколко акции срещу така обявяваните организирани престъпни групи. Даже и днес в София имаше такава акция. След случая край Радомир обаче, прокуратурата, ако работи като прокуратура, а не като част от схемата, трябва най-накрая да провери за още една организирана престъпна група – възможно най-голямата. Та, крещящият въпрос и след снощния пародиен екшън на полето край жп гара Егълница, е следният: В една организирана престъпна група ли са някои държавни служители, отпускащи огромни бюджетни и европейски средства, някои получатели на тези средства, някои местни и национални полицейски органи, потулващи далаверата между първите два субекта, и многото медии, които услужливо мълчат като женски полов орган, дори когато се задържат журналисти? \", допълни той.", "date": "2018.09.15", "title": "Слави Трифонов за ареста на журналисти: Гасете лампите и закривайте държавата"}
{"url": "https://www.faktor.bg/bg/articles/novini/balgariya/natsionalniyat-ni-interes-ne-predpolaga-da-zaemem-pozitsiya-kategorichno-v-polza-na-orban-i-novite-konservatori-na-evropa", "text": "Независимо от това дали начело на българското правителство е Бойко Борисов или някой друг, българският национален интерес не предполага да заемем позиция категорично в полза на Орбан и новите консерватори на Европа, или в подкрепа на Макрон, Меркел и силите на либералното статукво в Европа. Българската позиция трябва да бъде балансирана и да обръща внимание на нюансите в развитието на този, все по-очевидно дългосрочен конфликт. България има общ интерес не само с Унгария, но и с другите централно и източноевропейски страни в нежеланието си да приеме големи групи от мигранти, третирани от големите европейски страни като бежанци. Преразпределението на мигрантите по квоти - каквото изискване имат лидерите на Германия, Франция и на ЕК - означава задължение за България да приеме на първо време 60 000 души, а след това да поема квота от новите мигрантски потоци, добрали се до европейска територия. Преобладаващите обществени настроения у нас са против приемането на големи групи мигранти и съгласието с Брюксел, Париж и Берлин би довело до   Затова ние имаме общи интереси с Вишеград и другите страни от европейския изток. В същото време, ние не бива да забравяме, че позицията на България в ЕС чувствително се различава от тази на Вишеградските страни. Ние сме най-бедната страна в ЕС и сме разположени в неговата крайна югоизточна периферия. За нас, разбира се, европейските фондове за развитие са възможност, от която не можем да се откажем, колкото и корумпирани да са моделите на тяхното оползотворяване. Но българската позиция има определена специфика далеч не само заради евентуалната опасност да изгубим тези пари, ако подкрепим открито Орбан и съседите му. Вишеградци са вътрешноевропейски страни, които не са застрашени от маргинализация в рамките на един променящ се ЕС. За разлика от тях България - не само поради бедност, корупция и неефективни институции - е застрашена да остане в една само номинално принадлежаща към ЕС периферия, ако планове за ЕС на различни скорости като този на Макрон тръгнат да се реализират.  в каквото според плана Макрон би се превърнала югоизточната периферия на континента. Ако това се случи, последствията за България ще бъдат драматични и неприемливи - в стопански, геополитически и институционален план. Затова ние трябва внимателно да си сътрудничим с всяко едно статукво в ЕС и големите европейски страни, за да имаме шанс да останем относително пълноценен член на съюза. България трябва внимателно да калкулира своите позиции спрямо всяка разделителна линия в ЕС и да внимава да не изпадне в позиция на неудобна маргинализация спрямо основните групи по интереси, които се намират в разрастващ се конфликт. Някой ще каже - чакай бе, ами нали трябва да служим на европейските ценности. Трябва, трябва да служим - на дългосрочните европейски ценности и на дългосрочните ни национални интереси в рамките на Европа. Това, че няма да подкрепим категорично нечии текущи партийни ценности или политически претенции не е болка за умиране. В политиката има принципи, има и интереси. От баланса между двете зависи успехът на всяка конкретна политика - включително в Европа.", "date": "2018.09.15", "title": "Националният ни интерес не предполага да заемем позиция категорично в полза на Орбан и новите консерватори на Европа"}
{"url": "https://www.faktor.bg/bg/articles/novini/balgariya/masov-boy-v-stolitsata-edin-e-v-bolnitsa", "text": "Масов бой между две групи е станал тази нощ в София. Инцидентът се е случил в столичния квартал Младост 3. Пострадал е един мъж на около 30 години, който е откаран в спешния център. Другите участници са задържани, изясняват се причините.", "date": "2018.09.15", "title": "Масов бой в столицата, един е в болница"}
{"url": "https://www.faktor.bg/bg/articles/novini/svyat/nahodka-sled-60-godini-tarsene-nameriha-prastena-na-hitler-s-gravirano-ime-i-rozhdena-data", "text": "Един от най-известните търсачи на нацистки съкровища е открил изключителна находка. Герхард Заунер е намерил пръстен на дъното на езерото Топлиц в Австрия. Той твърди, че той е на нацисткия лидер Адолф Хитлер, предаде „Дейли стар“. По думите на Заунер на пръстена е гравирано името на Хитлер, а от вътрешната страна - датата 20 април 1889 година. Това е рожденият ден на нацисткия лидер, който въвлича света в най-кървавата война. Колекционерът търси този пръстен от близо 60 години, след като установил, че той е изчезнал в края на войната, заедно с други вещи на Хитлер. Заунер не за първи път открива свързани с нацистите съкровища. Една от първите му находки бе на 72 милиона британски лири, но фалшификат, изработен от нацистите. В неговата колекция са нацистки значки , оръжия от времето на Втората световна война и други вещи. Всички те се съхраняват в частен музей.", "date": "2018.09.15", "title": "Находка: След 60 години търсене, намериха пръстена на Хитлер - с гравирано име и рождена дата"}
{"url": "https://www.faktor.bg/bg/articles/novini/balgariya/rumyana-bachvarova-borisov-poluchi-lichna-pokana-ot-tramp-za-sreshtata-v-nyu-york", "text": "Премиерът Бойко Борисов е получил лична покана от администрацията на Доналд Тръмп за срещата по време на  73-ото Общо събрание на ООН в Ню Йорк на 24 септември.  Това съобщи съветникът на министър-председателя Румяна Бъчварова, цитирана от epicenter.bg . Думите й са по повод скандала от последните дни защо премиерът, а не президента ще води българската делегация. За последно премиер е водил делегацията през 2010-та.  По време на събитието България ще е един от съдомакините на срещата на високо равнище \"Глобален призив за действие за справяне със световния проблем с наркотиците\".", "date": "2018.09.15", "title": "Румяна Бъчварова: Борисов получи лична покана от Тръмп за срещата в Ню Йорк"}
{"url": "https://www.faktor.bg/bg/articles/novini/balgariya/adv-markovski-za-zhertvite-na-shofyorite-bez-knizhki-veche-ne-e-voyna-po-patishtata-ni-a-klane", "text": "Проблемът не е, че имаме хора, които карат без книжки, а че наказанията са им малко. Не всички могат да си платят глобите, които се налагат. Трябва да има алтернатива на глобата, друг вид наказание. Това заяви Бившият шеф на КАТ Алекси Стратиев в предаването \"Събуди се\" по Нова телевизия. \"Законът има перспектива да се промени. Пътната полиция бърка в това, че трябва да има технически средства на пътните възли, а не полицаи на смяна\", каза още той. \"Законите трябва да станат по-строги и значително да се увеличат санкциите, няма друг начин. Ако сте били шофьор, но сте с отнета книжка и ви хванат да шофирате, може и да лежите в затвора, но ако никога не сте имали законът предвижда само глоба\", заяви адвокат Марин Марковски. \"Вече не е война по пътищата, а клане. Законът е категоричен, че ако някой бъде блъснат на пътя, не е умишлено убийство\", завърши адв. Марковски.", "date": "2018.09.15", "title": "Адв. Марковски за жертвите на шофьорите без книжки: Вече не е война по пътищата ни, а клане"}
{"url": "https://www.faktor.bg/bg/articles/novini/balgariya/korneliya-ninova-otkaza-uchastie-v-sreshtata-na-prezidiuma-na-sotsialisticheskiya-internatsional-v-nyu-york", "text": "Корнелия Нинова е поканена в качеството си на вицепрезидент на Социалистическия Интернационал да участва в срещата на Президиума на организацията с държавните и правителствени ръководители от политическото семейство на заседанието на Общото Събрание на ООН в Ню Йорк. Това съобщиха от пресцентъра на БСП. \"За съжаление тя няма да може да вземе участие в разговорите тъй като на същата дата ще бъде домакин в София на предварително уговорена среща с всички европейски посланици\", обясниха от там.", "date": "2018.09.15", "title": "Корнелия Нинова отказа участие в срещата на президиума на Социалистическия интернационал в Ню Йорк"}
{"url": "https://www.faktor.bg/bg/articles/novini/svyat/migranti-zapaliha-kiliyata-si-v-avstriyski-zatvor", "text": "Група мигранти, очакващи депортиране от Австрия, запалиха пожар в затворническата си килия късно снощи. Има ранени, предаде ДПА. Петима афганистанци на възраст между 18 и 33 години и 30-годишен иракчанин са били приети в болница за интензивно лечение, съобщава австрийската агенция АПА. Говорител на полицията каза, че следователите са намерили обгорено прощално писмо, което сочи, че може би мигрантите са извършили опит за самоубийство. Това предположение се подсилва от факта, че затворниците са се опитали да не допуснат в килията нито полицията, нито служители на затвора, след като предизвикали пожара. Той бил бързо изгасен, но заради гъстия дим други 40 затворници били преместени на безопасно място. Контролът бил възстановен с участието на 100 полицаи и 70 пожарникари. Не е ясно как е бил запален огънят, отбелязва ДПА. Австрийски медии напомнят, че не за първи път затворници се опитват да опожарят килиите си. Има съобщения и за гладни стачки.", "date": "2018.09.15", "title": "Мигранти запалиха килията си в австрийски затвор"}
{"url": "https://www.faktor.bg/bg/articles/novini/balgariya/tsvetan-tsvetanov-shte-se-sreshtne-sas-strukturite-na-partiyata-v-plovdiv-i-oblastta", "text": "Председателят на Парламентарната група на ГЕРБ и заместник-председател на партията Цветан Цветанов ще посети Пловдив. Това съобщиха от пресцентъра на ПП ГЕРБ. В 12.00 часа в зала „Пловдив“ на Гранд хотел „Пловдив“ той ще се срещне с представители на структурите на ГЕРБ в Пловдив-град и Пловдив-област. На срещата ще присъстват членове на Изпълнителната комисия на ГЕРБ, народни представители, кметът на Пловдив Иван Тотев, кметове на общини, районни кметове и общински съветници.", "date": "2018.09.15", "title": "Цветан Цветанов ще се срещне със структурите на партията в Пловдив и областта"}
{"url": "https://www.faktor.bg/bg/articles/novini/svyat/pyotr-verzilov-ot-pusi-rayat-e-v-bolnitsa-sled-otravyane", "text": "Влиятелният член на руската пънк група Пуси райът Пьотр Верзилов е дошъл в съзнание след предполагаемо отравяне, съобщи Вероника Никулшина, която също е член на групата и е близка на Верзилов, предаде ДПА.   Верзилов бе един от четиримата членове на Пуси райът, протестирали на финала на Мондиала в Москва. За това те бяха осъдени на 15 дни арест. Тогава те протестираха, по думите им, за право на по-голям политически избор в Русия и за освобождаването на политическите затворници. Верзилов, който е критик на руското правителство, бе откаран в болница във вторник с нарушено зрение и говор и в безсъзнание. Предполага се, че той е погълнал силно лекарство, което подтиска невротрансмитера ацетилхолин. Според медиите лекарите са намерили доказателства за силни психотропни упойващи вещества в кръвните му тестове.", "date": "2018.09.15", "title": "Пьотр Верзилов от „Пуси райът” е в болница след отравяне"}
