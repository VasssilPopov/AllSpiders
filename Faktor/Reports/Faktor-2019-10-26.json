{"url": "https://faktor.bg/bg/articles/sotsialdemokratite-v-germaniya-pred-sadboven-izbor", "text": "Германските социалдемократи ще обявят днес резултата от гласуването за нов лидер, който да ги поведе след месеците на несигурност и фактически да реши дали да се откаже от недолюбваната им коалиция с консерваторите на канцлера Ангела Меркел. Много членове искат лидер, който би подкрепил излизане от голямата коалиция, стъпка, която вероятно ще доведе до предсрочни избори или правителство на малцинството. \"Ройтерс\" обобщава ключови факти за кандидатите, които водят кампаниите си по двойки, пише \"Дневник\". Най-известният и вероятен фаворит е финансовият министър и вицеканцлер Олаф Шолц, с партньорка от бившата комунистическа Източна Германия - Клара Гайуиц. Смятан за нехаризматичен, но компетентен, Шолц има натрупани победи на избори в Хамбург, където бе кмет. Непопулярен е сред лявото крило в партията заради придържането към строгите фискални правила, въведени от неговия предшественик, консерватора и бивш финансов министър Волфганг Шойбле. Тази двойка би предпочела оставане в коалицията с Меркел. Слабо познатият политик Норберт Валтер-Борянс е бивш финансов министър в провинция Северен Рейн-Вестфалия. Най-известен е с преследването на укриващите данъци с швейцарски банкови сметки. Саския Ескен от югозападната провинция Баден-Вюртемберг е още по-слабо позната. Лявото младежки крило на ГСДП \"Юсос\" подкрепя Валтер-Борянс и Ескен и те може да бъдат подпомогнати от големия брой членове на партията в най-многолюдната федерална провинция. Казват, че биха сложили край на коалицията с Меркел. Писториус е вътрешен министър в северната провинция Долна Саксония. Зае твърда позиция по въпроси, свързани със сигурността, и настоя за рестриктивна мигрантска политика. Слабо познатата Кьопинг бе министър по въпросите на равенството и интеграцията в източната провинция Саксония. Искат оставане в коалиция с Меркел. Рот, от западната провинция Хесен, е министър по европейските въпроси в правителството на Меркел и е от лявото крило на ГСДП. Кампман беше министър по семейните въпроси в провинция Северен Рейн-Вестфалия. Скептични са за оставане в коалиция с Меркел. И двамата са от лявото крило. Щегнер е един от зам.-лидерите на партията. Шван на два пъти се кандидатира за в голяма степен церемониалния президентски пост, но загуби. Тогава в ГСДП имаше критики срещу нея, че е ухажвала за подкрепа крайната Левица и Зелените. Скептични са за оставането в коалиция с Меркел. Лаутербах е от лявото крило на партията и се интересува от здравна политика. Интересите на Шеер са в околната среда и енергетиката. Казват, че ще сложат край на коалицията с Меркел. Най-старата партия в Германия се държи в социологическите изследвания съвсем малко над най-ниските резултати в историята, регистрирани през юни, след като най-лошото й представяне досега на европейските избори накара лидера й Андреа Налес да подаде оставка. Оттогава Социалдемократическата партия е въвлечена в надпревара за лидерския пост, чиято кулминация е гласуването на членската маса. Ако, както много социолози прогнозират, нито един кандидат не получи повече от 50 процента в събота, ще има балотаж, чийто резултат се очаква в края на ноември. През декември изборът ще бъде одобрен на партийна конференция. ГСДП ще реши също дали да излезе от коалицията - ход, който вероятно ще предизвика предсрочни избори или правителство на малцинството, като и двата варианта са неприятни за обичащите стабилността германци. На мнозина от общо 426 хил. членове на ГСДП им е дошло до гуша тяхната партия да крепи Меркел, която управлява най-голямата икономика в Европа от 14 години - 10 от които заедно със ГСДП. Те смятат, че партията се е сринала в сондажите заради прекалено големите си отстъпки пред консерваторите на Меркел по основната политика и трябва да се преоткрие в опозиция. Който и да спечели, трябва да положи огромни усилия, за да съживи ГСДП. С резултати, близки до най-лошите в историята си, проевропейската партия едва събира в сондажите около 14 процента, далеч под консерваторите на Меркел (с около 27 на сто), и надигащите се Зелени, и с незначителна преднина пред крайнодясната \"Алтернатива за Германия\".", "date": "2019.10.26", "title": "Социалдемократите в Германия пред съдбовен избор"}
{"url": "https://faktor.bg/bg/articles/chetiri-chlenki-na-nato-sazdavat-savmestno-komandvane-pri-spetsoperatsii", "text": "Министрите на отбраната на Хърватия, Унгария, Словакия и Словения са подписали меморандум за разбирателство за създаването на Регионално командване на силите за специални операции (Regional Special Operations Component Command - R-SOCC). Това съобщи НАТО на своята страница в интернет. Под лидерството на Унгария това многонационално командване ще увеличи способностите на четирите страни да използват ефективно специалните си части, се казва в съобщението. Предвижда се R-SOCC да достигне началните си оперативни възможности през януари 2021 г., а пълна оперативност - до декември 2024 г. Командването ще позволи на всяка от държавите да използва собствените си сили отделно, като съществено се възползва от интегрираната структура на регионалното командване, когато тя бъде активирана за разгръщане. На церемонията по подписването заместник-генералният секретар на НАТО Мирча Джоана подчерта значението на инициативата. \"Доколкото силите за специални операции представляват изключително гъвкав инструмент в съвременните конфликти, церемонията по подписването прави важна стъпка към укрепване на специалните сили в региона и засилване на сътрудничеството и оперативната съвместимост в рамките на Алианса\", каза Джоана.", "date": "2019.10.26", "title": "Четири членки на НАТО създават съвместно командване при спецоперации"}
{"url": "https://faktor.bg/bg/articles/amerikanski-sadiya-kongresat-e-v-pravoto-si-da-poluchi-palniya-doklad-za-ruska-namesa-v-prezidentskite-izbori-prez-2016", "text": "Американски съдия потвърди законността на разследването, започнато от демократите в Конгреса за импийчмънт на президента Доналд Тръмп, и разпореди правителството да предостави нередактирано копие на доклада на бившия специален прокурор Робърт Мълър за руска намеса в изборите през 2016 г., съобщи Ройтерс. Съдията даде на министерството на правосъдието срок до другата сряда да предостави заличения материал от доклада на Мълър, който беше поискан от правната комисия на Камарата на представителите. Председателят на Камарата на представителите Нанси Пелоси определи решението като \"още един удар върху опита на президента Тръмп да се постави над закона\". Междувременно в петък Републиканският национален комитет (РНК) прие извънредна резолюция, в която заявява, че \"сега повече от всякога подкрепя безрезервно\" президента Тръмп в разследването за импийчмънт, започнато от демократите, предаде Асошиейтед прес.", "date": "2019.10.26", "title": "US съдия: Конгресът незабавно да получи пълния доклад за руска намеса в изборите през 2016"}
{"url": "https://faktor.bg/bg/articles/novini-balgariya-toplata-esen-prodalzhava-i-prez-uikenda", "text": "В събота до обяд мъглите в източните райони ще се разсеят и над страната ще бъде слънчево. Ще се появи слаб север-североизточен вятър. Дневните температури ще са малко по-ниски и максималните ще са между 21 и 26 градуса, по морския бряг, където мъглата най-късно ще се разсее - около 20 градуса. Над Черноморието преди обяд ще преобладава облачно и мъгливо време, на отделни места ще има и ръмежи. Около и след пладне облачността ще се разкъса и намалее до предимно слънчево време. Ще духа слаб до умерен север-североизточен вятър. Максималните температури ще бъдат 19-21 градуса. Температурата на морската вода е около 20 градуса. Вълнението на морето ще е 1-2 бала. Над планините ще е слънчево. Ще духа слаб север-североизточен вятър. Максималната температура на височина 1200 метра ще е около 19 градуса, на 2000 метра - около 13 градуса. В неделя и в началото на следващата седмица съществена промяна на времето не се очаква. Ще остане топло за сезона, в повечето райони - и слънчево, на места в низините в източната половина от страната, в неделя и по поречието на Дунав, в часовете след полунощ и преди обяд ще има ниска облачност или мъгла. В неделя ще бъде почти тихо, дневните температури ще са между 21 и 26 градуса, сутрешните - между 3 и 8 градуса, по Черноморието - до 12-14 градуса. В понеделник в Дунавската равнина ще се появи слаб северозападен вятър, а над страната - и разкъсана висока облачност. Преобладаващите максимални температури отново ще са между 22 и 27 градуса, минималните - без особена промяна.", "date": "2019.10.26", "title": "Топлата есен продължава и през уикенда"}
{"url": "https://faktor.bg/bg/articles/den-za-razmisal-predi-mestnite-izbori", "text": "Днешната събота е ден за размисъл преди местния вот в неделя, 27 октомври. Предизборната кампания официално приключи на 25 октомври в 24.00 часа.   От ЦИК напомнят, че след полунощ предизборната агитация е забранена.    В деня за размисъл не е позволено да се извършва агитация в подкрепа или против кандидати и кандидатски листи на партии и коалиции, местни коалиции или независими кандидати.   Агитация не може да се провежда и в самия ден на изборите – 27 октомври.", "date": "2019.10.26", "title": "Ден за размисъл преди местните избори в неделя"}
{"url": "https://faktor.bg/bg/articles/novini-svyat-milionen-protest-v-chili-demonstranti-iskat-ostavkata-na-prezidenta", "text": "Около един милион души участваха в мирна демонстрация в чилийската столица Сантяго в петък и поискаха радикални реформи в страната, предаде ДПА. \"Днес Чили преживява исторически ден. Регионът на Сантяго (административна единица - б.ред.) играе водеща роля в мирното шествие на около един милион души, които представляват мечтата за едно ново Чили\", написа кметът на столицата Карла Рубилар в Туитър. Според местните власти около 18 часа местно време (21 часа по Гринуич) над 820 хиляди души са се били събрали мирно на площад Бакедано, една от основните забележителности в центъра на Сантяго. Демонстрантите, които настояват за оставката на президента Себастиан Пинера, преминаха пред сградата на правителството без инциденти. Протести се провеждат и в други градове на страната, сред които Валпарайсо, Пунта Аренас и Вина дел Мар. Междувременно армията потвърди, че в събота в столицата отново е наложен комендантски час от 23 часа вечерта до 4 часа сутринта. През последната седмица южноамериканската страна е разтърсвана от протести, в които загубиха живота си 19 души. За пет от жертвите се смята, че са убити от силите за сигурност. Президентът Пинера отмени увеличението на цената на билетите за метрото, което беше повод за протестите. Освен това той обяви реформи, насочени към облекчаване на положението на най-бедните граждани, като увеличение на пенсиите и на минималната заплата. Въпреки това протестите продължават, а демонстрантите отхвърлят реформите като недостатъчни и настояват за изтегляне на армията от улиците. В четвъртък Пинера обяви, че правителството работи върху план на отмяна на комендантския час и извънредното положение, наложено в много градове и региони.", "date": "2019.10.26", "title": "Милионен протест в Чили - демонстранти искат оставката на президента"}
{"url": "https://faktor.bg/bg/articles/novini-svyat-dzho-baydan-edna-razumna-alternativa-za-smyana-na-karaula-vav-vashington", "text": "Джо Байдън е единствения кандидат на Демократическата партия, който може успешно да се изправи срещу Тръмп догодина - въпреки всички аргументи, които се натрупват срещу него. Никой от нас - гражданите на глобалния свят - не е безразличен към това кой ще управлява Америка във Вашингтон - въпреки, че изборът принадлежи на гражданите на САЩ. След всичко, което видяхме през годините на управление на Доналд Тръмп - включително последното внезапно напускане на североизточна Сирия от ограничения военен контингент на САЩ - за мен няма съмнение, че сме заинтересовани от   Личните ми симпатии не са на страната на политическа алтернатива, която би стимулирала радикалните прогресистки експерименти с човешкия пол, с човешкото тяло, с утвърдените през вековете простички и основни ценности на отношенията между хората, с арогантното отхвърляне на всяка традиция, на всяка разумност в съхраняването на традиционните ценности. Затова по-скоро бих подкрепил една умерено консервативна визия за управление - както на моята страна, така и на Америка и на света като цяло. Но днес ми се струва по-важно да се спре стихийния, неконтролируем процес на хаотично изтегляне на Америка от повечето отговорности, които бе поела като световна свръхсила. Този волунтаризъм от страна на стопанина на Белия дом  от който се възползват безскрупулни диктатори и авторитарни режими. След оттеглянето на Америка от североизточна Сирия там без съд и присъда се убиват хора, упражнява се безчовечно насилие от военни формирования под контрола на Анкара. С гражданска война завърши смяната на режима в Либия. Навсякъде, откъдето се изтегля Вашингтон, влиза Путин, влиза Ердоган, влизат радикални ислямисти. Какво ще се случи, ако Тръмп продължи да руши съюзническите структури за сигурност на Америка по света - включително и в Атлантическия свят? На фона на всичко това Джо Байдън изглежда като една разумна алтернатива. Чел съм много аргументи за негови слаби позиции като кандидат. Но кой друг би могъл да се справи?", "date": "2019.10.26", "title": "Джо Байдън - една разумна алтернатива за  \"смяна на караула\" във Вашингтон"}
{"url": "https://faktor.bg/bg/articles/novini-svyat-us-diplomat-ima-razlichiya-mezhdu-darzhavite-na-balkanite-koito-ne-se-reshavat-s-promyana-na-granitsite", "text": "Бившият американски посланик в няколко балкански страни Кристофър Хил заяви, че бъдещето на балканските страни е в структурите на НАТО и Европейския съюз, предава косовската медия RTK, цитирана от \"Фокус\". Той не се обяви открито срещу размяната на територии между Прищина и Белград, но призова страните да бъдат внимателни, тъй като този въпрос може да има дълготрайни последици. Хил също така говори за сигурността на Балканския полуостров, руското влияние и установяването на „мини Шенген“ в региона. „Промените в границите са много важна тема. Никой не може да се справи без големи знания за тези въпроси и без да провери как хората виждат проблема. (…) Страните трябва да са изключително внимателни с тези неща. Има различия между държавите, които хората смятат, че ще бъдат решени с промяна в границите. Тези различия са по дълбоки от това. Не съм срещу размяната на граници, разбирам защо се дискутира, но това трябва да бъде извършено по-внимателно“, заяви дипломатът. Той също така изрази своето притеснение за руското влияние на Балканите, във връзка с установяването на „мини Шенген“, но подчерта, че бъдещето на региона е в структурите на ЕС и НАТО.", "date": "2019.10.26", "title": "US дипломат: Има различия между държавите на Балканите, които не се решават с промяна на границите"}
{"url": "https://faktor.bg/bg/articles/novini-balgariya-atlantitsi-razpolagane-na-ruski-s-400-v-sarbiya-protivorechi-na-balgarskiya-interes", "text": "Все още не е официално ясно през чие въздушно пространство са транспортирани руските ракетни системи в Сърбия. Ще продължим да търсим отговор на този въпрос. По-важният въпрос е, обаче, дали и колко дълго тези руски оръжия, особено С-400, ще останат в Сърбия. РИА „Новости“ цитира думите на президента Вучич, че Сърбия иска да се сдобие и с ракетна система С-400, но не може да си го позволи. „Искаме и С-400, но само ако руснаците ни го оставят, иначе не можем да си го позволим“, казва Вучич. Възможно ли е Москва да разположи за продължителен период от време С-400 в Сърбия, като част от военното си сътрудничество с Белград? Ако това стане, държавата, през която е транспортирана тази техника, ще бъде пряко отговорна за така създаденото крайно неблагоприятно положение за сигурността на Югоизточния фланг на НАТО и на целия Алианс. Евентуално постоянно разполагане на руски С-400 в Сърбия противоречи на българския интерес. С-400 „Триумф“ (по класификация на НАТО – SA-21 Growler) е руски зенитно-ракетен комплекс с голям и среден обсег на действие. С-400 вече е разположен в окупирания Крим, като част от изграждащите се руски военни способности за възпрепятстване на достъпа на сили и средства на НАТО до региона.", "date": "2019.10.26", "title": "Атлантици: Разполагане на руски С-400 в Сърбия противоречи на българския интерес"}
{"url": "https://faktor.bg/bg/articles/vrashtame-se-kam-zimnoto-chasovo-vreme", "text": "Броени часове преди старта на изборния ден ще се върнем към зимното часово време. Връщането към астрономическото часово време ще се извърши в 4.00 часа на 27 октомври, съобщава Българският институт по метрология. Тогава часовниците се връщат с един час назад, а на практика 27 октомври ще е най-дългото денонощие за годината. Както е известно, през есента на 2018 г. Европейската комисия излезе с предложение корекциите за редуване на лятно часово време с астрономическо да бъде преустановено. Различните държави сами ще трябва да вземат решение дали да останат на лятно или зимно време, но препоръката е решението в ЕС все пак да бъде единно. Очаква се с този въпрос да се занимава още по-активно настоящия ЕП и ЕК, но засега прекратяването на смяната на часа се отлага най-рано за 2021 година.а часа засега се отлага за 2021 година.", "date": "2019.10.26", "title": "Връщаме се към зимното време - въртим часовника с час назад"}
{"url": "https://faktor.bg/bg/articles/obshtestvo-ulitsata-promeni-v-marshruti-na-gradskiya-transport-zaradi-remonti-v-sofiya", "text": "Реконструкцията на кръстовището бул. „Цар Борис ІІІ\" - ул. „Житница\" - бул. „Гоце Делчев\" приключва и от 28 октомври 2019 г. се възстановяват маршрутите на автобусни линии № 73, 83 и 102 по ул. „Житница\" и бул. „Гоце Делчев\", каквито бяха до 22 март 2016 г. /виж подробности по-долу/. Възстановяват се и прилежащите спирки в района на кръстовището, които обслужват автобусни линии № 63 и 260 и трамвайни линии № 4 и 5 Заради изграждането на кръстовището на две нива, се въвеждат промени в посоката на движение на улици в карето между бул. „Цар Борис ІІІ\" - бул. „Гоце Делчев\" - ул. \"Дойран\" и ул. \"Пирински проход\": · Движението по ул. \"Княгиня Клементина\" в отсечката от ул. \"Дебър\" до бул. \"Гоце Делчев\" става еднопосочно в посока към бул. \"Г. Делчев\", където ще има разрешен десен завой. · Обръща се движението по ул. \"Хубча\" в посока от бул. „Гоце Делчев\" към ул. „Дечко Йорданов\". Разрешава се ляв завой от бул. \"Гоце Делчев\" по ул. \"Хубча\". · Обръща се еднопосочното движение и по улиците \"Дебър\" и \"Дечко Йорданов\" /виж картата/. По ул. \"Дебър\" ще може да се влиза от ул. \"Дойран\", а по ул. \"Дечко Йорданов\" - от бул. \"Цар Борис III\". Възстановените маршрути на автобусни линии 73, 83 и 102 са както следва: Автобусна линия № 73 (в посока ж.к. Гоце Делчев): от ж.к. Овча купел 2 по действащия маршрут до кръстовище ул. „Любляна\"/бул. „Овча купел\", наляво по бул. „Овча купел\" до ул. „Житница\", надясно по ул. „Житница\", направо по бул. „Гоце Делчев\" (в участъка на кръстовище ул. „Житница\"/бул. „Цар Борис III\"/бул. „Гоце Делчев\" автобусите се движат в локалните платна) и след кръстовището с ул. „Ген. Стефан Тошев\" по действащия маршрут до ж.к. Гоце Делчев д в у п о с о ч н о. Автобусна линия № 83 (в посока Хюндай България): от Зоопарка по действащия маршрут до кръстовище бул. „Гоце Делчев\"/бул. „България\", направо по бул. „Гоце Делчев\" (в участъка на кръстовище ул. „Житница\"/бул. „Цар Борис III\"/бул. „Гоце Делчев\" автобусите се движат в локалните платна), ул. „Житница\", надясно по бул. „Овча купел\", бул. „Никола Мушанов\", бул. „Възкресение\", след спирка с код 0293 „Бул. Вардар\" автобусите се движат в споделеното трасе и спират допълнително на спирки с код 2098 „Ул. Освобождение\" и с код 0306 „Бул. „Възкресение\" за трамвайни линии № 11 и 22 и автобусна линия № 11 и след спирка „Парк Св. Св. Петър и Павел\" по действащия маршрут до Хюндай България д в у п о с о ч н о. В посока Зоопарка след спирка с код 1248 „Парк Св. Св. Петър и Павел\" автобусите продължават да се движат в споделеното трасе, спират на спирки с код 0305 „Бул. Възкресение\" и с код 2099 „Ул. Освобождение\" за трамвайни линии № 11 и 22 и автобусна линия № 11 и напускат трасето след спирка „Ул. Освобождение\" по действащия маршрут на автобусна линия № 11; Автобусна линия № 102 (в посока Студентски град): от ж.к. Овча купел 2 по действащия маршрут до кръстовище ул. „Житница\", бул. „Овча купел\", направо по ул. „Житница\" (в участъка на кръстовище ул. „Житница\"/бул. „Цар Борис III\"/бул. „Гоце Делчев\" автобусите се движат в локалните платна), по бул. „Гоце Делчев\" до бул. „България\", наляво по бул. „България\" до бул. „Акад. И. Е. Гешов\" и надясно по бул. „Акад. И. Е. Гешов\" по действащия маршрут до Студентски град д в у п о с о ч н о.", "date": "2019.10.26", "title": "Променят маршрути на градския транспорт заради ремонти в София"}
{"url": "https://faktor.bg/bg/articles/tsik-gotovi-sme-za-provezhdaneto-na-mestnite-izbori", "text": "Готови сме за провеждането на местните избори. Това обяви говорителят на ЦИК Александър Андреев в ефира на Нова ТВ. Той заяви, че бюлетините във всеки регион в страната са различни в зависимост от броя на кандидатите и коалициите. По думите му обаче избирателите трябва да разгледат добре образеца на бюлетината преди да влязат в тъмната стая и да дадат гласа си.", "date": "2019.10.26", "title": "ЦИК: Готови сме за провеждането на местните избори"}
{"url": "https://faktor.bg/bg/articles/obshtestvo-ulitsata-vma-se-sdobi-s-moderna-aparatura-za-diagnostika-na-hepatit-s", "text": "Най-съвременната апаратура за неинвазивно (без биопсия) диагностициране на вируса на хепатит C (HCV) е на разположение на специалистите от Военномедицинска академия (ВМА). Това съобщават от пресцентъра на ВМА. Статистиката сочи, че 91 000 души в България са инфектирани с вируса, който може да доведе до развитие на чернодробна цироза и рак на черния дроб, ако не се лекува навреме. Лечението на хепатит С, което се поема изцяло от НЗОК за всички здравноосигурени пациенти, води до пълно излекуване, но преди да се започне, е необходима специфична диагностика за установяване на вируса в кръвта (активна инфекция) и определяне на степента на чернодробна увреда. Досега чернодробната биопсия беше задължително изискване за започване на лечение и се явяваше бариера пред много пациенти с Хепатит С. От 1 октомври 2019 г. влезе в сила нова наредба на НЗОК, съгласно която биопсията отпада, ако оценката на чернодробната увреда бъде направена с други методи - ехографски и лабораторни, и само в лечебни заведения, които имат сертифицирани лаборатории за изследване на вируса на хепатит С ( EN ISO 15 189 - Медицински лаборатории. Изисквания за качество и компетентност ). В България има само две такива лаборатории, една от които се намира именно във ВМА. Специалистите от Клиниката по гастроентерология разполагат и с най-съвременната апаратура за неинвазивно (без биопсия) изследване на степента на чернодробна увреда - еластогарфия. Пациентите, инфектирани с вируса на хепатит С, могат да получат оценка на наличната инфекция и чернодоробна увреда напълно безплатно за тях, по клинична пътека на НЗОК. Не се заплаща нито едно от изискваните от НЗОК изследвания за започване на антивирусно лечение. Клиниката по гастроентерология на ВМА има акредитация от НЗОК за издаване на протоколи/предписване на скъпоструващи лекарства. Всеки желаещ може да направи консултация в Поликлиника - ВМА, с направление от личен лекар.", "date": "2019.10.26", "title": "ВМА се сдоби с модерна апаратура за диагностика на хепатит С"}
{"url": "https://faktor.bg/bg/articles/prognoza-1", "text": "Cрeднaтa зaплaтa в Бългaрия ce oчaквa дa дocтигнe 1500 лeвa прeз 2021 гoдинa, пoкaзвa инфoгрaфикa, кoятo Миниcтeрcтвoтo нa финaнcитe изпрaти cнoщи, cлeд кaтo пo-рaнo cъщия дeн публикувa прoeктoбюджeтa зa 2020 г. и aктуaлизирaнaтa cрeднocрoчнa прoгнoзa зa пeриoдa 2020-2022 г. Цeлтa e дoгoдинa cрeднaтa зaплaтa дa e 1400 лв., a прeз 2022 г. - 1600 лв. Бългaрия e в дънoтo нa cпиcъкa пo дoхoди нa нaceлeниeтo в EC. Прeз 2018 г. нaпримeр cрeдният рaзхoд зa чac труд у нac e нaй-ниcкият в EC, рaвeн e нa 5.4 eврo, a в първeнeцa Дaния тoй e 45,3 eврo, пo дaнни нa Eврocтaт. Cрeдният зa EC e 27,4 eврo. Пo oтнoшeниe нa минимaлнaтa зaплaтa cъщo cмe пocлeдни. Към юли 2019 г. тя e рaвнa нa 286 eврo, дoкaтo в Люкceмбург нaдхвърля 2000. Пoлитикaтa пo дoхoдитe e eдин oт приoритeтитe в бюджeтa - cпoрeд cрeднocрoчнaтa прoгнoзa - нaрeд c oбрaзoвaниeтo, здрaвeoпaзвaнeтo и oтбрaнaтa. В чиcлa oбaчe тoвa ce изрaзявa в увeличeниe c 50 лв. нa минимaлнaтa зaплaтa oт 1 януaри, c кoитo тя щe cтaнe 610 лв.; c 10-прoцeнтнo увeличeниe нa рaбoтeщитe в бюджeтния ceктoр и c пoвeчe пaри зa учитeлcки зaплaти. Тoвa нямa кaк дa нaмaли знaчимo изocтaвaнeтo ни oт ocтaнaлитe в EC.", "date": "2019.10.26", "title": "Прогноза: Средната заплата в България стига 1500 лева през 2021"}
{"url": "https://faktor.bg/bg/articles/osvobodiha-zadarzhanite-za-targoviya-s-glasove-v-tsarevo-i-ahtopol", "text": "Освободиха задържаните след сигнал за търговия с гласове преди изборите в Царево и Ахтапол. Двама от тях са ромски лидери. В дома на единия е открита голяма сума пари.  В петък се проведе мащабна спецакция на територията на Община Несебър. А в събота Централната избирателна комисия одобри искането на главния прокурор още един кандидат за общински съветник в района да бъде разследван. От полицията отказаха да дадат повече информация за проведената операция. И заявиха, че в Деня за размисъл и в Деня на изборите информация ще се получава само през ВСС.   Междувременно ЦИК свали имунитета на още един от кандидатите за общински съветници на територията на Несебър. В събота ще му бъде повдигнато и обвинение. Така кандидатите с обвинения в района стават шестима.", "date": "2019.10.26", "title": "Освободиха задържаните за търговия с гласове в Царево и Ахтопол"}
{"url": "https://faktor.bg/bg/articles/tya-pokaza-che-ne-se-strahuva-dori-ot-donald-tramp", "text": "Авторитетното германско списание \"Цицеро\" цитира туит на Георгиева от май миналата година, в който тя пише: \"Бабите и дядовците ми бяха слабо образовани, родителите ми бяха завършили само гимназия. Аз съм първата с висше образование. От село в България до шефка на МВФ - така изглеждат възможностите\". Всъщност не е точно така, отбелязва \"Цицеро\". Кристалина Георгиева е от елита в своята страна - не е родена в някое си село, а в София, а прадядо ѝ Иван Кършовски е бил полиглот, журналист и националреволюционер, бил е също и кмет на Любимец. Баща ѝ се е занимавал с пътно строителство, а майка ѝ Маринка била управителка на магазин за домашни потреби в центъра на София. За съпруга ѝ Кино Кинов се знае малко, но благодарение на това, че той поел грижите за дъщеря им Десислава, Кристалина Георгиева е могла да се посвети изцяло на кариерата си, четем в публикацията. Описана е и научната кариера на настоящата шефка на МВФ  - през Икономическия институт \"Карл Маркс\" в София към London School of Economics - ковачницата за кадри на капитализма. Георгиева е била със стипендия и в Масачузетския технологичен институт, както и преподавателска дейност на островите Фиджи, преди през 1993 да започне работа в Световната банка във Вашингтон - шест години след като напуска България през 1987 година. След това става еврокомисарка, не успява да се класира за поста генерален секретар на ООН, предложена за него от премиера Бойко Борисов пет минути преди края на срока за номинирането на кандидати. Георгиева обаче успява да заеме друг престижен пост - шеф на МВФ. Тя покорява с директния си подход и не се бои дори и от Доналд Тръмп - пише за новата директорка на Фонда \"Зюддойче цайтунг\". Това издание е предпочело друг цитат от Георгиева - думите ѝ на годишната среща на МВФ и Световната банка във Вашингтон, казани в отговор на въпроса какво мисли за търговския спор между САЩ и Китай, подклаждан от Тръмп: \"Политиката под мотото 'Ако ти губиш повече, отколкото аз, значи съм победител', е глупава!\" Още в началото на мандата си тя показа, че няма да се задоволи с място на втора линия, пише \"Зюддойче цайтунг\", аргументирайки се с активната дейност на Георгиева през този период. Припомнят се опасенията на някои нейни критици, че може би ще ѝ липсва достатъчно политическа тежест, щом не е била нито министърка, нито е ръководила емисионна банка, но тези опасения са се оказали напразни. \"Сигурен съм, че ще се справи много добре\", казва германският финансов министър Олаф Шолц, а друг високопоставен европейски представител уверява, че всеки, който е работил с нея в миналото, е очарован. Директният подход на Георгиева и волята ѝ да върви напред идват точно навреме, тъй като от гледна точна на множеството икономически проблеми наистина има нужда от силно ръководство - посочва \"Зюддойче цайтунг\". При това не става дума само за търговския спор между САЩ и Китай, за излизането на Великобритания от ЕС и за политическото напрежение в Близкия изток - към тях се добавят и измененията в климата, неравенството, застаряващите общества, корупцията, национализмът. На Георгиева, която говори английски с източноевропейски акцент, със сигурност ѝ липсва аристократизма на нейната предшественичка Кристин Лагард. И вероятно МВФ ще изгуби част от блясъка си, излъчван от Лагард. Въпреки това много сътрудници на Фонда вече са възприели стила на новата си директорка. И докато предшественичката ѝ настоявала да бъде наричана мадам Лагард и от най-високопоставените служители на организацията, Георгиева дошла и казала: \"Наричайте ме Кристалина\". (Източник: Дойче веле)", "date": "2019.10.26", "title": "Тя показа, че не се страхува дори от Доналд Тръмп"}
