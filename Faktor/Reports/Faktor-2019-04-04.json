{"url": "https://www.faktor.bg/bg/articles/novini/balgariya/gergov-za-ninova-men-me-izlaga-za-neya-vsichko-e-vazmozhno", "text": "\"Всичко е възможно за нея\", отговори лидерът на областната организация на БСП в Пловдив Георги Гергов на въпрос на \"24 часа\" \"Вярно ли е, че Корнелия Нинова е предлагала 30 млн. лева на Михаил Миков, за  да се откаже той от председателския пост в партията\". \"Тя и на мен предложи да стана зам.-председател на БСП, за да я подкрепя, но ме излъга. Бяхме с Красимир Янков\", допълни бизнесменът.  Гергов чул за въпросния подкуп от Нинова към Михов преди година.  \"Не съм бил свидетел на офертата, но се разнесе такава приказка. Казах ясно - всичко може да се е случило. Тя и няколкото човека около нея трябва да кажат. Не съм присъствал на такъв разговор, но го чух\", повтори Гергов.  За споменатия подкуп попитаха днес по-рано депутатите от ГЕРБ Тома Биков и Спас Гърневски. Те настояват Нинова да каже истина ли и е ако да, откъде са тези пари.", "date": "2019.04.04", "title": "Гергов за Нинова: Мен ме излъга, за нея всичко е възможно"}
{"url": "https://www.faktor.bg/bg/articles/bsp-vnese-v-parlamenta-podpiska-za-otstranyavane-na-shefa-na-kpkonpi", "text": "ПГ на „БСП за България“ внесе подписка в НС за отстраняване от длъжност на председателя на КПКОНПИ Пламен Георгиев и заместника му заради скандала с имотите им. Това съобщиха от пресцентъра на партията. По-рано през деня председателят на БСП Корнелия Нинова обяви това намерение пред медиите, защото парламентарната група счита, че излизането на шефа на КПКОНПИ в отпуск е скриване от отговорност. Припомняме, че президентът Румен Радев също обяви, че е оттеглил доверието си от председателя на антикорупционната комисия (КПКОНПИ) Пламен Георгиев. Това не е първият случай, при който социалистите действат след реакциите на държавния глава.", "date": "2019.04.04", "title": "БСП внесе в парламента подписка за отстраняване на шефа на КПКОНПИ"}
{"url": "https://www.faktor.bg/bg/articles/mvnr-potvardena-e-samolichnostta-na-zhertvite-v-samoletnata-katastrofa-v-severna-makedoniya", "text": "По данни на българското посолство в Република Северна Македония резултатите от извършения днес ДНК анализ от специалистите на Института по съдебна медицина в Скопие са потвърдили самоличността на четирите жертви в катастрофата с пътнически самолет тип „Чесна”. И четиримата са български граждани. Това съобщиха от пресцентъра на МВнР. Загиналите са 49-годишният бизнесмен Георги Бошнаков, който е пилотирал машината, съпругата му Калина и двете им дъщери Гергана и Биляна на 14 и 18 години.   Припомняме, че самолетът се разби на 2 април 2019 г. северозападно от връх Солунска глава на територията на Северна Македония. Предприети са действия за транспортиране на телата на жертвите в България.", "date": "2019.04.04", "title": "МВнР: Потвърдена е самоличността на жертвите в самолетната катастрофа в Северна Македония"}
{"url": "https://www.faktor.bg/bg/articles/sasht-poiskaha-zasedanie-na-saveta-za-sigurnost-na-oon-za-humanitarnata-pomosht-za-venetsuela", "text": "САЩ поискаха свикване на заседание на Съвета за сигурност на ООН следващата седмица, за да бъде обсъдена хуманитарната криза във Венецуела, предава AFP, като се позовава на източници от дипломатическите кръгове. Срещата, която се очаква да се проведе в сряда, ще бъде свикана на нарастващите предупреждения за влиянието на влошаващата се икономическа и политическа ситуация във Венецуела върху семействата и децата в латиноамериканската страна.", "date": "2019.04.04", "title": "САЩ поискаха заседание на Съвета за сигурност на ООН за хуманитарната помощ за Венецуела"}
{"url": "https://www.faktor.bg/bg/articles/novini/svyat/sled-brekzit-bezvizov-dostap-za-grazhdanite-na-es-i-na-obedinenoto-kralstvo", "text": "Гражданите на Обединеното кралство ще могат да влизат в ЕС без визи за кратки периоди, след излизане на страната им от ЕС, при условие че гражданите на Съюза се възползват от същите условия, когато пътуват до Обединеното кралство. Евродепутатите подкрепиха в четвъртък с 502 гласа \"за\", 81 гласа \"против\" и 29 гласа \"въздържал се“ проекта на резолюция относно освобождаването на гражданите на Обединеното кралство от визови изисквания при влизане в ЕС за кратък престой, след като страната им се оттегли от ЕС. „Запазването на безвизовото пътуване между ЕС и Обединеното кралство е ключова част от подготовката за последствията след Брекзит. На Острова живеят 3,7 млн. европейски граждани, в това число и около 280 000 българи, чиито права трябва да бъдат гарантирани“, каза докладчикът Сергей Станишев. Законодателството ще влезе в сила от деня след оттеглянето на Обединеното кралство от Европейския съюз. След тази дата, гражданите на Обединеното кралство с британско гражданство няма да се нуждаят от виза за престой в ЕС до 90 дни в рамките на 180-дневен период. Обединеното кралство ще бъде включено в списъка на повече от 60 страни и територии, чиито граждани не се нуждаят от виза, за да влязат в ЕС с цел бизнес, туризъм или за посещение на роднини или приятели. Освобождаването от изискване за визи не се отнася за правото на работа в ЕС. ЕС ще отмени визовия режим за граждани на Обединеното кралство едностранно, но на основа на реципрочност, при условие че гражданите на ЕС също се ползват от безвизов достъп при кратки бизнес или туристически пътувания до Обединеното кралство, когато Обединеното кралство се оттегли от ЕС. В случай че Обединеното кралство въведе изискване за притежаване на виза за гражданите на поне една държава членка, „следва да бъде приложен механизмът за реципрочност, предвиден в законодателството на ЕС“, гласи текстът. Това може да доведе до повторно въвеждане на визови изисквания за гражданите на Обединеното кралство. „Докладът ми беше поверен в кризисна ситуация - имаше реална заплаха от блокиране на законодателството. Радвам се, че след последен решаващ кръг на преговори, успяхме да постигнем съгласие и да избегнем хаоса, който щеше да настъпи не само за европейските и британските граждани, но и за цели сектори от икономиките на ЕС и Обединеното кралство“, добави Сергей Станишев (С&Д, България). След одобрението в пленарната зала, проектозаконът следва да бъде формално гласуван от Съвета на министрите. Законодателството трябва да бъде публикувано в Официален вестник на ЕС преди 12 април, за подготовка за Брекзит без сделка на тази дата. Премахването на визите ще се прилага във всички държави членки на ЕС (с изключение на Ирландия, която има собствена визова политика) и в асоциираните към Шенген страни (Исландия, Лихтенщайн, Норвегия и Швейцария). Ирландия и Обединеното кралство имат специфично двустранно споразумение, което предвижда безвизово пътуване между двете страни.", "date": "2019.04.04", "title": "След Брекзит: Безвизов достъп за гражданите на ЕС и на Обединеното кралство"}
{"url": "https://www.faktor.bg/bg/articles/novini/svyat/koy-e-chovekat-koyto-otne-istanbul-ot-erdogan", "text": "С правоъгълните си очила, със спокойствието си и с белите си ризи, опонентът на президента Реджеп Тайип Ердоган - Екрем Имамоглу се наложи като новата изгряваща звезда на една опозиция, която досега беше загубила доверието заради повтарящите се изборни поражения спрямо Ердоган, пише Франс прес. Според изборните власти неокончателните резултати дават на Имамоглу преднина от около 28 000 гласа пред неговия съперник - бившия премиер Бинали Йълдъръм - важна фигура от управляващата Партия на справедливостта и развитието. Като знак за това, че е бил убеден, че ще спечели спокойно в Истанбул, Йълдъръм е наредил да разлепят там в първите часове на сутринта афиши, които впоследствие са махнати, \"с благодарност\" към жителите, че са го избрали. Изправен срещу него, общият кандидат на опозиционните партии - НРП и \"Добра партия\", успя да извлече полза от своя профил на аутсайдер. В интервю за АФП миналия месец в рамките на избирателната му кампания Имамоглу дори изтъкна, че неговата сдържаност е \"предимство\", добавяйки, че \"обществото в последно време е издигнало стена около тези, които вече са известни в политиката\". Ако неговата преднина се потвърди от окончателните резултати, 49-годишният Имамоглу се готви да стане кмет на най-богатия и с най-голямо население град на Турция - пост, който би го направил един от най-видните опоненти на Ердоган. Самият Ердоган всъщност стартира политическата си кариера в национален мащаб, ставайки кмет на бившата османска столица от 1994 до 1998 г. Изправен пред неравностойни условия за водене на избирателна кампания, по-специално с доминиращо медийно отразяване в полза на Йълдъръм, Имамоглу все пак успя да предаде своето послание. \"Ние имаме социалните мрежи, които за момента са оставени на спокойствие\" от властта, каза той за АФП по време на предизборната кампания. \"Но моето основно оръжие на терена е хилядолетната техника от уста на ухо\", добави той. Роден през 1970 г. в Трабзон на крайбрежието на Черно море, Имамоглу е следвал бизнес администрация в Истанбулския университет, след което е получил мастерска степен по мениджмънт, според официалната му биография. Той е работил за семейната строителна фирма, преди да се впусне в политиката преди около десет години под знамето на НРП. През 2014 г. той е избран за кмет на истанбулската община Бейликдюзю. Имамоглу споделя с президента Ердоган обща страст към футбола - спорт, който той е практикувал като аматьор, преди да влезе в ръководството на футболния клуб на своя роден град - Трабзонспор. По време на предизборната кампания той се открои с уважението си към избирателите, показващи ясно предпочитанието си към неговия опонент - аспект, който контрастира в един силно разделен политически пейзаж. \"Имамоглу не водеше кампания, поставена върху идеологически основи, въздържайки се да поляризира електората\", подчертава Берк Есен, асоцииран преподавател в университета Билкент в Анкара. В контраст с ожесточената реторика на Ердоган по време на предизборната кампания Имамоглу показа едно по-обединяващо лице, като обеща в понеделник, обявявайки победа в Истанбул, че ще бъде \"кмет на всички\", включително на тези, които са гласували срещу него. \"Ние искаме да започнем колкото се може по-бързо да служим на жителите на Истанбул\", заяви той, като добави, че е готов \"да сътрудничи с всички институции на страната, за да отговори бързо на нуждите на Истанбул\". Макар резултатите от общинските избори да не са още официални, той не губи време, като актуализира още в понеделник биографията си в профила си в Тwitter, в който се представя вече така: \"Екрем Имамоглу, кмет на голямата община на Истанбул\".   БТА", "date": "2019.04.04", "title": "Кой е човекът, който отне Истанбул от Ердоган"}
{"url": "https://www.faktor.bg/bg/articles/novini/balgariya/k-valchev-pomoshtite-za-detsa-chiito-roditeli-ne-gi-puskat-na-uchilishte-ne-se-spirat", "text": "\"Помощта за деца на родители, които не се грижат те да посещават училище не се спира, а се пренасочва към училището, така че да може да му бъдат купени някакви необходими неща-дрехи или тетрадки\", заяви пред БНТ министърът на образованието Красимир Вълчев. По думите му, санкциите трябва да бъдат по-строги, както за родителите, така и за лекари, които издават фалшиви медицински бележки за извеняване на отсъствията. Само 5% са против тази мярка-спиране на изплащане на помощите на такива родители. \"Най-трудно е в така наречените \"обособени квартали\", там държавата трябва да се намеси с цялата си тежест\", каза Вълчев и добави, че обхващането на децата в училище е най-голямото предизвикателство пред обществото ни. \"40 хиляди деца върнахме в училище, но има и една малка част, които отпаднаха. По-трудно е да се осигури пълноченното образование\", коментира Вълчев. \"Не предвиждаме матура по математика, макар че до голяма степен със съгласен с аргументите на бизнеса, че няма достатъчно кадри с математически и технически профил\", заяви той.", "date": "2019.04.04", "title": "К. Вълчев: Помощите за деца, чиито родители не ги пускат на училище, не се спират"}
{"url": "https://www.faktor.bg/bg/articles/novini/balgariya/arestuvaha-chetirima-dushi-za-provokatsii-pred-ms", "text": "4-ма криминално проявени са задържани пред сградата на Министерски съвет за провокации. От МВР уточниха, че протестът е бил незаконен. Днес няколко десетки души се събраха и се опитаха да замерят сградата на Министерски съвет с домати.   Двама от задържаните са от люлински бригади с дълги криминални досиета. Арестуваните, които в момента са в V районно управление на МВР са казали пред полицаите, че са наети от \"Боец\", за да вършат провокации.", "date": "2019.04.04", "title": "Арестуваха четирима души за провокации пред МС"}
{"url": "https://www.faktor.bg/bg/articles/novini/balgariya/skopie-saobshtava-do-mesets-prichinite-za-samoletnata-katastrofa", "text": "До един месец Комитетът за разследване на самолетни катастрофи и сериозни инциденти на Северна Македония ще може да съобщи детайли за причините за катастрофата във вторник на малкия самолет \"Чесна\", при която загинаха четирима български граждани. Това съобщи в Скопие председателят на комитета Зоран Илиевски. Той посочи, че огледът на мястото на катастрофата - на 2200 метра височина в планината Якубица, в подножието на връх Солунска глава, е завършен. Направени са над 400 снимки, включително с дрон. Останките от самолета обаче ще останат на труднодостъпното място, докато атмосферните условия позволят прибирането им. Илиевски не приема версията, че на българския пилот е отказано извънредно кацане в Скопие, за да не пречи на излитането от там на самолета на гръцкия премиер Алексис Ципрас: \"Македонските разследващи са в тесен контакт с българските си колеги от Специализираното звено за разследване на авиационни събития, на които ще разчитат при необходимост да помогнат в разследването\", каза Илиевски и добави: „Директорът на Българската агенция по въздухоплаване Христо Христов е предоставил вече 20 изследователи, които са на наше разположение. По международните стандарти тези хора могат да бъдат ангажирани в разследването, разбира се - с наше разрешение“.", "date": "2019.04.04", "title": "Скопие съобщава до месец причините за самолетната катастрофа"}
{"url": "https://www.faktor.bg/bg/articles/novini/balgariya/elena-yoncheva-zagrizhena-za-sinyoto-lavche-iska-predsrochni-izbori", "text": "Доживяхме червени кандидати за депутати в Европарламента да спасяват синята идея и да обгрижват символите на демокрацията. \"ГЕРБ не само си купуват асансьори, те си купиха лъвчето – символа на демокрацията в България\". Това каза пред „Фокус“ говорителят на ПГ на „БСП за България“ и водач на листата на левицата за евровота Елена Йончева. По думите й лъвчето е символът и на надеждата. „Те посегнаха и на този символ, за съжаление“, заяви Йончева.  Говорителят на ПГ на „БСП за България“ посочи, че се намираме в парламентарна криза. „Тотална липса на доверие в държавните институции. След като човекът, който оглави този антикорупционен орган вече е обект на подигравки, сме достигнали дъното“, коментира Йончева. „Трябват нови избори. Няма нищо страшно в тях. Това е възможност за рестарт на цялата система“, подчерта водачът на листата на „БСП за България“ на предстоящия евровот.", "date": "2019.04.04", "title": "Елена Йончева загрижена за лъвчето на СДС, иска предсрочни избори"}
{"url": "https://www.faktor.bg/bg/articles/zadarzhaha-balgarn-v-atina-za-ubiystvto-na-biznesmen", "text": "30-годишен български гражданин е бил задържан днес във връзка убийстовото на 46-годишния бизнесмен с австралийско и гръцко гражданство Янис Макрис в южното предградие Вула на 31-ви октомври, съобщава в. \"Катимерини\". Полицията смята, че той е мъжът, който е застрелял Макрис. Изданието посочва, че според кадри от охранителни камери Макрис е бил убит малко след като излязъл от дома си и се качил в паркирания пред него черен автомобил. Нападателят изтичал до превозното средство и започнал да стреля през прозореца, припомня БТА. Австралийски следователи разследваха дейността на 46-годишния бизнесмен, за когото има подозрения, че е свързан с трафик на наркотици на стойност 13 милиона долара и опит за убийство на престъпен бос в Сидни.", "date": "2019.04.04", "title": "Задържаха българин в Атина за убийството на бизнесмен"}
{"url": "https://www.faktor.bg/bg/articles/tsatsarov-razporedi-proverki-na-plamen-georgiev-sina-na-borislav-sarafov-i-saprugata-na-lozan-panov", "text": "Главният прокурор Сотир Цацаров  разпореди на Върховна касационна прокуратура извършване на проверки по публикации в медиите за придобити недвижими имоти от Пламен Георгиев – Председател на КПКОНПИ, от сина на Борислав Сарафов – директор на Националната следствена служба, и от съпругата на Лозан Панов – председател на Върховния касационен съд.", "date": "2019.04.04", "title": "Цацаров разпореди проверки на Пламен Георгиев, сина на Борислав Сарафов и съпругата на Лозан Панов"}
{"url": "https://www.faktor.bg/bg/articles/faynenshal-tayms-hvarli-bombata-unikredit-planira-da-kupi-komertsbank", "text": "Голямата италианска банка \"УниКредит\" (UniCredit) се подготвя да отправи многомилиардна оферта за покупката на \"Комерцбанк\" (Commerzbank) в момент, когато \"Дойче банк\" (Deutsche bank) е изправена пред трудности в опитите да се слее със своя германски конкурент, съобщава в четвъртък \"Файненшъл таймс\", цитирайки източници, запознати с въпроса. Плановете на \"УниКредит\" включват закупуването на голям пакет акции в \"Комерцбанк\" за няколко милиарда евро, след което да последва нейно сливане с друга германска банка в лицето на HypoVereinsbank, която е вече притежание на водещия италиански кредитор, показва информацията на \"Файненшъл таймс\". Комбинираното банково дружество ще бъде със седалище в Германия, докато \"Уникредит\" ще запази централата си и регистрацията си в Милано. Според изданието обаче \"УниКредит\" не планира да се намеси в текущите преговори за банково сливане, но ще се намеси, ако те се провалят. Двете най-големи банки в Германия - \"Дойче банк\" и \"Комерцбанк\" обявиха на 17-и март тази година, че са стартирали преговори за тяхното сливане. Агенция Ройтерс съобщи още през 2017-а година, че \"УниКредит\" е заявила на властите в Берлин, че се интересува от сливането с \"Комерцбанк\", но по-късно банката отрече интереса си към германския кредитор. На този етап и трите големи банки \"УниКредит\", \"Дойче банк\" и \"Комерцбанк\" отказаха да коментират \"бомбата\", която хвърли \"Файненшъл таймс\", като говорителка на италианската банка само посочи: \"Ние не коментираме пазарни слухове или спекулации\". Информацията на \"Файненшъл тайм\" за интерес на \"Уникредит\" към \"Комерцбанк\" идва само ден, след като беше съобщено, че двата големи германски кредитора са разделени по отношение на темпото на водените преговори за тяхното сливане. \"Комерцбанк\" би искала да види бързо решение дали да задълбочи или не дискусиите по евентуалното сливане, докато \"Дойче банк\" се нуждае от повече време. Според \"Файненшъл таймс\" една от страните може да реши да се оттегли от преговорите, като изданието добавя, че още този уикенд може да може да бъде направено важно съобщение. Управителният съвет на \"Комерцбанк\" трябва да реши на 9-и април дали да засили преговорите за сливане с \"Дойче банк\", или да се откаже от сделката, съобщи в сряда германският бизнес седмичник WirtschaftsWoche.", "date": "2019.04.04", "title": "\"Файненшъл таймс\" хвърли бомба: УниКредит купува Комерцбанк"}
{"url": "https://www.faktor.bg/bg/articles/arteks-stroitelstvoto-na-zlaten-vek-e-zakonno", "text": "Използваме възможността отново да заявим, че проектът „Златен век“ притежава валидно разрешение за строеж и строителни книжа. Компетентен орган с контролни правомощия относно законността на строежите от първа, втора и трета категория е ДНСК, откъдето потвърдиха, че строежът е законен. Това се посочва в официалната позиция на „Артекс“. на фирмата, която изгражда небостъргача в кв.\"Лозенец\" в столицата: Уважаеми госпожи и господа, Използваме възможността отново да заявим, че проектът „Златен век“ притежава валидно разрешение за строеж и строителни книжа. Компетентен орган с контролни правомощия относно законността на строежите от първа, втора и трета категория е ДНСК, откъдето потвърдиха, че строежът е законен. Цитираното от ИК „Лозенец“ решение на ВАС по дело 4156/2019г. не е относимо към проекта „Златен век“. В това решение става въпрос за вече изтекло (към датата на влизане в сила на промените) разрешение за строеж и за приложимата уредба относно срока за подновяване. Изразяваме своята загриженост към появилите се в публичното пространство неверни твърдения. Бихме искали да проведем конструктивен диалог с представителите на ИК „Лозенец“ и местната общност, за да бъдат изяснени всички въпроси, свързани със строежа. Прилагаме и хронологична справка за проект „Златен век“: Разрешението за строеж № 134 от 26.01.2007 г. за изграждане на 34 етажна сграда е издадено, съгласно визата за проектиране, одобрените проекти и действащите към онзи момент законови разпоредби. Разрешението за строеж е за 34 етажна сграда на името на ЕТ „Румен Марков - Джоинт Билдинг Инвестмънт“ и ЕТ „Джи Би Ай - 91 – Жанета Младенова“. Сграда „ЗЛАТЕН ВЕК“ е втора категория по ЗУТ. Тъй като разрешението за строеж е издадено преди влизане в сила на Закона за устройство и застрояване на Столична община /ЗУЗСО/ и Общия устройствен план на София /ОУП на СО/, по отношение на строежа не важат разпоредбите на ЗУЗСО, ОУП на СО и правилата и нормативите за неговото прилагане /§2, ал. 7 от ПЗР на ЗУЗСО/. С разрешението за строеж от 2007 г. се дава 34 етажна сграда, т.е. етажността не е регламентирана от нас и за нас, а тя е регламентирана още с визата за проектиране от 2004 г. на ЕТ „Румен Марков - Джоинт Билдинг Инвестмънт“. Ние сме заварен случай и законодателят се е съобразил с този заварен случай. Със Заповедта за презаверка от месец ноември 2012 г., на основание чл.153, ал.3 от ЗУТ, Разрешението за строеж е презаверено с 5 /пет/ години до м.11.2017 г. След влизането в сила на изменението на ЗУТ от 07.02.2017 г. и по-конкретно изменението на чл. 153, ал. 2, т. 3 от ЗУТ се установява нов срок на валидност на разрешенията за строеж за първа и втора категория строежи. Към момента на промяната разрешението за строеж е валидно - оставали са повече от 9 месеца до изтичане на срока на презаверката. Изменената норма на чл. 153, ал. 2, т. 3 от ЗУТ е материалноправна. Тя има действие за в бъдеще и се прилага както за нови разрешения за строеж, така и по отношение на правните последици на валидни разрешения, издадени преди влизане в сила на промяната /заварени случаи/. Касае се за т.нар. „несъщинско ретроактивно действие“ на закона, възприето в практиката на Конституционния съд. С други думи: Измененията в чл. 153 имат действие занапред, но не само за нови разрешения за строеж, но и за действащите към момента на публикуване на поправката в държавен вестник. Презаверката на нашето разрешение за строеж настъпва след тази дата - към ноември 2017 г. , което означава, че новата поправка в чл. 153 е валидна и за нашето разрешение. Цитираното от ИК „Лозенец“ решение на ВАС по дело 4156/2019г. не е относимо към проекта „Златен век“. В това решение става въпрос за вече изтекло към датата на влизане в сила на промените разрешение за строеж и за приложимата уредба относно срока за подновяване. Арх. Здравков, в качеството си на Главен архитект на Столична община, има правомощията да одобрява инвестиционни проекти, да издава разрешения за строеж и да ги допълва, както и да постановява мотивирани откази за това. Такъв отказ за нашия строеж няма издаден. Напротив – Главният архитект е издал поредица от заповеди по чл. 154 от ЗУТ за допълване на разрешението за строеж, очевидно изхождайки от разбирането за валидност на разрешението за строеж, което се допълва с тези заповеди. Предвид гореизложеното можем да заключим с убеденост, че Разрешение за строеж № 134 от 26.01.2007 г. е валидно до 11.01.2020г. и строежът на сграда „ЗЛАТЕН ВЕК“ се изпълнява в съответствие с всички нормативни актове на действащото българско законодателство. Всяко друго тълкуване на закона би поставило под сериозен въпрос не само защитата на интересите на частните субекти, които инвестират средствата си в България, но и целия установен правов ред у нас. С уважение, Екипът на Артекс Инженеринг АД", "date": "2019.04.04", "title": "Артекс: Строителството на \"Златен век\" е законно"}
{"url": "https://www.faktor.bg/bg/articles/peevski-gotvi-registratsiyata-na-dve-novi-firmi", "text": "Фирмата \"Интръст\" на депутата от ДПС Делян Пеевски, в която през последната година и половина се вляха множество дружества (някои доскоро само свързвани с него), сега си създава нови дъщерни дружества, пише \"Капитал\". Справка в Търговския регистър показва две нови регистрации - \"Шато Първенец\" и \"Борово резидентшъл\". Съдейки по имената и адресите, в тези компании ще бъдат прехвърлени вече притежавани от депутата от ДПС активи - съответно \"Старата изба\" в Първенец и бивша сладкарска работилница на столичната улица \"Борово\" в \"Красно село\", отбелязва изданието. Двете нови компании са напълно идентични. Учредени са на една и съща дата - 18 март. 99% от капитала и на двете са записани от \"Инт\" ЕООД, чийто едноличен собственик е Пеевски. Останалият 1% е на наскоро създаденото \"Инт инвест\", което е 100% собственост на \"Интръст\", където отново собствеността стига до него. Управата на двете компании също е еднаква и съвпада с тази на \"Интръст\". Изпълнителен директор е 77-годишният Александър Георгиев, а в борда влизат още Дора Спасова (68 г.) и Виолета Димитрова (70 г.", "date": "2019.04.04", "title": "Пеевски регистрира две нови фирми"}
{"url": "https://www.faktor.bg/bg/articles/sinat-na-otvlecheniya-kiro-kirov-naglite-izlizat-ot-zatvora-milioneri", "text": "Още в първия ден, в който баща ми беше отвлечен, аз се свързах с властите. Това беше логичното, въпреки предупрежденията от похитителите, разказа пред Нова телевизия Иван Киров, синът на Киро Киров, който бе отвлечен преди 10 години от \"Наглите\". След преговори чрез СМС-и, похитителите искат 5 милиона лева, а семейството събира малко над половина милион лева. \"Най-големият риск е да убедиш похитителите, че нямаш исканата сума, а далеч по-малка. Това е голям риск за отвлечения. Пазарлъкът ни с \"Наглите\" отне 15 дни. Общо баща ми бе в плен 17 дни само защото е отказвал да се храни и похитителите са се уплашили той да не умре\", разкри още синът на Киро Киров.  \"Не биваше да крият самоличността на обвиняемите. Трябваше обществото да ги види. Те се криеха в съда зад вестници и качулки\", допълни той. \"Имаше теч на информация от полицаите и психолозите, които работеха с нас. Някой е бил \"къртица\", категоричен е синът.  \"Охраняваха ги повече от жертвите. Сумата, която предадох, веднага изтече към медиите. Явно са работили с някой, който бе с мен\", допълни той. \"Най-наглото бе, че си направиха закон, по който да се самоосвободят предсрочно. И само аз възроптах преди 2 години\", каза още Иван Киров. \"И не съм оптимист. Защото след 18 години те ще излязат милионери от затвора\", допълни още той.", "date": "2019.04.04", "title": "Синът на отвлечения Киро Киров: \"Наглите\" излизат от затвора милионери"}
{"url": "https://www.faktor.bg/bg/articles/plamen-georgiev-otteglyam-se-v-otpusk-dokato-teche-proverkata-na-prokuraturata", "text": "След призива на премиера Бойко Борисов и обявяването на започването на проверка от страна на прокуратурата, председателят на Комисията за противодействие на корупцията и отнемане на незаконно придобитото имущество Пламен Георгиевобяви, че излиза в отпуск. Решението му било във връзка с проверката на имуществото му, която бе назначена от главния прокурор Сотир Цацаров. По този повод Георгиев излезе и с официално изявление. Ето го: Във връзка с информация на сайта на прокуратурата на Република България за разпоредена от Главния прокурор Сотир Цацаров проверка на мен и семейството ми декларирам готовност за пълно съдействие. С настоящото заявявам, че винаги съм спазвал законите и в моята дейност съм се ръководил от високи морални принципи и професионални стандарти. Образуваната проверка е повод да се установи, че аз никога не съм извършвал каквито и да е противоправни действия. Работата на Комисията за противодействие на корупцията и отнемане на незаконно придобитото имущество беше високо оценена в докладите на Европейската комисия от нашите европейски партньори.  Постигнатите резултати неминуемо доведоха до реакция на засегнатите лица, чиято дейност Комисията е проверявала и е запорирала имуществото им. Именно те са в основата на организираната срещу мен компроматна кампания. С оглед нормалното протичане на проверката и нейната безпристрастност излизам в отпуск, за да няма никакво съмнение, че по какъвто и да е начин бих повлиял на резултатите от същата.", "date": "2019.04.04", "title": "Пламен Георгиев: Оттеглям се в отпуск, докато тече проверката на прокуратурата"}
{"url": "https://www.faktor.bg/bg/articles/obshtestvo/ulitsata/zashto-vladikata-na-sliven-anatemosa-investitsionna-ideya-kato-nenuzhna-i-vredna", "text": "Сливенския владика Йоаникий обяви като вредно и ненужно изграждането на крематориум в град Камено. В становището си митрополията твърди, че позицията им се подкрепяла и от 400 жители. Според инвеститора  „Ворик груп“ ЕООД проблемът е изкуствен. Ето и позицията им:", "date": "2019.04.04", "title": "Защо владиката на Сливен  анатемоса инвестиционна идея като ненужна и вредна?"}
{"url": "https://www.faktor.bg/bg/articles/zaginaloto-semeystvo-styagalo-abiturientski-bal", "text": "Абитуриентски бал стягало загиналото в самолетна катастрофа 4-членно семейство! 18-годишната Биляна, която изгуби живота си заедно с баща си Георги Бошнаков (49 г.), майка си Калина Корнажева-Бошнакова (47 г.) и по-малката си сестра Гергана (14 г.), трябваше да отпразнува завършването на средното си образование следващия месец. Тя е учила в Американския колеж в София. Цялата фамилия е била в трепет от щастливото събитие и вчера е трябвало да купят на Биляна роклята за абитуриентския бал. Но съдбата се намесва по ужасяващ начин. \"Вчера трябваше на Биляна да купуваме рокля за абитуриентския й бал... Отидоха до Охрид и на връщане ги сполетя това. Дано душите им почиват в мир, защото те правеха това, което най-много обичаха - да летят\", разказа Бояна Корнажева, братовчедка на загиналата адвокатка Калина Корнажева-Бошнакова, пише в. \"България днес\". Във вторник около 17,15 ч. малкият самолет \"Чесна P210N\", управляван от бащата Георги, поема от Охрид към София и изчезва от радарите. Контактът е изгубен западно от Солунска глава - най-високия връх на планината Якубица в Северна Македония. Върхът е с височина 2540 метра и според метеоролози времето в района се променя изключително бързо и динамично, което може да е една от причините за падането на самолета. Една от версиите е, че се появяват силна турбуленция и гъста облачност, които водят до падането на самолета и разбиването му в планината. Четиримата загиват на място. Телата им бяха открити след продължила часове наред издирвателна операция, провеждана в труднодостъпен и заснежен район. По неофициални данни самолетът е паднал от височина 4200 метра и се е разбил на надморска височина 2200 метра. Македонските медии разпространиха аудиозапис на последния разговор между авиодиспечерите и пилота. \"Ние сме в много лоша си...\", казва Бошнаков, който пилотира самолета, но не успява да довърши изречението си, тъй като връзката прекъсва. Вероятно има предвид, че семейството се намира в \"много лоша ситуация\". Появи се информация, че пилотът е поискал да кацне в Скопие, но след това е взел решение да продължи полета към София. Макар че катастрофиралият самолет беше идентифициран около 19 ч. във вторник, четирите тела бяха открити едва вчера по обяд заради трудната достъпност на мястото и лошото време в планината. Самоличността на загиналите българи ще се установи след аутопсия, тъй като на мястото на инцидента не са открити документи. Вероятно са изгорели. Българското посолство в Северна Македония се ангажира да окаже съдействие по идентифицирането на четиримата загинали при самолетната катастрофа, както и за посрещане на техните близки. Българският консул присъства вчера на приемането на телата в \"Съдебна медицина\" в Скопие. Очаква се идентифицирането да отнеме повече време. \"В момента, в който потърсят помощ, каквато и да е тя, ние сме в готовност да я предоставим. Към момента вътрешният министър на Северна Македония увери, че имат ресурс да се справят с първоначалните и неотложни действия. Конкретни заключения за причините за случилото се още не могат да се направят, защото подобни разследвания са сложни и трябва да се извършат експертизи. Ще се проверява и техническото състояние на самолета\", коментира вътрешният министър Младен Маринов. Страната ни предложи да изпрати хеликоптер още във вторник вечерта, но властите в Северна Македония отказаха. \"Причините за самолетната катастрофа може да са различни - удар в планината, загуба на пространствена ориентация заради силната турбуленция, но е твърде рано да се правят заключения. Трябва да се събере още информация, да се чуят записите на радиоразговорите с ръководството на въздушното движение\", коментира полковникът от резерва Любен Лозанов, дългогодишен експерт по безопасността на полетите във военновъздушните ни сили. Полицаи са отишли до домовете на родителите на съпрузите, за да им съобщят ужасната новина. Близките са в шок от случилото се. Загиналите в авиокатастрофата в Македония са роднини на бившия правосъден министър Петър Корнажев и на бившия президент на Бразилия Дилма Русеф. Калина Корнажева-Бошнакова е племенница на Петър Корнажев и братовчедка на Русеф. Нейният баща е видният публицист Цоню Корнажев, който е брат на починалия през 2002 г. бивш правосъден министър от кабинета \"Беров\" и чичо на първата жена държавен глава на Бразилия.", "date": "2019.04.04", "title": "Загиналото семейство стягало абитуриентски бал, вчера трябвало да купуват рокля на Биляна"}
{"url": "https://www.faktor.bg/bg/articles/valeri-simenov-s-namek-za-oshte-edin-ministar-s-apartament-na-preferentsialni-tseni", "text": "В знак на протест срещу пакета \"Мобилност\" превозвачи запалиха в двора на транспортна фирма в Пловдив товарен камион, облепен с плакати \"Има ли място за българския бизнес в ЕС?\" и \"Спри Макрон, спаси ЕС!\". На мястото присъстваха няколко десетки собственици на превозвачески фирми от цялата страна и техни служители. Превозното средство беше отцепено с лента на 100-ина метра от струпалите се работници с жълти жилетки. Шофьор обля с 20 л нафта и 10 бензин тира. В мига, в който пламна, хората започнаха да надуват вувузели. По думите на Йордан Арабаджиев, изпълнителен директор на Съюза на международните превозвачи, това е послание към депутатите в Европейския парламент, че \"именно това ще се случи и с българските превозвачески бизнес в България и Източна Европа, ако пакетът бъде гласуван\". По думите му това е \"най-скандалният и най-спорен законодателен акт в историята на ЕП\". Той уточни, че от 12 634 български транспортни фирми 9387 са с до 5 камиона, което означава, че близо 75 на сто са малки фирми и нямат ресурса да се преобразуват. По думите на Арабаджиев те ще бъдат най-засегнати, ако днес този пакет бъде гласуван. Не е коректно, добави той, в предпоследната сесия на този ЕП да се гласуват наведнъж 126 изменения. \"Това е израз на силата на големите западноевропейски държави да ни покажат как могат да смачкат работещ бизнес в Източна Европа\", коментира още Йордан Арабаджиев. Закани за самозапалване прозвучаха и от шофьори.", "date": "2019.04.04", "title": "Запалиха камион в Пловдив, превозвачи се заканиха да се самозапалят"}
{"url": "https://www.faktor.bg/bg/articles/evrodeputatite-prieha-10-dena-otpuska-za-bashtite-sled-razhdane-na-detsata-im", "text": "Парламентът одобри правилата относно отпуска по бащинство и неподлежащото на прехвърляне право на родителски отпуск, в окончателно гласуване в четвъртък, съобщиха от пресцентъра на Европейския парламент.  Законодателството, договорено неофициално с министрите на ЕС, постановява минимални изисквания за всички държави членки, с цел да се насърчи представителството на жените на работното място и да се засили ролята на бащата или на съответния втори родител в семейството. Това ще се отрази положително върху децата и семейния живот, като същевременно по-точно се отразяват обществените промени и се насърчава равенството между половете. Правото на поне десет работни дни платен отпуск по бащинство за бащи или равностойни втори родители (където е признато от националното законодателство) е предоставено около времето на раждането и платено не по-малко от нивото на отпуск по болест. Евродепутатите също добавиха правото на два месеца неподлежащо на прехвърляне и платено право на родителски отпуск. Този отпуск следва да бъде индивидуално право, което създава подходящите условия за по-балансирано разпределение на отговорностите за полагане на грижи в семейството. Държавите членки ще осигурят адекватно заплащане или обезщетение за минималния, неподлежащ на прехвърляне период за родителски отпуск, което отчита, че използването на родителски отпуск често води до намаляване на семейния доход и по-високо платеният член на семейството (който често е мъж) трябва да може да се възползва от това право.", "date": "2019.04.04", "title": "Евродепутатите приеха 10 дена отпуска за бащите след раждане на децата им"}
{"url": "https://www.faktor.bg/bg/articles/novini/svyat/plemennitsa-na-marin-lyo-pen-shte-poseti-krim", "text": "Племенницата на френската крайнодясна лидерка Марин льо Пен – бившата депутатка Марион Марешал, ще посети Крим този месец, затвърждавайки връзките си с Русия, която анексира полуострова през 2014 г., предаде АФП. Марешал ще участва в Ялтенския международен икономически форум на 18-20 април. И тя и леля ѝ призовават за по-тесни връзки между Франция и Русия и нееднократно са осъждали санкциите, наложени от ЕС над Москва заради анексирането на Крим, което не е признато от международната общност. В края на март тя бе на визита в Санкт Петербург, където обяви подкрепата си за френско-руското приятелство. Марин льо Пен и Путин са се срещали на няколко пъти, включително по време на президентската кампания във Франция през 2016 г. В момента Марион Марешал не заема никаква изборна длъжност, но се очаква да се върне в челните редици на френската политика.", "date": "2019.04.04", "title": "Племенница на Марин льо Пен ще посети Крим"}
{"url": "https://www.faktor.bg/bg/articles/nova-dalavera-v-nso", "text": "Преди няколко дни службата за охрана е осъществила сделка с привкус на корупция. Конспиративно в много тесен кръг няколко ръководни служители решават да продадат през борсата десетки автомобили с “отпаднала необходимост”.  На пръв поглед нищо нередно. Но достоверни източници от службата казват, че покрай старите и амортизирани коли са пробутани годни автомобили и най-важното такива с колекционерска и историческа стойност, съобщава БЛИЦ. Става дума за Чайки, редки модели Мерцедеси от времето на соца, бронирани автомобили, возили български президенти и др. Това са все автомобили, грижливо пазени дълги години в службата и с гордост показвани на празници. Като  “естествено”цените са били престъпно ниски. По този начин е реализирана голяма финансова щета за държавния бюджет. Източници на изданието споделят, че част от купувачите са служители от НСО, посветени в далаверата и закупили, забележете по няколко автомобила.  В случая е интересно да се разбере дали е знаел президента за осъществената схема и има ли участници в нея от президентската администрация? Президентът като принципал и НСО трябва да отговорят на нас гражданите: колко автомобила и какви марки са продадени, на какви цени,защо и от кого е избран този начин на продажба, кой е определил базовите цени и питани ли са експерти за колекционерската стойност на някои от колите?  И най-важното - кой и по какъв начин се е облагодетелствал? На това въпрос трябва да отговорят разследващите органи.", "date": "2019.04.04", "title": "Нова далавера в НСО удря финансово държавата, президентът мълчи"}
{"url": "https://www.faktor.bg/bg/articles/angelkova-apartamentat-mi-e-podarak-ot-roditelite", "text": "\"Явно сме свидетели на поредните силни чувства на Валери Симеонов\", заяви на брифинг министърът на туризма Николина Ангелкова по повод твърденията на Валери Симеонов, че си е купила жилище на ниска цена.  Апартаментът й е купен през 2008 година и е подарък от родителите й. Те преброили 75 хиляди лева за груб строеж. \"Има всички рискове за купувача и дали ще бъде въведен акт 16 и дали ще го има изобщо този апартамент. Самият г-н Симеонов е казал, че 222 евро е цената на груб строеж за онова време - 2008 година. Всеки човек, който се занимава с недвижими имоти, знае, че когато няма акт за ползване, има риск дали ще бъде завършен и кога. Имам и пазарна оценка, която ще ви предоставя\", допълни Ангелкова.  Тя посочи, че всички данъци на имота са платени и няма нарушения на закона при закупуването му.", "date": "2019.04.04", "title": "Ангелкова: Апартаментът ми е подарък от родителите"}
{"url": "https://www.faktor.bg/bg/articles/ninova-dokato-ima-bsp-shte-ima-vestnik-v-duma-i-obratno", "text": "\"Докато има БСП, ще има и вестник \"Дума\" и обратно\". Това заяви лидерът на БСП Корнелия Нинова по повод 29-тия рожден ден на.вестник\" Дума\".  \"Поздравявам екипа на  \"Дума\". За тези 29 години вестникът е преживял и трудни, и успешни моменти. Но се е съхранил, защото в него работят професионалисти, обективни и умни журналисти. Вие сте неговата сила. Пожелавам ви да бъдете здрави и все така активни\", каза още тя.", "date": "2019.04.04", "title": "Нинова: Докато има БСП, ще има вестник в. \"Дума\" и обратно"}
{"url": "https://www.faktor.bg/bg/articles/novini/balgariya/tsvetanov-provede-rabotna-sreshta-s-mariya-chomarova-i-miglena-atanasova-ot-fondatsiya-asotsiatsiya-animus", "text": "Зам.-председателят на ГЕРБ Цветан Цветанов проведе работна среща с директора на Фондация \"Асоциация Анимус\" Мария Чомарова и Миглена Атанасова - координатор програми и проекти към Фондацията. По време на срещата бе обсъдено предстоящото участие на Цветанов в конференцията \"Бащите говорят!\" на 20 април тази година, която се организира от Фондация \"Асоциация Анимус\" като част от националната кампания \"Да бъдеш баща\". Като баща на три дъщери Цветанов подчерта, че за него е удоволствие и дълг като участник в конференцията да даде гласност на това какво му е дало бащинството. \"Бащинството и семейството са най-ценното, което може да има човек в живота си. Именно това позволява на един мъж да бъде силен, мотивиран и успешен, включително и в професията си. Аз мога да бъде успешен и да премина през всички предизвикателства, когато знам, че вечерта ще се прибера в моето женско царство и че тяхната любов и подкрепа винаги ще са до мен,\" заяви Цветанов. Той и Мария Чомарова се обединиха около идеята, че подобни събития са ключови, за да се припомни и покаже още веднъж ценността на семейството и ключовата роля на активното бащинство, което дава много както на децата, така и на самите родители. „Равнопоставеността, сплотеността и взаимното уважение са основните елементи, които помагат да родителите не само да създадат една любяща среда за децата си, но и да изградят себе си като успешни и силни личности“, каза Цветанов. Конференцията \"Бащите говорят\" е част от кампанията \"Да бъдеш баща\", която обединява усилията на девет неправителствени организации. Конференцията ще се проведе на 20 април 2019 г., събота, от 10.00 ч. в Сити Марк Арт Център.", "date": "2019.04.04", "title": "Цветанов проведе работна среща с Мария Чомарова и Миглена Атанасова от Фондация \"Асоциация Анимус\""}
{"url": "https://www.faktor.bg/bg/articles/borislav-sarafov-sashto-izleze-v-v-otpuska", "text": "Зам.-главният прокурор и шеф на Националната следствена служба Борислав Сарафов излиза в отпуск от утре, докато трае проверката за двата апартамента на сина му, твърдят запознати.  Проверката бе наредена по-рано днес от главния прокурор Сотир Цацаров и ще се извършва от НАП и КПКОНПИ. Сарафов вече декларира, че ще съдейства на проверяващите. Същото обяви и шефът на антикорупционната комисия Пламен Георгиев, който е в отпуск от днес заради проверка на НАП.", "date": "2019.04.04", "title": "Борислав Сарафов също излезе в отпуска"}
{"url": "https://www.faktor.bg/bg/articles/novini/svyat/pompeo-kam-kremal-tragnete-si-ot-venetsuela-ili-shte-izpolzvame-drugi-sredstva", "text": "Държавният секретар на САЩ Майк Помпео предупреди, че САЩ са готови да използват \"други средства\" от своя арсенал, след като дипломатическите опити да бъде убедена Русия да изведе военния си персонал от Венецуела не са дали резултат. \"Ние, разбира се, говорихме с руснаците. Казахме им колко сериозно възприемаме заплахата, свързана с понататъшно използване на тяхна военна сила във Венецуела\", заяви Помпео, цитиран от Voice of America.  \"Опитах да ги убедя, че това не е в техен интерес. Но ми се струва, че не успях\", признава Помпео и предупреждава: \"Затова ще се обърнем към други средства на американската мощ, за да има шанс венецуелският народ да получи демокрацията, която заслужава, без кубински или руски ботуш опрян в гърлото му\". Държавният секретар не уточнява за какви \"други средства\" говори, но напомня, че президентът Тръмп много ясно е дал да се разбере, че \"САЩ са готови да направят всичко необходимо, за да бъдат принудени руснаците да си тръгнат\". Припомняме, че Русия засили присъствието си във Венецуела, като изпрати два военни самолета с военни и оборудване, за да помогне на Николас Мадуро да се задържи на власт.", "date": "2019.04.04", "title": "Помпео към Кремъл: Тръгнете си от Венецуела или ще използваме \"други средства\""}
{"url": "https://www.faktor.bg/bg/articles/novini/svyat/timermans-za-brekzit-tarpenieto-na-es-sashto-ima-svoite-predeli", "text": "Европейският съюз не може да продължава да отлага излизането на Великобритания от общността с по няколко седмици, заяви първият заместник-председател на Европейската комисия Франс Тимерманс, цитиран от Ройтерс. Тимерманс каза пред германския в. \"Велт\", че ЕС е достигнал предела на това, което може да предложи на Великобритания като отстъпки за излизане от безизходицата. \"Не можем вечно да продължаваме по този начин в преговорите за Брекзит и все да удължаваме с няколко седмици\", заяви той. По думите му \"сега британският парламент трябва да вземе решение и най-накрая да каже какво иска Лондон\". \"Ключът сега е в Лондон. Ние имаме ангажимент към гражданите на ЕС, да защитаваме единния пазар на ЕС, да защитаваме Ирландия и да защитаваме принципите на Европейския съюз\", заяви Тимерманс. \"Ще продължим да правим това с цялата решимост. ЕС също има своите предели. И ние достигнахме тези предели\", каза той. Според него е важно британската министър-председателка Тереза Мей и опозиционният лидер Джереми Корбин да постигнат споразумение за преодоляване на безизходицата, създадена от отхвърлянето от парламента на договорената от Мей сделка с ЕС. Тимерманс заяви, че в случай на Брекзит без сделка британските граждани едва ли ще имат нужда от виза, ако желаят да посетят ЕС за кратък период.", "date": "2019.04.04", "title": "Тимерманс за Брекзит: Търпението на ЕС също има своите предели"}
{"url": "https://www.faktor.bg/bg/articles/boing-preletya-prez-evropa-s-edin-patnik-na-borda", "text": "Необичайно вип изживяване получи литовец като абсолютен подарък от обстоятелствата. Скирмантас Стримаитис се оказа единствения пътник на „Боинг 737-800” по маршрут от Вилнюс до Бергамо, съобщава Си Ен Ен. Когато пристигнал на летището на 16 март, за да потегли за кратка ски ваканция, с изненада научил, че екипажът го чака - а той бил съвсем навреме. Тогава му заявили, че всъщност е единственият пътник на полета. Причината е тривиална - туроператор поръчал самолет от Бергамо за Вилнюс и, за да не се връща машината празна към Италия, били пуснати билети за полета обратно. Само Стримаитис се възползвал и така имал на разположение цял \"Боинг 737-800\", обичайно със 189 места, и 5 души кабинен екипаж. „Екипажът изглеждаше доста объркан в началото. Може би и за тях беше ново изживяване”, коментира пред американската телевизия литовецът. Той получил персонална демонстрация на мерките за безопасност, а капитанът се обръщал към него с „Г-н пасажер”. Стримаитис споделя, че най-хубавото за него е било спокойствието и тишината по време на полета - нещо, за което иначе човек се нуждае от личен самолет. Той далеч не е първият пътник в подобно положение. През 2017 г. шотландски писател летя сам от Глазгоу до Крит, а през миналата година американска се оказа поради грешка на авиокомпанията си на полет, предназначен само за служители.", "date": "2019.04.04", "title": "\"Боинг\" прелетя през Европа с един пътник на борда"}
{"url": "https://www.faktor.bg/bg/articles/iskren-veselinov-1-2", "text": "\"Покрай темата с имотите вместо демокрация се превърнахме в скандалокрация. Въпросът е дали това трябва да е темата през цялото време за обществото? Проблемът е по-скоро институционален, той не трябва да се превръща в някаква кампания\". Това заяви пред БТВ зам.-председателят на ПГ на \"Обединени патриоти\" Искрен Веселинов по повод скандалите с апартаментите на властта. \"Дотук решенията на премиера Борисов са правилни, защото смъкват напрежението. Въпреки това е грешка да се търси бързо решение. Смятам, че трябва да имаме повече доверие на институциите и да се надяваме, че съдебната власт ще си свърши работата както трябва. Нека всеки мине през проверката, през която трябва да мине. Когато органите искат да си свършат работата, си я вършат\", коментира Веселинов. \"Въпросът е дали това е форумът, на който може да се реши проблемът с корупцията. Считам, че всеки би следвало да се отзове на поканата на президента. От наша страна ще присъства Волен Сидеров в качеството му на председател на парламентарната група\", обясни той във връзка със свикването на Консултативния съвет по национална сигурност при президента на тема корупция. \"Доколкото разбрах, \"Златен век\" се спира не заради закоността или незакоността, а заради процедурни проблеми в самия процес на строителството, в определен смисъл строежът се спира тактически. Като цяло е смущаващо когато скандалите управляват държавата\", каза Веселинов. \"Българското законодателство продължава да е щадящо към такива \"дребни\" престъпления. В момента излиза, че едно признание е достатъчно, за да си намалиш с една-трета наказанието. В тази връзка трябват някои фини настройки по законодателството. Не мога да ги виня съдиите, защото на практика законът е спазен и точно заради това той трябва да бъде променен'', коментира депутатът условните присъди на биячите от Войводиново. По думите му Данаил Кирилов е достатъчно компетентен специалист, за да оглави правосъдното министерство.", "date": "2019.04.04", "title": "Искрен Веселинов: Темата с имотите не трябва да се превръща в кампания"}
{"url": "https://www.faktor.bg/bg/articles/15-godini-ot-katastrofata-v-r-lim-vzela-zhivota-na-12-detsa-ot-svishtov", "text": "Днес се навършват 15 години от катастрофата, при която в река Лим в Сърбия загинаха 12 деца от Свищов. Паметта им ще бъде почетена със заупокойна литургия в параклиса \"Свети дух\" в града.  Утре започва националният конкурс за млади изпълнители \"Песен за Лора\", който е част от организираните от фондация \"Ангелите от Лим\" събития в памет на загиналите деца.  \"Ние изказваме благодарност за поредна година на хората от Сърбия, Черна гора, на тези обикновени хора. Това че са спасили останалите български деца и останалите хора в автобуса. Нас Господ ни събра със смъртта на нашите деца. И ние намерихме някакъв смисъл в това, ние, родителите, от името на децата ни, да правим нещо за другите деца\", каза Георги Манзаров, баща на едно от загиналите деца, цитиран от БНР.", "date": "2019.04.04", "title": "15 години от катастрофата в р.Лим, взела живота на 12 деца от Свищов"}
{"url": "https://www.faktor.bg/bg/articles/borislav-sarafov-shte-sadeystvam-na-nap-i-kpkonpi", "text": "\"Изразявам готовност за пълно съдействие на проверяващите от НАП и КПКОНПИ по повод разпоредената от главния прокурор Сотир Цацаров проверка\". Това каза зам.-главният прокурор и директор на Националната следствена служба Борислав Сарафов. „Съдействието ми ще се изрази в своевременно представяне на цялата изисквана документация. Категорично декларирам, че всичките ми действия са в рамките на закона и не противоречат на морала. Доходите и имуществото - моите и на членовете на моето семейство са декларирани по надлежния ред“, обясни той.", "date": "2019.04.04", "title": "Борислав Сарафов: Ще съдействам на НАП и КПКОНПИ, не съм нарушил законите"}
{"url": "https://www.faktor.bg/bg/articles/stoycho-stoychev-1", "text": "Едва ли тази сага с апартаментите някога ще свърши. Българските политици в голямата си част имат такива жилища. Що се отнася до нападките на Валери Симеонов към Ангелкова, те не са нови, тъй като той си има стара вражда с нея и сега се възползва от случая да я злепостави. Това сподели в студиото на Нова ТВ политологът доц. д-р Стойчо Стойчев. ,,Целият административен елит може да бъде набутан в т.нар. \"Апартамент гейт\". Традиционно българите, когато влязат във властта, започват да мислят как да уредят жилищните си проблеми. В България е тема табу да се говори за апартаменти и за хора, които са в управлението. Независимо дали въпросът е морален или не, хората гледат лошо на това нещо'', обясни той. Стойчев е категоричен, че оставка на правителството в случая няма да реши нищо в това направление. ,,Тези, които настояват за оставката на сегашното правителство, няма да направят нищо. Те не искат да правят политика в България, а чисто и просто да се облагодетелстват с порочни схеми. Като цяло се въртим в страшно омагьосан кръг. Решението ще дойде тогава, когато си дадем реално представа за неговия корен'', добави Стойчев.", "date": "2019.04.04", "title": "Стойчо Стойчев: Целият административен елит може да бъде набутан в \"Апартамент гейт\""}
{"url": "https://www.faktor.bg/bg/articles/stroitelstvoto-na-zlaten-vek-spira-04-april-2019-14-39", "text": "На среща при министър-председателя Бойко Борисов кметът на София Йорданка Фандъкова отново заяви, че разрешението за строеж на сградата „Златен век“ в столичния квартал „Лозенец“ е изтекло. Това съобщиха от правителствената информационна служба. Фандъкова поиска от министъра на регионалното развитие и благоустройството Петя Аврамова да бъдат предприети действия по спиране на строителството на сградата. Министър Аврамова информира премиера Борисов, че след окончателното приключване на проверката на ДНСК са констатирани съществени отклонения при строителството, които дават достатъчно основания за спиране на строежа. На базата на всички факти и обстоятелства по приключилите проверки на ДНСК и Столична община, и докладваното от министър Петя Аврамова и от кмета Йорданка Фандъкова, премиерът Бойко Борисов разпореди на ДНСК да действа съобразно своите компетенции и строежът да не продължава.", "date": "2019.04.04", "title": "Спират строителството на „Златен век“"}
{"url": "https://www.faktor.bg/bg/articles/ogromna-spetsaktsiya-v-lom-politsiyata-pretarsva-nared-arestuva-chetirima", "text": "Голяма акция срещу контрабанда на нелегално гориво се проведе в Лом вчера. Извършени са множество претърсвания, като има и арестувани. На 03.04.2019 г. във връзка с разследване по досъдебно производство за контрабанда на гориво служители на ОДМВР-Монтана, 4-те РУ в областта и ЗЖУ Монтана са провели специализирана полицейска операция, при която са извършени претърсвания в 17 обекта на територията на гр. Лом - частни домове и МПС, свързани с 6 лица. По случая за срок от 24 часа съгласно разпоредбите на ЗМВР са задържани 4 лица, съобщават от ОДМВР-Монтана. При извършените процесуално-следствените действия от адрес в гр. Лом, обитаван от 45-годишен жител, са иззети мобилни телефона, документи, карта памет, ловна камера, устройства с антени, четири 30-литрови  пластмасови туби с остатъчна миризма на дизелово гориво. В два лекотоварни автомобила, ползвани от 45-годишния, са намерени и иззети 107 пластмасови туби с различна вместимост, повечето празни и такива с дизелово гориво. От адрес в гр. Лом, обитаван от 43-годишен, са иззети пневматична пушка, мобилен апарат и радиостанция. В лек автомобил \"Субару Легаси\", собственост на 35-годишен, са открити 4 пластмасови туби с дизелово гориво, с вместимост 30 литра. В 2 имота в гр. Лом, ползвани от 30-годишен ломски жител, са иззети 20 туби, съдържащи общо 30 литра дизелово гориво, 3 незаконно притежавани пистолета и боеприпаси, компютърна техника и мобилни телефони, 4 туби с гориво за плавателни средства, радиостанция, 2 навигации, неистинска банкнота с номинал 100 лв,  дебитна карта. В ресторант-хотел  в ломската местност Бахчите, стопанисван от 30-годишния, са иззети бутилки, съдържащи общо 114 литра етилов алкохол, както и 4 бидона, съдържащи общо около 40 литра етилов алкохол, всичките без български акцизен бандерол, изискващ се по ЗАДС.  Работа по случая продължава под наблюдението на Окръжна прокуратура Монтана.", "date": "2019.04.04", "title": "Мащабна спецакция в Лом - полицията претърсва наред, арестува четирима"}
{"url": "https://www.faktor.bg/bg/articles/angelkova-1-4", "text": "Извънреден брифинг на министъра на туризма Николина Ангелкова ще се състои за медиите днес от 16,45 часа на Летище София, Терминал 1. Това съобщиха за izbori.bg от пресцентъра на министерството. Оттам уточниха, че Ангелкова ще коментира пред журналистите актуални теми. Николина Ангелкова се връща от посещение в Севиля, където участва в 19-ата Глобална среща на върха на Световния съвет за пътувания и туризъм (WTTC). Днес лидерът на НФСБ Валери Симеонов призова премиера чрез медиите: ,,Добре е премиерът Борисов да си огледа внимателно министрите, че и там има такива с имоти. Когато излязат факти, ще ги коментирам''. Той изреди имоти в София, \"Овча Купел\", \"Бързарица\" №2 и поясни, че става въпрос за 142 кв. метра за 61 хил. лв. Според него не е правилно да се търси фирмата, защото това, което се установило за \"Артекс\", е масова практика в България. Според информация в някои медии този имот е именно на министър Ангелкова. Данни за апартамент с подобна квадратура присъстват в имотната декларация на министъра на туризма. Валери Симеонов е в конфликт с Николина Ангелкова отдавна, а бившият вицепремиер многократно е искал оставката ѝ.", "date": "2019.04.04", "title": "Ангелкова се връща от Севилия, и нея ще я питат за \"Апартамент гейт\""}
{"url": "https://www.faktor.bg/bg/articles/ukrainskata-tsarkva-shte-se-moli-za-pobedata-na-poroshenko", "text": "Свещениците от автокефалната Украинска православна църква са получили молба да се молят за победа на президента Петро Порошенко на балотажа за държавен глава, предаде РИА Новости. Според заместник-председателя на Върховната рада (парламента в Киев) Оксана Сироед от администрацията на президента са били изпратени циркулярни писма до всички храмове в страната. \"В текста е изрично посочено, че свещениците трябва да се молят за победа на Порошенко да и призовават миряните да правят същото\", е казала депутатката от обявяващата се за евроатлантическа партия \"Самопомощ\" в пленарната зала. От пресслужбата на украинското президентство са отговорили, че такива писма не са били изпращани. \"Много ни се иска госпожа Сироед да е била подведена\", са заявили от администрацията на държавния глава. Ако наистина е така, то изявлението на Сироева може да се приема като фейк новина, с цел да бъде компрометирано името на настоящия държавен глава, който се бори за следващ президентски мандат.", "date": "2019.04.04", "title": "Автокефалната Украинска църква ще се моли за победата на Порошенко?"}
{"url": "https://www.faktor.bg/bg/articles/emil-radev-novi-pravila-za-obsht-format-lichni-karti-shte-ulesnyat-zasichaneto-na-falshivi-dokumenti-v-es", "text": "Чрез въвеждането на общ формат и правила за валидност, допълнителни мерки за сигурност и пръстови отпечатъци фалшифицирането на европейските лични карти ще бъде много по-трудно. Новите правила, приети от Европейския съюз, същевременно ще улеснят редовните граждани, тъй като личните карти ще могат да се използват за преминаване на електронните изходи по летищата. Това заяви българският евродепутат от ГЕРБ/ЕНП Емил Радев по време на дебатите в пленарната зала на Европейския парламент относно сигурността на личните карти в ЕС.  По данни на Европейската комисия в момента в Евросъюза съществуват над 86 различни вида лични карти, 181 различни вида документи, удостоверяващи правото на престой, а над 17 милиона европейски граждани живеят в държава-член, различна от родната им страна. Според Радев фрагментарния подход по отношение на това как трябва да изглеждат личните карти в ЕС и какви данни да съдържат поставя под съмнение тяхната сигурност. „В контекста на миграционната криза и терористичните заплахи случаите на намиране на фалшиви и фалшифицирани европейски документи за самоличност се увеличиха, затова постигнатото споразумение е изключително важно“, категоричен бе българският евродепутат. Съгласно новите правила личните карти ще имат единен формат, този на кредитна карта, ще съдържат машинночетима зона и ще съблюдават минималните стандарти за сигурност на Международната организация за гражданско въздухоплаване. Те ще съдържат също портретно изображение и два пръстови отпечатъка на картодържателя, които ще се съхраняват в цифров формат на безконтактен чип. Върху личните карти, в очертания на знамето на ЕС, ще се посочва кодът на издалата ги държава членка. Минималният срок на валидност ще бъде пет години, а максималният – десет. Държавите членки могат да издават лични карти с по-дълъг срок на валидност на лица на възраст 70 и повече години. Ако се издават лични карти на малолетни лица, те може да бъдат валидни за срок, по-кратък от пет години. Новите правила ще влязат в сила две години след приемането им, което означава, че дотогава всички издавани нови документи трябва да отговарят на новите критерии. По принцип съществуващите лични карти, които не отговарят на изискванията, ще станат невалидни десет години след датата на прилагане на новите правила или при изтичането на срока им на валидност, в зависимост от това кое от двете настъпи по-рано. Личните карти, издадени на граждани на възраст 70 или повече години, остават валидни до изтичането им, при условие че отговарят на стандартите за сигурност и имат машинночетима зона. Най-малко защитените карти, които не отговарят на минималните стандарти за сигурност или нямат машинночетима зона, ще изгубят валидността си в рамките на пет години. Новите правила се отнасят само до сигурността и информацията, която ще бъде съхранявана върху личните карти. Те не предлагат правно основание за създаването на нови бази данни на национално равнище или на равнище ЕС, съобщават от пресцентъра на ГЕРБ.", "date": "2019.04.04", "title": "Нови правила и формат на личните карти ще улеснят засичането на фалшиви документи в ЕС"}
{"url": "https://www.faktor.bg/bg/articles/reshenieto-na-bpts-za-papata-kakva-e-istinskata-prichina", "text": "Тонът на решението на Светия синод относно предстоящото посещение на папа Франциск несъмнено може да бъде определен като хладен. Българската православна църква не само няма да има общи богослужения с Римския първосвещеник, но и нейни представители няма да участват в нито едно от събитията по време на визитата в началото на май. Предвидено е единствено на 5 май патриарх Неофит и Синодът да се срещнат с папа Франциск в Синодалната палата. Посланието на БПЦ е красноречиво. И пределно ясно: папата явно е нежелан. Разбира се, може протоколно да се възрази, че Светите канони не позволяват общо богослужение (както, впрочем, изтъкват от БПЦ). По всяка вероятност обаче Ватиканът и папа Франциск отлично знаят това. Поради което решението на Синода изглежда пресилено, сприхаво дори. Какви са причините за тази подчертана дистанцираност? Едва ли можем да я отдадем само на последиците от Великата схизма през 1054 година. Защото още през 60-те години на миналия век се наблюдават признаци на затопляне на отношенията между римокатолическата и православната църква. Своеобразен вододел в това отношение е Вторият ватикански събор (1962-1965). Именно той бележи отварянето на католическата църква към другите християнски църкви. На него като слушатели присъстват 17 делегати на протестантски и православни църкви (единственият българин, който участва, е католическият духовник монсеньор Елдъров). По време на събора папа Павел VI установява близък контакт с патриарха на Вселенската патриаршия Антигор I, което поставя началото на т.нар. „диалог на великодушието”. В резултат на 7 декември 1965 година са отменени взаимните отлъчвания на папата и патриарха, влезли в сила през далечната 1054 година. Няколко години по-късно, на 30 ноември 1979, в Истанбул е поставено официалното начало на „теологическия диалог” между католическата и православната църква, който цели да изгради взаимно доверие между тях и да спомогне за решаване на спорните въпроси. Крахът на комунистическите режими през 1989 година води до поредното обтягане на отношенията. Причината: възстановяването на източните католически църкви, които до този момент са били потиснати от режима. На много места избухват разгорещени спорове заради собствеността на католиците, конфискувана десетилетия по-рано и дадена на православните църкви. Тук няма да се спираме на всички фази и перипетии в диалога между католицизма и православието. Важно е обаче да се подчертае, че БПЦ не участва в редица срещи, маркирали важни етапи в този диалог. Не участва например в ключовата девета пленарна сесия на международния диалог, състояла през 2006 година в Белград. Не участва и на срещите в Баламанд (Ливан, 1993) и Емитсбърг (САЩ, 2000). Българската православна църква беше хладна и към папа Йоан Павел II при неговото посещение в страната през 2002 година. Още когато се заговори за възможна визита на Светия отец, от БПЦ казаха лаконично: „Ако папата дойде, ще го посрещнем като всяко официално лице”. А това първо посещение на Римски епископ в България беше от изключителна важност - не на последно място защото изчисти едно грозно петно върху репутацията на страната. В резултат от визитата бе сложен край на спекулациите за „българска следа” в атентата срещу Йоан Павел II. Както заяви лично по време на посещението си, папата никога не е вярвал, че България е замесена в посегателството срещу живота му. Но да се върнем към решението на Светия синод за папа Франциск. Някои смятат, че част от клира все още живеел в епохата на Средновековието. Но тук проблемът май не е толкова в традициите, колкото в непрогонения призрак на комунизма. По време на онзи режим църквата бе смазана от ботуша на ДС  и овладяна отвътре. Проверка на Комисията по досиетата, оповестена в началото на 2012 година, показа, че 11 от 15-те членове на Светия синод са били агенти на бившата ДС. Ако нежеланието на БПЦ да задълбочи диалога с католическата църква се дължи на принципни различия, засягащи самата същност на християнството, това може и трябва да бъде разбрано от паството. Би било жалко обаче, ако истинската причина е спотаена в проява на малодушие - например страх от гнева на руския патриарх Кирил („агент Михайлов”). В наши дни други религии с не по-малко сложна история на взаимоотношенията демонстрират разбирателство. Само един пример: след като през март пожар изпепели джамия на 55-та улица в Ню Йорк, синагога, разположена на същата улица, приюти над 600 мюсюлмани. Този впечатляващ пример заслужава да бъде осмислен от нашето духовенство.", "date": "2019.04.04", "title": "Решението на БПЦ за папата - непрогоненият призрак на комунизма"}
{"url": "https://www.faktor.bg/bg/articles/borisov-kam-shaynmayer", "text": "Търговско-икономическите отношения между България и Германия, както и въпроси от сферата на сигурността, миграцията и европейския дневен ред бяха във фокуса на разговора между министър-председателя Бойко Борисов и президента на Федерална Република Германия Франк-Валтер Щайнмайер по време на работния им обяд в резиденция „Лозенец“.  Премиерът Борисов отбеляза ползотворното сътрудничество между двете страни по темите от взаимен интерес и изтъкна отличния политически диалог между България и Германия. Министър-председателят Борисов изпрати специални поздрави на германския канцлер Ангела Меркел. Това съобщават от правителствената информационна служба. Премиерът Борисов и президентът Щайнмайер поставиха акцент върху темата сигурност. Българският министър-председател подчерта, че страната ни успешно изпълнява ангажимента по опазване на външната граница на ЕС. „Без много шум и спазвайки европейските норми и добросъседските отношения с Турция, България сведе мигрантския поток до нулев“, заяви в разговора Борисов. По думите му е необходим устойчив общоевропейски механизъм, който да дава отговор на миграционните въпроси. По време на срещата българският премиер изтъкна положителното развитие на двустранните икономически отношения. Това е ясен и важен сигнал, че Германия вижда в България надежден и стабилен икономически партньор, заяви Борисов. Борисов обърна внимание, че стокообменът между България и Германия за 2018 г. надвишава 8 млрд. евро и бележи ръст от над 8% спрямо 2017 г. Показателно е също, че Германия отново заема водещи позиции като чуждестранен инвеститор с инвестиции в размер на 3,219 млрд. евро за периода 1996 – 2018 г. Само за 2018 г. инвестициите от Германия са в размер на 153.7 млн. евро. По данни на Българска агенция за инвестиции около 30% от 100-те най-големи инвеститори в България са германски или с германско участие. Българският премиер Борисов и германският президент Щайнмайер обсъдиха и оттеглянето на Обединеното кралство от ЕС, като бяха единодушни, че при преговорите между ЕС и Великобритания правата на гражданите винаги трябва да бъдат първи приоритет.", "date": "2019.04.04", "title": "Борисов към Шайнмайер: Без много шум България успя да сведе мигрантския поток до нула"}
{"url": "https://www.faktor.bg/bg/articles/gerb-pita-ninova-probvala-li-e-da-otkupi-s-30-mln-liderskiya-post-ot-mikov", "text": "ГЕРБ разполага с информация, че Корнелия Нинова е предлагала 30 млн. лв. на бившия лидер са социалистите Михаил Миков да се откаже от поста. Това обявиха на извънреден брифинг от управляващата партия и зададоха въпросите си към председателката на БСП, цитиран от Канал3. \"Предлагала ли е г-жа Нинова 30 млн. на Михаил Миков, за да се откаже от лидерското място в БСП?\", попита Тома Биков. Ние имаме доста сериозни източници на информация в БСП. Очакваме отговора ѝ веднага, ако тя има да каже нещо по този въпрос. Ако тя замълчи по този въпрос, ще приемаме, че отговорът е \"да\" - както се казва, мълчаливо съгласие. След като има претенцията за морален стожер, трябва да отговори и на тези въпроси, заяви Биков. Това е надценена цена за една партия, която постоянно губи избори. Аз лично не бих дал толкова пари. Въпросът е откъде са дошли тези пари, как биха били върнати и какви ангажименти са били поети, добави Тома Биков. На въпрос дали председателят на Върховния касационен съд Лозан Панов трябва да подаде оставка заради скандала с евтините апартаменти, Тома Биков коментира: \"Който иска да отговори на този етичен стандарт, който ние задаваме и който е европейски, трябва да положи усилия да го спазва. Който не иска да го спазва, нека да отговаря пред обществото. Това важи  за всички случаи\". Виждаме, че има \"Отечествен фронт\" срещу управляващото мнозинство, който е разнороден, в него участват различни субекти, но ние вярваме, че българските граждани няма да оставят страната да потъне в хаос, както искат г-жа Нинова и нейните приятели, защото те са потърпевши от реда, който ние се опитваме да създаваме. Хаосът ще пусне на свобода доста хора, които в момента не са на свобода. Това е голямата цел - не е нито апартаменти, нито морал, а търговия с политическа позиция в полза на полукриминални и криминални елементи, подчерта Биков. В отговор на въпрос ще оттегли ли ГЕРБ доверието си от председателя на КПКОНПИ Пламен Георгиев, както направи президентът Румен Радев, депутатът бе лаконичен: \"По отношение на Пламен Георгиев, премиерът каза мнението ни. Позицията ни е ясна\". В БСП наглостта е толкова голяма, че ако Нинова беше в ГЕРБ, тя нямаше да подаде оставка, тя просто щеше да бъде изритана от ГЕРБ, заяви депутатът от ГЕРБ Спас Гърневски. Корнелия Нинова е в БСП от 2003 година, а апартаментът ѝ е купен през 2004 година, когато вече е била в партията. Длъжни сме и ние да зададем въпроси на Корнелия Нинова, за да спре най-накрая с отровата, която сее сред обществото. По едно и също време с Корнелия Нинова сме били в СДС по времето, когато партията управляваше. Искам да попитам как тя като млада и синя активистка, успя да извърши приватизация на „Техноимпекс“, попита депутатът. Как така беше толкова приближена, че успя да стигне до такава позиция на крехка възраст, изтъкна той. Спас Гърневски попита още колко точно са СРС-тата, които е засякла Нинова. Корнелия Нинова е единственият български политик, който над 200 пъти е засякъл СРС-та. Най-важното, което искам да я попитам, е за \"кражбата на века\" в Пловдив. В периода от 15 юни 2006 година до 19 април 2007 година, през Общинския съвет, чрез зам.-министъра на икономиката и председател на Борда на Пловдивския панаир Корнелия Нинова, градът и държавата изгубиха над 1,2 млрд. лева имоти. Тя няма ли да застане пред обществото и да каже как сложи подписите си за \"кражбата на века\"? Не е ли тя единственият тогава уволнен от правителството ѝ като зам.-министър на икономиката със съмнения за корупционни практики? Днес моралът е друг. Днес политиците от ГЕРБ подават оставки при най-малки съмнения, аргументира позицията си депутатът от ГЕРБ.  Да застане пред обществото тази госпожа Корнелия Нинова, спусната като ангел небесен, обикаля страната с черна кобила и сее отрова непрекъснато. Да отговори на тези въпроси ясно и точно, а не да се крие от телевизия в телевизия за фалшивата си просоциалистическа визия, заяви още Спас Гърневски.", "date": "2019.04.04", "title": "ГЕРБ пита: Пробвала ли е Нинова да откупи с 30 млн. лидерския пост от Миков?"}
{"url": "https://www.faktor.bg/bg/articles/rosen-zhelyazkov-nyama-da-dopusnem-trialozi-za-paketa-mobilnost-v-tozi-mandat-na-ep", "text": "\"Няма да допуснем провеждането на триалози по пакета \"Мобилност\" в този мандат на Европейския парламент\". Това се посочва в официална позиция на министъра на транспорта, информационните технологии и съобщенията Росен Желязков, публикувана на сайта на министерството.  \"Днес, с мнозинство от приблизително 2/3 Европейският парламент прие на първо четене предложенията по т. нар. Пакет за мобилност I. Въпреки изтъкнатите процедурни нарушения от представителите на групата на единомислещите държави и активното поведение на българската страна, Европейският парламент гласува изцяло рестриктивни текстове. Това за пореден път доказва, че целта е преразпределяне на пазарни дялове, а не подобряване на социалните условия на труд на водачите\", посочва Желязков.  Той коментира, че наред с процедурните нарушения, част от гласуваните текстове също противоречат на основни принципи на Европейския съюз. \"Европейският парламент в настоящия си състав за първи път приема толкова противоречиви текстове, съпътствани със съществени процедурни нарушения. В тази връзка, и в случай, че текстовете станат факт изразяваме сериозни опасения за начина на тяхното прилагане\", подчерта той. Транспортният министър посочи, че преговорният процес не е приключил. \"България твърдо и последователно отстоява и ще продължи да отстоява своята позиция. Ще използваме всички възможни правни инструменти, за да защитим интересите на сектора. Позицията на първо четене не е крайната позиция на Европейския парламент. Предстои да бъдат взети решения за провеждане на т.нар. триалози и преговори със Съвета на Европейския съюз. Твърдо сме решени и няма да допуснем провеждането на триалози в този мандат на Европейския парламент. За това вече категорично настоях на срещата си с румънския министър на транспорта на Румъния. Работим и с държавите членки, които споделят националната ни позиция. Ще изискаме и ще настояваме следващият Европейски парламент да направи оценка на въздействие на правила, съществено различаващи се от инициативните предложения на Комисията. Продължаваме активно да работим по темата за обжалване на решенията на Европейския парламент, ако станат факт. Имаме необходимата готовност да оспорим по съответния ред всеки акт, който застрашава или нарушава правата на българските компании в автомобилния бранш\", посочи Целязков.", "date": "2019.04.04", "title": "Росен Желязков: Няма да допуснем триалози за пакета \"Мобилност\" в този мандат на ЕП"}
{"url": "https://www.faktor.bg/bg/articles/trend-perfektniyat-evrodeputat-chesten-i-svesten", "text": "Специално представително проучване на изследователски център “Тренд” по поръчка на “24 часа”, проведено в периода 6-13 март 2019 г. сред 1005 пълнолетни българи, открои портрета на идеалния кандидат за Европейския парламент. В проучването един от изводите, който се налага, е, че експертните качества са с по-малка тежест. Международният опит е повече или по-малко важен за 78%, а опитът като евродепутат - за 58%.  Честност, принципност и владеене на чужди езици са най-важните качества на бъдещия евродепутат за над 4/5 от българите. В контекста на представянето на партийни листи за изборите за Европейски парламент социолозите тестваха месец и половина преди вота мнението на българите за това какви качества трябва да притежават българските кандидати и кои са важните каузи, които искаме те да защитават в Европейския съюз. Общо 93% в проучването посочват честността като важно качество за кандидата за Европарламента. 75% казват, че тя е много важна, за още 18 на сто е по-скоро важна. Следващото качество, което най-много анкетирани - 90%, биха искали да видят у евродепутата, е последователност, принципност и да не променя бързо позициите си. Третото най-важно в профила на българския депутат, нарисуван от избирателите, е да владее чужди езици - това е много важно за 60 на сто, а още 29% го определят като “по-скоро важно”. На 4-о място с по 88 на сто са качествата “да е диалогичен и дипломатичен” и да е “твърд и с твърди позиции\", а за по 5% тези качества не са важни. По 85% биха оценили положително, ако кандидатът е добър оратор и ако е показал качества като политик в родината. Оказва се, че за избора на всеки 3-и изобщо не е решаващо дали евродепутатът е представител на партия, която те подкрепят (вероятно голяма част от тях са хора, които не подкрепят никоя партия). За всеки трети няма значение и дали евродепутътът вече има опит от предишен мандат в Европарламента. Партийният цвят обаче има значение за 56%, а предишният опит - за 58% от запитаните. А привържениците на ГЕРБ и БСП отдават по-голяма тежест на партийната принадлежност на кандидата за евродепутат, отколкото е в общата картина. За всеки 5-и харизмата не е сред качествата, които определят портрета на бъдещия евродепутат, а за всеки 6-и - това не са младостта и енергичността. Но като цяло в комбинация визията, младежкото излъчване, чарът, диалогичността, ораторските умения на бъдещия български избраник за Брюксел си имат своята тежест за над две трети от анкетираните.", "date": "2019.04.04", "title": "Тренд: Перфектният български евродепутат – честен и свестен"}
{"url": "https://www.faktor.bg/bg/articles/chadar-za-vseki-sluchay-nyama-da-e-izlishen", "text": "Днес след обяд над Западна и Централна България облачността ще е предимно значителна и на отделни места в планинските райони ще превали краткотраен дъжд, съобщи за „Фокус” дежурният синоптик Мартин Славчев от Националния институт по метеорология и хидрология (НИМХ). На изток ще е с разкъсана висока облачност. Вятърът ще е слаб до умерен от изток-югоизток, но в сутрешните часове за кратко ще стихне. Максималните температури ще са предимно между 14° и 19°.  Над Черноморието ще е предимно слънчево. Ще духа до умерен вятър от изток-североизток. Максималните температури ще бъдат 10°-12°, близки до температурата на морската вода. Вълнението на морето ще бъде 2-3 бала. Атмосферното налягане ще се понижава и ще е по-ниско от средното за месеца. Над планините в западната половина на страната облачността ще е предимно значителна и около обяд на отделни места ще превали краткотраен дъжд, над около 2000 метра - сняг. След обяд облачността ще се разкъсва и намалява, най-късно над Рило-Родопската област. Вятърът постепенно ще се ориентира от юг-югозапад и ще е умерен. Максималната температура на височина 1200 метра ще бъде около 7°, на 2000 метра - около 1°.", "date": "2019.04.04", "title": "Един чадър за всеки случай няма да е излишен"}
{"url": "https://www.faktor.bg/bg/articles/balgarski-prevozvachi-shte-izgoryat-tir-v-plovdiv-v-znak-na-protest", "text": "Днес в 12.00 ч. тежкотоварен камион ще бъде изгорен като крайна мярка на протест срещу опитите през последните дни от живота на отиващия си вече Европейски парламент да бъде одобрен най-спорният документ в историята му - Мобилен пакет 1. Това съобщиха от българския Съюз на международните превозвачи (СМП). Решението бе взето късно снощи от Управителния съвет (УС) на СМП и е част от протеста им срещу всички дискриминационни мерки и техническите похвати за тяхното прокарване в отиващия си вече Европейски парламент. До тази крайна мярка се стига, след като на свое заседание във вторник транспортната комисия на ЕП реши да предостави за гласуване в ЕП един от най-спорните документи в историята му - Мобилен пакет 1. Пакетът се дискутира и обсъжда вече две години и досега не получи одобрението на мнозинството държави в ЕС заради заложените дискриминационни текстове, които разделят транспорта в Европа на две - привилегирован - за старите страни членки от Централна и Западна Европа, и рестриктивен - за страните от Източна Европа, считана за периферия на ЕС. Демонстративното унищожаване на голям камион, облепен с протестни лозунги срещу европейската регулация, станала известна като пакета \"Макрон\", ще се извърши в град Пловдив - Европейската столица на културата за 2019 г., но и център на най-големите логистични международни бази в България и международен транспортен бизнес. В подкрепа на протеста ще се присъединят и представители на превозвачи от региона и страната, които ще заявят недоволството и огорчението си от отчаяните, но очевидно резултатни опити на западноевропейската дипломация да прокара дискриминиращите текстове. Поради краткото време за реакция и необходимостта да се спазят изискванията от специални разрешителни, актът на протест ще се извърши на територията на частна собственост - в транспортна база \"Колимар - Костурски\", с адрес, гр. Пловдив, Южна промишлена зона. Това е крайна мярка на протест, резултат от продължителните опити за унищожаване на българския международен транспорт (като част от транспорта на Източна Европа), срещу които водим битка повече от година, заявяват от УС на СМП. Българските превозвачи вече проведоха два от най-мащабните протести срещу Мобилен пакет 1 пред сградите на ЕП в Брюксел и Страсбург, заедно със свои колеги от Румъния, Литва, Латвия, Полша, Словения и др. Въпреки това предстои документът да бъде одобрен, при крайно незачитане на интереса на България и всички ощетени държави от периферията.", "date": "2019.04.04", "title": "Превозвачи ще изгорят един ТИР в знак на протест срещу пакета \"Мобилност 1\""}
{"url": "https://www.faktor.bg/bg/articles/lekarite-se-boryat-za-zhivota-na-vokalista-na-gravity-co-yavor-zahariev", "text": "Вокалистът на „Gravity Co” Явор Захариев е  в \"Пирогов\".  От лечебното заведение съобщиха за NOVA, че той е в изключително тежко състояние и се борят за живота му. По непотвърдена информация той е бил открит в безпомощно състояние със счупен нос. Дали става въпрос за побой или пък употреба на наркотици - разследването продължава.", "date": "2019.04.04", "title": "Лекарите се борят за живота на вокалиста на „Gravity Co” Явор Захариев"}
{"url": "https://www.faktor.bg/bg/articles/novini/svyat/mevlyut-chavushoglu-v-sasht-ne-ni-karayte-da-izbirame-mezhdu-nato-i-rusiya", "text": "Министърът на външните работи на Турция Мевлют Чавушоглу заяви по време на посещението си във Вашингтон за двудневната министерска среща на НАТО, че неговата страна ще развива конструктивни отношения и с Русия, и със Запада, предава белградската медия „Б92“. „Турция е независима и суверенна страна и Турция всъщност трябва да има добри отношения с всичките си съседи. Турция не трябва да избира между Русия и който и да е друг“, заяви той. Турският външен министър посочи, че Анкара иска от съюзниците си да не гледат на отношенията й с Москва, като на алтернатива на отношенията й с други държави. „И никой, нито Запада, нито Русия, могат да искат от нас да избираме. Това се случи с Украйна. Вижте как завърши всичко“, заяви Чавушоглу.", "date": "2019.04.04", "title": "Мевлют Чавушоглу в САЩ: Не ни карайте да избираме между НАТО и Русия"}
{"url": "https://www.faktor.bg/bg/articles/deputatite-ne-vizhdat-prichini-za-otsranyavaneto-na-plamen-georgiev-ot-shef-na-konpi", "text": "Депутати от различни партии смятат, че на този етап няма основания за отстраняването на председателя на Комисията за противодействие на корупцията и отнемане на незаконно придобитото имущество (КПКОНПИ) Пламен Георгиев заради несъответствието между доходите и имотите му. Според народните представители \"моралният акт\" на подаване на оставка бил \"лично право на всеки човек\". Никой от тях обаче не я поиска, съобщава \"Дневник\". По-рано днес главният прокурор Сотир Цацаров разпореди проверка по публикации в медиите за придобити недвижими имоти от трима души, сред които и Пламен Георгиев. Той пък излезе в отпуск. Според в. \"Капитал\" Пламен Георгиев не е разполагал с доказани средства, за да купи апартамента си на три нива, намиращ се срещу сградата на външното министерство в София. Шефът на КПКОНПИ е придобил (поне по документи) апартамента за 150 хил. евро, е преди това той е бил обявен за продажба на близо двойно по-висока цена - 265 хил. евро. По закон председателят на антикорупционната комисия се избира от парламента. Отстраняването му може да бъде поискано от 48 народни представители при тежко нарушение, установен конфликт на интереси или неизпълнение на служебните задължения. Според председателя на правната комисия от ГЕРБ и кандидат за правосъден министър Данаил Кирилов, който обяви, че научава за проверката от журналистите в парламента, всичко е \"напълно в логиката на нещата, за да могат да се установят фактите и обстоятелствата и да няма никакво съмнение в обществото\". Попитан дали отпускът на Георгиев е прелюдия към отстраняването му, той каза: \"Смятам, че това е коректното поведение на държавен служител, когато се извършва проверка\".", "date": "2019.04.04", "title": "Депутатите не виждат причини за отстраняването на Пламен Георгиев от шеф на КОНПИ"}
{"url": "https://www.faktor.bg/bg/articles/ep-prie-na-parvo-chetene-paketa-mobilnost", "text": "Европейският парламент прие днес на първо четене промените в правилата за международните пътни превози. Гласувани бяха три законопроекта и бяха отхвърлени над 1000 предложения за допълнения към тях. Отхвърлени бяха предложенията за отлагане на гласуването и възраженията за процедурата на гласуване. След първоначално гласуване с ръка текст по текст на допълненията и отхвърлянето им, ЕП премина към гласуване ан блок и успя за няколко минути да отхвърли останалите изменения и да одобри законопроектите в първоначалния им вид. С днешното гласуване става възможно началото на преговорите между ЕП, Съвета на ЕС и Европейската комисия. Ако тези преговори завършат успешно до следващата и последна сесия на ЕП през април, предстои гласуване на второ четене преди изборите за евродепутати през май. Предстоящите преговори ще бъдат водени от румънското председателство на Съвета на ЕС. Председателството разполага с две седмици за постигането на съгласие.", "date": "2019.04.04", "title": "ЕП прие на първо четене пакета \"Мобилност\""}
{"url": "https://www.faktor.bg/bg/articles/novini/balgariya/siderov-iska-osvezhavane-na-koalitsionnoto-sporazumenie-s-gerb", "text": "Време е за анекс към управленската програма. В нея има хубави неща, но имаме нужда от освежаване. Когато я писахме през 2017 г. ситуацията беше друга. Това каза пред журналисти лидерът на „Атака“ Волен Сидеров. „Там има хубави неща, но като че ли имаме нужда от освежаване. Освен това минаха две години. Когато я писахме през 2017 г., беше друга ситуацията\", допълни Сидеров. Той поясни, че идеята му е да се обнови споразумението, за да има мотивация и за управлението и за хората. Според лидера на партия \"Атака\" е важно как ще се довърши мандатът. „Това е въпрос на голям коалиционен съвет. Да сложим теми и акценти, по които да наблегнем“, коментира Сидеров. По думите му винаги може да се извади какво има някой, какво имат жена му, дядо му, баба му. „За да се пресекат битовизми, които се превръщат в основна тема, трябва да наблегнем на големи неща: развитие на икономика, доходи, интензивно развитие. Това са цели“, допълни той. Волен Сидеров коментира номинацията на Данаил Кирилов за правосъден министър и подчерта, че Явор Нотев е изключително подходящ да оглави Правна комисия в парламента.Сидеров отбеляза, че все пак ГЕРБ са основната управляваща партия, но посочи, че ако одобрят Нотев за поста, това ще бъде добър жест от тяхна страна. „Има достатъчно хора с подготовка тук - и юридически, и парламентарен опит“, допълни Сидеров.За кандидатурата на Кирилов за правосъден министър, лидерът на „Атака“ коментира, че той е юрист с наложено име. „Той се справяше много добре тук като шеф на правната комисия. Не мисля, че един Явор Нотев би бил по-ниско ниво, ако бъде предложен и приет за председател на Правната комисия. \"Защо не. Не е вярно, че няма капацитет - има. Въпросът е в разпределението на задачите“, заяви Сидеров.", "date": "2019.04.04", "title": "Сидеров иска освежаване на коалиционното споразумение с ГЕРБ"}
{"url": "https://www.faktor.bg/bg/articles/borisov-kam-panov-i-georgiev-vednaga-podavayte-ostavki", "text": "Без да използва конкретни имена – премиерът препоръча на шефовете на ВКС Лозан Панов и на КПКОНПИ Пламен Георгиев поне временно да се оттеглят от постовете си. „Ние в ГЕРБ сме създали стандарт и когато има такива скандали – дали е депутат, шеф на парламентарна група, министър или зам.-министър, се подава оставка. Същото бих предложил на замесените в тези скандали сега. Понеже има хора от съдебната система, които не обичат да бъдат слагани по общ знаменател и са много чувствителни, аршинът трябва да бъде еднакъв – или незабавна оставка, или дълъг отпуск. Поне докато различни от техните институции направят проверки“, заяви на брифинг Борисов. Ръководителят на Върховния касационен съд Лозан Панов е безспорен рекордьор в имотните скандали. Съпругата му е успяла да закупи четиристаен апартамент и два гаража за удивителната цена 93 хил. лв. или 225 евро на квадрат. Основна защитна теза на двойката е, че публично лансираната цена е занижена. Всъщност Панова платила по 380 евро на квадрат, което отново е в пъти под пазарната цена. Лозан Панов отказва да дава обяснения. Съпругата му Елисавета вчера обяви брифинг за избрани медии, но се отказа от нежелание да говори пред „неканените“ журналисти, които също се отзоваха за изявлението ѝ. Казусът на председателя на Антикорупционната комисия Пламен Георгиев е по различен. При него цената е повече от три пъти по-висока в сравнение с Панов – 293 хил. лв. Отново обаче съществуват съмнения дали апартаментът не е по-скъп. Има въпросителни и около декларирането на покривна тераса, която според юристи няма как да е на Георгиев, защото е обща собственост на блока.", "date": "2019.04.04", "title": "Борисов към Панов и Георгиев: Веднага подавайте оставки или излизайте в дълъг отпуск"}
{"url": "https://www.faktor.bg/bg/articles/lozan-panov-1-1", "text": "Излизам най-минатия човек – не съм собственик на имот, а от мен се иска да се откажа да работя, като подам оставка или изляза в отпуск! Как можете да си представите, че ще го направя?\". Това беше първият коментар на председателя на Върховния касационен съд (ВКС) Лозан Панов след апартаментния скандал около жена му, цитиран от сайта defakto.bg. Днес стана ясно, че Инспекторатът на ВСС ще прави проверка за конфликта на интереси на Лозан Панов. НАП-София пък ще извърши данъчна проверка на придобиването и ползването на апартамента, който е купила съпругата му. В рамките на данъчната проверка се разпорежда да се установи произхода на средствата за закупуване на имота, начина на ползването му, както и спазването на данъчното законодателство във връзка с тази сделка, съобщиха от прокуратурата. На въпрос дали е знаел за сделката с апартамента с \"Артекс\", председателят на ВКС Лозан Панов отговори: \"Разбира се, че знаех\". Попитан кой плаща наема за жилището (в медии Елисавета Панова беше обяснила, че то е закупено далеч преди брака им от нейната фирма „Ганева 2000“ и в момента всеки месец ѝ се плаща наем), Панов каза: „По закон, когато собственик е юридическо лице, естествено, че му се дължи наем от онзи, който го е наел“. Председателят на ВКС заяви също, че специално сделката с въпросния апартамент вече е била обект на разширена данъчна ревизия от НАП, която той не знае да е приключила. Приключили са само проверки срещу него като физическо лице. Съпругата на Лозан Панов Елисавета свика вчера подбрани медии на пресконференция за евтиния си апартамент от „Артекс“. Очакваше се половинката на шефа на Върховния касационен съд да се оправдае за придобиването на жилище и два гаража в столичния квартал „Изток“ за рекордно ниските 93 хил. лв. После обаче се отказала да обяснява на обществото, след като разбрала, че на брифинга за избрани, са пристигнали представители и на други медии.", "date": "2019.04.04", "title": "Лозан Панов: Аз съм най-минатият човек - нямам апартамент, а ми искат оставката"}
{"url": "https://www.faktor.bg/bg/articles/shtaynmayer-v-balgariya-mnogo-temi-i-pone-edin-bolen-vapros", "text": "Това не е първото му посещение в България. Но за първи път идва като президент - и то в момент на силни вълнения около болното място на България. Какво можем да очакваме от визитата на германския президент Щайнмайер? Германският президент пристига на посещение България точно в момент, когато обществеността отново силно се вълнува от хроничното болно място на страната: корупцията и злоупотребите с власт. Тоест, и върховенството на закона. А върховенството на закона и борбата срещу корупцията са два проблема, които непрекъснато изникват в контекста на свръхважни за България процеси, например - приемането в Шенген и в еврозоната, чуждестранните инвестиции в страната. Теми, за които без съмнение ще стане дума по време на визитата. Тя е в отговор на поканите, които Щайнмайер получи по време на посещенията в Германия на Бойко Борисов и Румен Радев. Германският президент е в България за два дни, като през първия в София преобладават политическите разговори, а през втория в европейската културна столица Пловдив и в Бачковския манастир акцентът е върху Европа, икономиката, културата и историята. Два дни с много интензивна програма, през които Франк-Валтер Щайнмайер ще получи доста добра представа за България и нейните хора. Медиите обикновено представят Щайнмайер като много опитен дипломат, като човек на диалога, като интелектуалец, който никога не остава на повърхността на фактите. Казват за него още, че е изключително работлив и добросъвестен, че искрено търси контакт и с тъй наречените „обикновени хора“. Което не е чудно, тъй като самият той произлиза от съвсем обикновено семейство. Нека да припомним, че Щайнмайер (по образование юрист) започна политическата си кариера като шеф на кабинета на Герхард Шрьодер, който през 1990-те години беше министър-председател на Долна Саксония, а след това и германски канцлер. По-късно социалдемократът Щайнмайер беше два пъти външен министър и един път вицеканцлер в коалиционните правителствата с християндемократите на Ангела Меркел. Като държавен глава той вече е надпартиен, но в Берлин отново управлява широка коалиция между ХДС-ХСС и ГСДП, тоест - в Германия няма сблъсък между държавния глава и изпълнителната власт. Този факт максимално улеснява и предстоящия диалог на Щайнмайер с българския президент Румен Радев (издигнат от БСП) и с премиера Бойко Борисов, чиято партия ГЕРБ членува в ЕНП. По време на една годишнина на германската фондация „Конрад Аденауер“ в София наскоро Борисов изрично подчерта помощта, която близките до ХДС и ХСС германски фондации са оказали при партийното строителство на ГЕРБ. Но независимо от това и независимо от многократно огласявания си респект към Ангела Меркел, българският премиер лесно ще намери общ език с германския гост. Още повече, че по конституция германският президент има главно представителни правомощия. Неговата работа, казано по-просто, е да размишлява на глас, да говори и разговаря, да убеждава и да транспортира ценности. Например - ценностите на правовата държава. Или независимостта на правосъдието и на медиите. За тях без съменние ще стане дума в срещите на Щайнмайер с българските домакини, най-малкото защото германските медии и наблюдателите, които следят българската политика, непрекъснато подчертават изоставането на България по тези показатели спрямо европейските стандарти. Разбира се, в разговорите на германския президент в София и в Пловдив ще присъстват и останалите важни двустранни теми. Например икономическите отношения между двете страни, които през миналата година се развиваха сензационно добре. Стокообменът достигна рекорд, преминавайки границата от 8 милиарда евро, като в търговията с Германия България може да се похвали в положително салдо. Това се дължи в голяма степен на факта, че в България влязоха германски фирми, които произвеждат в страната, а след това директно изнасят продукцията си. Към момента директните германски инвестиции осигуряват постоянни работни места за около 35 хиляди българи. На този фон е разбираемо, че Франк-Валтер Щайнмайер ще участва в българо-германска икономическа кръгла маса и ще посети фабриката на „Либхер“. Над 300 хиляди българи живеят и работят в Германия. В германските медии често пъти може да се прочете, че в общия случай това са добре квалифицирани и амбициозни хора, които си плащат данъците и осигуровките. Разбира се, често се пише и за други българи в Германия, които преживяват главно от социални помощи и обитават запуснати сгради с лоша хигиена. Изобщо темата за трудовата миграция и така наречената „миграция по бедност“ от България към Германия е многолика и повече от актуална, тъй че без съмнение ще присъства в дневния ред на държавната визита. Косвено с нея са свързани и въпросите на образованието, засягащи двете страни: отличното качество на обучението по немски език в България, високият брой български студенти в Германия, а и новопоявилите се атрактивни възможности за германци да изучават в България такива търсени специалности като медицина и стоматология. Апропо, медицинският и стоматологичен туризъм е малка, но важна част от туристическия бизнес в България, където годишно почиват почти милион германци. Славата на Слънчев бряг и Златни пясъци като парти-дестинации за младите германци, на които Майорка вече им е твърде скъпа, може би още не е достигнала до ушите на германския президент, но като известен любител на природата Франк-Валтер Щайнмайер положително ще прояви интерес към другите форми на туризъм, които напоследък се развиват в България: планинарството, културният и кулинарен туризъм. А да не забравяме и Пловдив като тазгодишна европейска културна столица и София като бързо развиваща се дестинация за младежки туризъм. За какво още ще разговаря германският президент в България? За евроизборите, разбира се, и за бъдещето на ЕС, който в момента преживява трудна криза, за членството на България в Шенген и в еврозоната. НАТО, отношенията с Русия и енергийните проекти, Турция и бежанците, Западните Балкани и ЕС, Гърция и Северна Македония - на международната сцена България често се споменава именно в този контекст, така че българската „геополитика\" със сигурност е в дневния ред на президентската визита. Без съмнение ще стане дума за центробежните сили в Евросъюза, за популизма и разбягващите се национализми, но и за Европа като лоно на мира, като 500-милионна общност на свободно движение на хора, идеи, стоки и капитали, като място, където младите хора имат луксозния избор да решат къде да живеят, учат и работят. А за „Фолксваген“? Дали германският концерн ще построи своята нова фабрика тъкмо в България или ще предпочете Сърбия? Франк-Валтер Щайнмайер едва ли ще донесе някаква новина по въпроса - това не влиза в компетенциите му на държавен глава. Но нека не забравяме нещо важно: германската провинция Долна Саксония притежава 20,2% от акциите на „Фолксваген“, които са ключов инструмент при взимането на всички бизнес решения. А политическите корени на сегашния германски президент са именно в Долна Саксония. Така че Щайнмайер положително се интересува от темата.", "date": "2019.04.04", "title": "Щайнмайер в България: много теми и (поне) един болен въпрос"}
{"url": "https://www.faktor.bg/bg/articles/venetsuela-mesti-svoi-kompanii-v-rusiya", "text": "Президентът на Венецуела планира да премести офисите на местни компании в Русия, съобщи РИА Новости. В момента се проучва варианта за прехвърляне на офиса на Венецуелската петролна компания от Лисабон в Русия. Въпросът е на етап проучване. „Преместването на офиса на петролната компания показва стратегическия характер на нашите отношения с Русия в енергийния сектор. Процедурата протича нормално“, заяви венецуелският вицепрезидент Рикардо Мендес. Той говори след среща с руския външен министър Сергей Лавров. Все още не е ясен точният срок, в който офисът на компанията ще бъде преместен в Русия. Решението беше взето, след като американските власти наложиха санкции на компанията. Представители на САЩ обявиха, че санкциите имат за цел да попречат на режима на президента Николас Мадуро да използва пари от компанията. Тя е най-големият източник на средства за Венецуела.", "date": "2019.04.04", "title": "Венецуела мести свои стратегически компании в Русия"}
{"url": "https://www.faktor.bg/bg/articles/sasht-s-bezpretsedentni-sanktsii-sreshtu-kremal-udrya-ruskite-banki", "text": "Американски сенатори замислят нови сурови санкции срещу руските \"банки, държавния дълг и имуществото на Путин\", пише руското онлайн издание \"Бел\". То разкри какви конкретни мерки ще бъдат взети от Вашингтон. Сенаторът републиканец Марк Рубио и демократът Крис ван Холън предлагат сурово наказание за Русия, ако федерацията се намеси в бъдещи избори в САЩ. Те предлагат законопроект, който възлага изпълнението на санкциите на директора на националното разузнаване и го задължава до 60 дни след изборите да представи съответния доклад, а президента - до 30 дни след това да наложи самите санкции. Предвижда се да бъдат блокирани активите на две от петте системни банки в Русия (Сбербанк, ВТБ, Газпромбанк, ВЕБ и Росселхозбанк), да се забранят операциите с руски дългови книжа, да се блокират и американските активи на \"високопоставени политици и олигарси\". Предлага се освен това да бъдат забранени инвестициите в горивно-енергийния сектор на Русия за граждани на САЩ и да се правят такива инвестиции от територията на Щатите. А половин година след налагането на санкциите американският президент да представя на Конгреса доклад за активите и имуществото - също и за техните източници - на руския лидер Владимир Путин и други висши държавни служители. Предложените нови санкции ще са най-твърдите, налагани или обсъждани някога, коментира изданието, цитирано от Би Би Си. \"Щом нападате американски кандидати, техните кампании или изборната инфраструктура - получавате бърз суров отговор\", смятат вносителите на проекта. (източник: Факти.бг)", "date": "2019.04.04", "title": "САЩ с безпрецедентни санкции срещу Кремъл - удрят руските банки"}
{"url": "https://www.faktor.bg/bg/articles/bsp-vnasya-podpiska-za-otstranyavaneto-na-plamen-georgiev-ot-kpkonpi", "text": "Днес премиерът Бойко Борисов спаси от отговорност Пламен Георгиев, като му остави вратичка за измъкване, съветвайки го или да си подаде оставка, или да излезе в дълъг отпуск. Разбира се, Пламен Георгиев веднага се възползва от тази вратичка и излезе в отпуск. Това е начин да се замете случая и да се забрави от обществото. Ние от БСП не приемаме това решение. Ние настоявахме за неговата оставка. Това заяви лидерът на БСП Корнелия Нинова на брифинг в централата на партията. ,,Ето защо смятаме още утре да внесем подписка в парламента с искане за отстравянето на Пламен Георгиев от КПКОНПИ, както и на неговия заместник заради неуредици с имотните декларации. Напомням ви, че Георгиев беше избран от ГЕРБ, ДПС, ОП и \"Воля\". Ние бяхме против неговия избор и начина, по който бе създадена комисията'', допълни Нинова и обяви, че няма да влязат в парламента, а просто ще внесат подписката. Лидерът на социалистите обяви, че ще предложи няколко мерки за борба срещу корупцията по високите етажи на властта в рамките на Консултативния съвет по национална сигурност при президента. ,,По този начин ще разберем дали имаме волята да се справим с проблема с корупцията'', уточни тя. ,,Не смятаме да се връщаме в парламента, защото този парламент е изчерпан политически и морално заради безпринципната търговия с цел опазване на кворума. Ние сме различни, не искаме да участваме в това статукво'', заяви Корнелия Нинова. ,,Номинацията на Данаил Кирилов за правосъден министър е лоша новина. Това е ясен знак, че правителството няма желание да преодолее проблемите в съдебната система. Той демонстрира всички лоши практики на законодателството, той е неспособен да чуе различен аргумент, дори от експерти'', коментира по темата с номинацията на Данаил Кирилов Крум Зарков. ,,Не мога да се сетя за законодателен скандал, в който да не е бил замесен Данаил Кирилов. Номинацията му е скандална и абсурдна. Тя граничи с провокация към общественото мнение, сякаш правителството се опитва да тества докъде може да стигне търпението на българските граждани'', каза още Зарков. От своя страна Елена Йончева определи Цветан Цветанов като лицето на корупцията в България, цитирайки статия в един от германските вестници. ,,Освен това той се определи като \"Цветанов плюс\". Бихме искали да попитаме какво означава това? Дали означава, че той подготвя мащабни манипулации на изборния процес?'', попита говорителят на опозицията.", "date": "2019.04.04", "title": "БСП внася подписка за отстраняването на Пламен Георгиев"}
{"url": "https://www.faktor.bg/bg/articles/zoran-zaev-obeshtal-sam-i-darzha-na-dumata-si-maksimum-dva-mandata", "text": "Премиерът на Северна Македония Зоран Заев заяви, че е обещал и държи на думата си, мандатът на премиер да се ограничи до максимум два мандата, съобщава Независен весник. В интервю за 1ТВ Заев каза, че гражданите може да му дадат един или два мандата, но след евентуалния втори мандат той ще има време да се посвети на семейството си, предава БТА. Заев говори и за бягството на бившия премиер Никола Груевски, който беше на власт като премиер 11 години. Премиерът каза, че знае къде са слабостите, поради които Груевски е успял да избяга, но разследването трябва да ги покаже. \"Слабостта на демокрацията вероятно не е държала бдителни докрай всички институции, тъй като той беше свободен човек, когато избяга. Аз съм само негов политически опонент\", каза Заев.", "date": "2019.04.04", "title": "Зоран Заев: Максимум два мандата - обещал съм и държа на думата си"}
{"url": "https://www.faktor.bg/bg/articles/novini/svyat/germanski-vestnik-bez-nato-shte-se-prostim-s-nachina-si-na-zhivot", "text": "Влиятелният германски всекидневник \"Велт\" днес хвали британската премиерка Тереза Мей за решението й да преговаря с опозиционния лидер Джереми Корбин, за да се преодолее кризата около Брекзита, информира БТА. В редакционна статия, цитирана от ДПА, вестникът пише: \"Най-после Тереза Мей започна да осъзнава реалността. Най-сетне тя мисли за доброто на своята страна, а не за това на нейната деградирала Консервативна партия\". \"Но готовността на Мей да открие заедно с опозиционния лидер Джереми Корбин пътя към мек Брекзит, което означава по-тесни отношения с ЕС, застрашава не само нейното политическо бъдеще, но и оцеляването на партията на торите. Привържениците на Брекзита в нейната партия са бесни, те надушват измяна и заговорничат за отмъщение. \"Напълно възможно е това скоро да доведе до драматична промяна на партийния пейзаж във Великобритания\", посочва \"Велт\". Друг германски всекидневник - \"Франкенпост\", се спира на 70-годишния юбилей на НАТО, който се отбелязва тези дни. \"Хубава годишнина, но няма какво да се празнува. Само тревоги и отчаяние. Това е НАТО на 70 години . . . Нито следа от солидарност освен един гръмовержец Зевс, наречен Доналд Тръмп, който всеки ден праща чрез Туитър послания, пораждащи несигурност\", пише вестникът, цитиран от ДПА. \"А НАТО съществува, за да гарантира сигурност. Защо НАТО все още го има? Защото Русия и Китай продължават да увеличават военните си разходи\", отбелязва всекидневникът. \"НАТО е изправена пред най-голямото предизвикателство в историята си. Алиансът трябва да убеди всеки, включително пацифистите, че съществуването му е оправдано. В този свят, пълен с оръжия, не може без подходящи средства за самозащита - в противен случай можем само да се простим с начина си на живот\", заключава \"Франкенпост\".", "date": "2019.04.04", "title": "Германски вестник: Без НАТО ще се простим с начина си на живот"}
{"url": "https://www.faktor.bg/bg/articles/pasi", "text": "НАТО даде на България огромна сигурност и огромно спокойствие. Ние дадохме шанс на народа си да работи и да се реализира, а не да мисли за своето спокойствие, заяви пред БНТ президентът на Атлантическия клуб в България и бивш външен министър Соломон Паси. НАТО е най-устойчивият военен съюз в историята на човечеството и днес на 70-ия рожден ден на НАТО смятам, че трябва не само да си направим равносметки, но и да погледнем в бъдещето, допълни бившият министър. НАТО трябва да се превърне от северноатлантическа в глобална организация. 20 години ние разбираме, че това е мисията на НАТО - глобализация. Това, което хората са забравили, са ужасите на войната и най-големият принос на НАТО е, че има мир в Европа. Трудно ще обясним на нашите деца колко е хубаво да има мир, коментира Паси. ЕС е най-благоденстващата икономическа организация в света. Късата памет е това, което е най-опасно. Третото най-голямо завоевание на НАТО е това, че се избегна Трета световна война, заяви още той. На злото не му трябва нищо друго, освен доброто да нехае. Безгрижието е благородната почва, върху която злото се развива, обяви бившият външен министър. Като цяло на Балканите трябва да има ядрено оръжие. Военните специалисти трябва да кажат дали то да е на север или на юг от Дунав, но ние в България това, от което имаме нужда със сигурност, са нови военноморски бази. Ако тези военноморски бази бъдат оборудвани с ядрено оръжие, това наистина ще бъде едно спокойствие, защото ядреното оръжие е едно много спокойно оръжие. Превантивната роля на атомното оръжие е изключително силна, допълни в заключение Паси.", "date": "2019.04.04", "title": "Паси: За да имаме сигурност на Балканите, ни трябва ядрено оръжие"}
{"url": "https://www.faktor.bg/bg/articles/prezentat-svalil-doverieto-si-ot-shefa-na-konpi", "text": "Още вчера президентът Румен Радев свали доверието си от председателя на КПКОНПИ Пламен Георгиев, като покани неговия заместник да изнесе доклад на предстоящото заседание на КСНС, съобщиха днес от Президентството.  Уточнението идва в момента, в който премиерът Бойко Борисов призова председателя на ВКС Лозан Панов, ръководителя на следствието Борислав Сарафов и председателя на КПКОНПИ да подадат оставки или поне да излязат в отупск докато не приключи разследването за имотите им.  Вчера Радев свика Консултативния съвет за национална сигурност на тема: „Резултати от противодействието на корупцията по високите етажи на властта. Необходимост от мерки“.", "date": "2019.04.04", "title": "Румен Радев свали доверието си от шефа на КОНПИ"}
{"url": "https://www.faktor.bg/bg/articles/valeri-simeonov-1-24", "text": "Добре е премиерът Борисов да си огледа внимателно министрите, че и там има такива с имоти. Това каза пред журналисти лидерът на НФСБ Валери Симеонов за проверката на Прокуратурата за имотите на председателя на КПКОНПИ Пламен Георгиев, предаде „Фокус“. „Когато излязат факти ще ги коментирам“, допълни Симеонов. Във връзка с призива на премиера Бойко Борисов да подадат оставки или да се оттеглят разследваните с апартаментите, Симеонов заяви: „Призивът си е негов, не е мой. По-добре Борисов по-внимателно да си огледа министрите, че и там има такива“, каза Симеонов. Той обърна внимание на имот в София, „Овча Купел“, „Бързарица“ №2 и поясни, че става въпрос за 142 кв. метра за 61 хил. лв. Според него не е правилно да се търси фирмата, защото това, което се установило за „Артекс“ е масова практика в строителството в България.  „Масова практика на укриване на данъци, впоследствие на намаляване на данък сгради към общините. Втори вид данък се укрива. Всичко това няма как да не е било известно на конкретните регионални служители на НАП, както и на общината. Няколко човека станаха жертви на политическа кампания, която показва пред обществото една масова практика на злоупотреби в строителството“, заяви още Симеонов.", "date": "2019.04.04", "title": "Валери Симеонов: Борисов да си огледа министрите, не да отправя призиви"}
{"url": "https://www.faktor.bg/bg/articles/yavor-notev-ne-e-doshlo-vremeto-za-osvobozhdavaneto-na-plamen-georgiev", "text": "Заместник-председателят на Народното събрание Явор Нотев коментира, че не е дошло времето за процедура по освобождаване на председателя на Комисията за противодействие на корупцията и отнемане на незаконно придобито имущество /КПКОНПИ/ Пламен Георгиев. Въпросът в момента опира до това да се извърши една обективна и законосъобразна проверка на фактите и обстоятелствата около неговия имот, каза той, цитиран от БТА. Нотев беше помолен да коментира дали депутатите следва да инициират освобождаването на Георгиев заради имотния скандал. Според действащото законодателство процедура за предсрочно освобождаване на член на КПКОНПИ може да започне и по искане на една пета от народните представители, като сред основанията за това са несъвместимост да изпълнява длъжността, установен конфликт на интереси, тежко нарушение или системно неизпълнение на служебните задължения. Явор Нотев коментира, че разпореждането на главния прокурор за проверка на имотните сделки на Пламен Георгиев е уместно. Трябва да се извърши тази проверка, за да се удовлетвори и общественото очакване, а също така и изискването за справедливост за равно прилагане на закона по отношение на всички граждани на тази страна, каза той. Засега нямаме основания да разглеждаме като точка от дневния ред на парламента освобождаването на г-н Георгиев, то не е поставено, коментира Нотев. На същия въпрос секретарят на ПГ \"Обединени патриоти\" Юлиан Ангелов каза, че трябва да има преки доказателства, за да се инициира процедура за освобождаването на Пламен Георгиев. \"Ако има преки доказателства за това, че г-н Георгиев е нарушил закона, не мисля, че НС ще пропусне тази възможност\", коментира той. Все пак трябва да има някакви доказателства, не само по медиите, които се тиражират, а от съответните органи, които да покажат по какъв начин се е осъществила сделката, смята Ангелов. Относно информацията, че Пламен Георгиев е излязъл в отпуск, Юлиан Ангелов коментира, че е напълно нормално за всеки един, който заема определена позиция, по някакъв начин да се оттегли, докато текат проверки, за да може наистина да няма намеса и да има обективна преценка от органите дали всичко по тези сделки е законно и най-малкото морално.", "date": "2019.04.04", "title": "Явор Нотев: Не е дошло времето за освобождаването на Пламен Георгиев"}
{"url": "https://www.faktor.bg/bg/articles/temida-orhan-ismailov-e-zakonniyat-predsedatel-na-narodna-partiya-svoboda-i-dostoynstvo", "text": "Софийски градски съд постанови, че законният председател на „Народна партия Свобода и Достойнство“ е Орхан Исмаилов. Това стана ясно от негово изявление във Фейсбук. Ето какво написа политикът: Уважаеми членове и симпатизанати, Това удостоверение на Софийски градски съд от 02 април 2019 г. показва актуалното състояние на ПП „Народна партия Свобода и Достойнство“. За пореден път става ясно, че единственият, законен председател на партията е ОРХАН ИСМАИЛОВ! Не желая повече да се спекулира с темата! Чрез това удостоверение, ПП “Народна партия Свобода и Достойнство“ ще се регистрира за участие на европейските избори, които ще се проведат на 26 май! Дотук с вътрешнопартийните проблеми! Благодаря на всички, които повярваха в максимата:“Истината побеждава!“ Нека бъдем сплотени и единни по пътя към успеха! Отиваме на тези избори, за да победим!\" Скандалът около Орхан Исмаилов избухна след като лидерът на НПСД обяви самоволно, че партията ще игра на европейските избори в коалиция с партията на Веселин Марешки \"Воля\" и други леви партии.  На  29.01.2019 г., на редовно заседание на Изпълнителния политически съвет на НПСД са взети  следните решения: 1.   „Съгласно чл. 18, ал. 1, т. 7 от Устава, Изпълнителния политически съвет на НПСД прие решение за прекратяване на членството на Орхан Ахмедов Исмаилов. Съгласно чл. 19, ал. 2 от Устава, след загуба на членството си същият престава да бъде председател на НПСД. 2.   Съгласно член 19, ал. 2 от Устава на НПСД, за временно изпълняващ функциите на председател до свикване на извънреден конгрес на партията беше избран заместник-председателя Касим Дал.“ Същите решения са взети на редовно заседание с 9 (девет) гласа „ЗА“, и 1 (един) „Против“, и 0 (нула) „Въздържали се\". По този начин Исмаилов не само е отстранен от лидерското място в НПСД, но и е прекратено неговото членство в партията.  В края на март Софийски градски съд излезе с решение, с което обяви, че Касим Дал е вписан като Председател и единствен законен представител на НПСД до свикването на Извънреден конгрес.  В качеството си на временен председател на НПСД, Касим Дал. В съответствие със закона, на 07.02.2919 г. Касим Дал е подал заявление до Софийски градски съд (СГС) за вписване на настъпилите в ръководството на партията изменения. Очевидно интригата в НПСД се заплита и можем само да предполагаме как ще се яви партията на предстоящите избори за Европейски парламент.", "date": "2019.04.04", "title": "Орхан Исмаилов изненадващо обяви: Аз съм  законният председател на \"Народна партия Свобода и Достойнство\""}
{"url": "https://www.faktor.bg/bg/articles/napadatelyat-ot-kraystarcharch-shte-otgovarya-pred-sada-za-50-obvineniya-v-ubiystvo", "text": "Човекът, обвинен в извършването на нападенията в джамии в Крайстчърч миналия месец, ще бъде изправен пред 50 обвинения в убийство, когато се появи в съда тази седмица, съобщиха от полицията в Нова Зеландия. \"Във връзка с терористичните атаки в Крайстчърч, арестуваният ще бъде изправен пред обвинения за 50 убийства и 39 опита за убийство, когато се появи във Върховния съд в Крайстчърч в петък\", се казва в изявление на полицията. На 15 март, точно преди седмица, 28-годишният австралиец Брентън Тарант разстреля 50 души в две джамии в Крайстчърч. Неговият акт беше осъден остро от цялата новозеландска и световна общественост. Водеща роля в тези тежки за островната страна дни изигра премиерът Джасинда Арънд, с което най-вероятно си е навлякла омразата на крайните екстремистки елементи.", "date": "2019.04.04", "title": "Нападателят от Крайстчърч ще отговаря пред съда за 50 обвинения в убийство"}
{"url": "https://www.faktor.bg/bg/articles/novini/balgariya/radan-kanev-zaradi-nyakolko-germanski-firmi-ruskoto-dzhudzhe-opitva-da-diktuva-ikonomikata-v-es", "text": "„Русия е икономическо джудже, което диктува икономиката на ЕС заради политиката на Германия. Ние не трябва да допускаме подобно нещо. Аз съм против Северен поток 2 и проекти, които разделят Европа. Северен поток е забиване на нож в гърба на Полша за сметка на няколко компании в Германия“. Това каза в предаването „Свободна зона“ по ТВ Европа Радан Кънев. По думите му ЕС трябва да се развива като федерация между страните.  „Проектът на Еманюел Макрон не е евродемократичен. Според него, се иска нова власт в правителствата, с което да се създадат нови бюрократични структури. Европейската комисия е демократично избран орган, макар и косвено. Тя трябва да бъде по-силна не за сметка на Европарламента, а на Европейския съвет. Европейският парламент е много тежко туловище с над 700 депутати. Бил съм в тясна връзка и с Надежда Нейнски, и със Светослав Малинов. Там хората не говорят на един език, а на 24“, коментира кандидатът за евродепутат от „Демократична България“. „Българският дебат за евроизборите се коментира на много ниско ниво. Едно е да си пишеш в сивито, че знаеш английски и още няколко езика, съвсем друго е да четеш бързо и с разбиране текстовете, които ти се предлагат“, каза още Кънев.  „В България има съмнения за тежка корупция. Липсата на разследване поставя под въпрос ефективността на институциите. Корупцията е като тенджера под налягане, която избухва по някои поводи. Трябват сериозни политически решения как да не се стига до подобни ситуации. Неслучайно българите вярват повече на европейските институции. Мониторингът върху съдебната система на ЕС у нас не работи. Надявам се Европейската прокуратура да разследва злоупотреби с еврофондове. На всички нива на управление в България върви кражба на тези средства“, заяви бившият лидер на ДСБ. „Бил съм във властта и съм от хората, които обедняха, а не забогатяха в този период. Със сигурност не е нужно да си бил там, за да видиш, че някои хора загладиха косъма. В „Демократична България“ със сигурност ще има хора, които също ще бъдат изкушени от властта. Нашето участие във властта е в бъдеще време. До тук мисля, че сме били внимателни. Хората, които са на ръководни позиции в ДБ, нямат петно дори когато са били в управлението“, каза още Радан Кънев.  „Няма да кажа лоша дума за конкурентите от СДС, защото влизам в позитивна кампания. Приемам формата на консолидиране и политическо поглъщане между ГЕРБ и СДС е нормална европейска практика и не е осъдително. Не влагам негативен смисъл срещу Александър Йорданов. Следващото управление не трябва да бъде сталинистко и оставено в ръцете на Корнелия Нинова. Тя, с всичките ѝ присъщи недъзи, ще ни се стовари върху главите като алтернатива на Бойко Борисов. Ясно е, че няма да бием нито ГЕРБ, нито БСП, но ще е ясно, че ще има дясна алтернатива един ден, когато Бойко Борисов не е на власт“, категоричен е кандидатът за евродепутат.", "date": "2019.04.04", "title": "Радан Кънев: Заради няколко германски фирми руското джудже опитва да диктува икономиката в ЕС"}
{"url": "https://www.faktor.bg/bg/articles/zaharieva-shte-napravim-dobra-sdelka-za-samoletite", "text": "Започна срещата на НАТО по повод 70-годишнината от създаването на Алианса. В реч пред конгреса и сената във Вашнигтон, където именно е създадена организацията, генералният секретар Йенс Столтемберг обяви НАТО за най-успешния съюз. Вицепремиерът Екатерина Захариева подчерта, че е имала разговор със икономическия съветник на американския президент Доналд Тръмп - Питър Наваро по темата за превъоръжаването ни с изтребители F-16. \"Ще дойдат преговорни екипи от 4 министерства, така че да направим добра сделка и за двете страни- ние да можем да купим най-модерния нов самолет, който се произвежда, а цената за бъде все пак коригирана”, отбеляза на срещата външният министър Екатерина Захариева, цитирана от ТопНовини.", "date": "2019.04.04", "title": "Захариева от Вашингтон: Ще направим добра сделка за самолетите, изгодна и за двете страни"}
{"url": "https://www.faktor.bg/bg/articles/novini/balgariya/mareshki-shte-podkrepim-kandidaturata-na-danail-kirilov-za-pravosaden-ministar", "text": "Ще подкрепим кандидатурата на Данаил Кирилов за правосъден министър. Това каза пред журналисти лидерът на „Воля“ Веселин Марешки по повод обявената по-рано днес номинация на Кирилов.  „Още от началото на мандата заявихме, че ГЕРБ и Борисов са си спечелили доверието на българските избиратели и имат право да си назначават, който искат за министър. След това те ще носят отговорността за тези назначения. Ние не можем да кадруваме в Министерски съвет и авансово не можем да кажем някой дали е добър, или лош на министерска позиция“, каза още лидерът на \"Воля\"  „Поощряваме всеки един, за когото има съмнения, да бъде проверяван. В крайна сметка всеки е невинен до доказване на противното“, завърши Марешки по темата за образуваната проверка на имотите на шефа на КПКОНПИ Пламен Георгиев.", "date": "2019.04.04", "title": "Марешки: Ще подкрепим кандидатурата на Данаил Кирилов за правосъден министър"}
{"url": "https://www.faktor.bg/bg/articles/odobriha-zakonoproekt-koyto-zastavya-tereza-mey-da-iska-otlagane-na-izlizaneto-na-stranata-ot-es", "text": "Долната камара на британския парламент одобри законопроект, който заставя премиерката Тереза Мей да иска отлагане на излизането на страната от Европейския съюз с цел избягване на Брекзит без сделка, предадоха Ройтерс и Франс прес, цитирана от БТА. Текстът бе прокаран в Камарата на общините само с един глас разлика - 313 \"за\" при 312 \"против\". Законопроектът бе одобрен бързо вчера, като всички етапи бяха преминати само за един ден. Сега той отива в Камарата на лордовете. Очаква се горната камара на британския парламент да разгледа законопроекта още днес, съобщи Франс прес.", "date": "2019.04.04", "title": "Одобриха законопроект, който заставя Тереза Мей да иска отлагане на излизането от ЕС"}
{"url": "https://www.faktor.bg/bg/articles/borisov-shte-dade-raboten-obyad-v-chest-na-prezidenta-na-germaniya-frank-valter-shtaynmayer", "text": "Задълбочаването на двустранните отношения и напредъкът и развитието на търговско-икономическото партньорство между България и Германия ще бъдат темите, които ще обсъдят министър-председателят Бойко Борисов и президентът на Федерална Република Германия Франк-Валтер Щайнмайер. Това съобщиха от правителствената информационна служба. Двамата ще разговарят по време на работен обяд, който българският премиер Борисов ще даде в чест на германския президент в резиденция „Лозенец“. Акцент по време на срещата между Бойко Борисов и Франк-Валтер Щайнмайер ще бъдат и въпроси, свързани с европейския дневен ред, както и двустранното сътрудничество в областта на средното и професионалното образование.  Последната среща между българския министър-председател и президента на Германия се състоя при посещението на премиера Борисов в Берлин през 2017 г. Тогава президентът Щайнмайер прие министър-председателя Борисов в двореца „Белвю“, където двамата подчертаха важността от интензивния двустранен диалог и беше даден ясен сигнал за волята и на двете страни да укрепват партньорството си по въпросите от взаимен интерес.", "date": "2019.04.04", "title": "Борисов ще даде работен обяд в чест на президента на Германия Франк-Валтер Щайнмайер"}
{"url": "https://www.faktor.bg/bg/articles/lukarski-napadna-sds-ot-kaliforniya-brani-kubrat-pulev", "text": "Бившият председател на Съюза Божидар Лукарски нападна СДС от Калифорния, близо до Лос Анджелис, както се изрази, пред сутрешния блок на Би Ти Ви. Не пропусна да се изкаже и за скандала с Кубрат Пулев и да обясни как видял Джейни Суши, а тя била облечена сякаш е от \"най-древната професия\". А българите в САЩ, към които очевидно се причислява, горещо подкрепяли Кобрата и дори я поканили на нашенски фестивал. В този дух Лукарски заяви, че Александър Йорданов не е избор на СДС за кандидат-евродепутат, а на ГЕРБ. Той не се посвени да наговори всякакви щуротии за ветерана-седесар, който се оттеглил от оперативния живот на Съюза, не бил много в час с това какво се случва сега в СДС, ти да видиш, сякаш това знание е основното във Вселената. Този обратс Александър Йорданов е свързан явно със старата политика от нафталина, да се нагодиш най-правилно към ситуацията, обясни Лукарски, сякаш той никога не се е нагаждал към нищо. Изказванията на Йорданов срещу Борисов \"бяха срещу една аудитория, която иска да чуе нещо срещу Русия\", беше поредното странно твърдение на Лукарски.   Сегашното ръководство обяви, че ще търси обединение вдясно, ще бъдат опозиция на ГЕРБ, а изведнъж виждаме резултата, гневи се той... Де юре това няма да бъде коалиция, ГЕРБ няма да отиде на избори с абревиатурата на СДС, продължи този гений. Не се разпознавам в думите на Владимир Кисьов, че аз съм бил с подлоги наколенки, точно от него не мисля, че трябва да се засягам. Аз съм бил министър на Реформаторския блок, докато той е бил, айде да не влизам в лични неща. Самият Борисов каза: \"Когато нямах общински съветници, Кисьов подкрепяше моите решения\", каза Лукарски.", "date": "2019.04.04", "title": "Лукарски нападна СДС от Калифорния, брани Кубрат Пулев"}
{"url": "https://www.faktor.bg/bg/articles/pompeyo-predupredi-chavushoglu-samovolni-voenni-deystviya-na-turtsiya-v-siriya-mozhe-da-imat-razrushitelni-posleditsi", "text": "Държавният секретар на САЩ Майк Помпео предупреди турския министър на външните работи Мевлют Чавушоглу, че ако страната му предприеме самоволно военни действия в Сирия, това може да има разрушителни последици, предадоха световните агенции. Двамата се срещнаха във Вашингтон в кулоарите на честванията на 70-ата годишнина от създаването на НАТО. Откакто президентът Доналд Тръмп обяви през декември, че ще изтегли американските войници от Сирия, съдбата на кюрдските сили, които са съюзник на Съединените щати в борбата срещу групировката \"Ислямска държава\", е под въпрос. Турция заплашва да предприеме офанзива, за да изтласка от границата си милицията Сили за защита на народа, която смята за терористична организация, припомня Франс прес. Помпейо изрази подкрепа за преговорите за създаване на \"зона за сигурност\" по протежение на турско-сирийската граница. Държавният секретар на САЩ изрази опасения пред турския външен министър по повод плановете на страната му да купи руски системи за противоракетна отбрана С-400. Вашингтон и Анкара си разменят остри реплики по този въпрос от началото на седмицата, отбелязва Франс прес. Американски конгресмени междувременно казаха на среща с Чавушоглу, че няма как Турция да си сътрудничи във военната област едновременно със Съединените щати и с Русия, съобщи ТАСС.", "date": "2019.04.04", "title": "Помпео предупреди Чавушоглу: Самоволни военни действия на Турция в Сирия, може да имат разрушителни последици"}
{"url": "https://www.faktor.bg/bg/articles/borisov-predlaga-danail-kirilov-za-ministar-na-pravosadieto", "text": "За правосъден министър ще предложа Данаил Кирилов. Това заяви министър-председателят Бойко Борисов след подписване на споразумение с ПП „Обединени земеделци“ за подкрепа на европейските избори, „Първата задача, която му поставям, е да бъдем изрядни, когато говорим за мониторинговия механизъм“, заяви Борисов. „Ние в ГЕРБ сме създали стандарт и когато има скандал, се подава оставка. Същото препоръчвам и на замесения в този скандал сега. Това мога да кажа по темата. Аршинът и стандартът трябва да бъдат едни и същи“, каза още той. Премиерът коментира и подписването на споразумението. „Работата ни се „Обединени земеделци“ винаги е била на показ, зачитана и разбирана. Така че мисля, че това е една добра репетиция за местните избори след това да работим съвместно и заедно“, заяви Борисов.", "date": "2019.04.04", "title": "Борисов: Предлагам Данаил Кирилов за министър на правосъдието"}
{"url": "https://www.faktor.bg/bg/articles/gerb-i-obedineni-zemedeltsi-podpisaha-koalitsionno-sporazumenie", "text": "ГЕРБ и „Обединени земеделци” подписаха коалиционно споразумение за евроизборите. „Вслушахме се в призива на председателя на ЕНП за обединение на силите и взехме решение да подкрепим листата на ПП ГЕРБ”. Това заяви Петя Ставрева, председател на „Обединени земеделци”, на обща пресконференция с Бойко Борисов и представители на ГЕРБ. „За нас е изключително важно ЕНП да победи в България. Смятаме, че кандидатите на ГЕРБ ще бъдат силен глас в ЕС и ЕП. За нас това споразумение е една бъдеща крачка към победа на евроизборите и призовавам всички наши членове и симпатизанти да подкрепят листата на ГЕРБ. Политическото ни партньорство с ГЕРБ започна още през 2007 година и винаги е било прозрачно и ясно\", каза още Ставрева. \"Днешното споразумение е част от обединението на десните демократични партии. То ще е в сила и за местните избори\", разкри от своя страна зам.-председателят на ГЕРБ и председател на предизборния щаб на партията Цветан Цветанов. \"Работата ни с \"Обединени земеделци\" винаги е била на показ, честна, ясна и прозрачна. С днешното споразумение показваме, че демократичните партии в България могат да се обединяват. Евроизборите ще са една добра репетиция за бъдещата ни обща работа по време на местните избори\", заяви председателят на ГЕРБ и министър-председател Бойко Борисов.", "date": "2019.04.04", "title": "ГЕРБ и „Обединени земеделци” подписаха коалиционно споразумение"}
{"url": "https://www.faktor.bg/bg/articles/novi-surovi-sanktsii-sreshtu-ruskite-banki-darzhavniya-dalg-i-imushtestvoto-na-putin", "text": "Американски сенатори замислят нови сурови санкции срещу руските банки, държавния дълг и имуществото на Владимир Путин, пише руското онлайн издание \"Бел\". Сенаторът републиканец Марк Рубио и демократът Крис ван Холън предлагат сурово наказание за Русия, ако федерацията се намеси в бъдещи избори в САЩ. Те предлагат законопроект, който възлага изпълнението на санкциите на директора на националното разузнаване и го задължава до 60 дни след изборите да представи съответния доклад, а президента - до 30 дни след това да наложи самите санкции. Предвижда се да бъдат блокирани активите на две от петте системни банки в Русия (Сбербанк, ВТБ, Газпромбанк, ВЕБ и Росселхозбанк), да се забранят операциите с руски дългови книжа, да се блокират и американските активи на високопоставени политици и олигарси. Предлага се освен това да бъдат забранени инвестициите в горивно-енергийния сектор на Русия за граждани на САЩ и да се правят такива инвестиции от територията на Щатите. А половин година след налагането на санкциите американският президент да представя на Конгреса доклад за активите и имуществото - също и за техните източници - на руския лидер и други висши държавни служители. Предложените нови санкции ще са най-твърдите, налагани или обсъждани някога, коментира изданието. \"Щом нападате американски кандидати, техните кампании или изборната инфраструктура - получавате бърз суров отговор\", резюмират вносителите на проекта.", "date": "2019.04.04", "title": "САЩ към Русия: Получавате бърз суров отговор при намеса в изборите"}
{"url": "https://www.faktor.bg/bg/articles/tihomir-bezlov-problemat-na-ksns-e-kuho-zvuchasht", "text": "Президентът Румен Радев свиква заседание на Консултативния съвет за национална сигурност на тема \"Резултати от противодействието на корупцията по високите етажи на властта. Необходимост от мерки\". Заседанието ще се състои на 8 април, в което ще участват парламентарно представените партии. Според старши аналитикът на Центъра за изследване на демокрацията Тихомир Безлов КСНС може да бъде силно политизиран. В \"Нещо повече\" на БНР той прогнозира, че срещата може и да е прагматична. Зависи от нагласата на президента и самите участници. „Понеже сме в предизборна кампания много вероятно политическите формации да мобилизират феновете да отидат на стадиона и да загубят средния зрител за мача. При феновете - едните казват вашият олигарх е близък до Цветан Василев, другите - вашият е монополист в хазарта, а третите – вашият е петорен олигарх. Проблемът с феновете е, че като останем на това ниво, нищо няма да се случи\". Безлов посочи, че е нормално политическите опоненти да гледат на президента като на човек, който опитва да извади ползи от ситуацията. „Има и рационален подход. Зависи кой ще отиде на КСНС, титулярите или заместници. Присъствието е интересно и от гледна точка на подготовката на срещата\". Според анализатора проблемът на КСНС е кухо звучащ. „Да преборим бедността, да преборим демографската криза, корупцията, това са лозунги от преди повече от 20 години. Никой не казва как. Има реалности, от които да избягаме. Няма как в общество, където брутният доход е 8 – 10 000 долара годишно на глава от населението, да има ниво на корупция колкото в тези с 40 000\". Изходът за Тихомир Безлов е България да нормализира някои сектори.  „Проблемът вече не е в евтините апартаменти и кой се е облажил. В последните дни той е насочен към Антикорупционната комисия като един от органите, който трябва да реши проблема\". „Апартаментгейт“ имаше нагласа да приключи в края на миналата седмица, в петък и премиерът Борисов го обяви за приключил. Но той не е, посочи Николай Стайков от Борда на Антикорупционния фонд, който направи разследването за имотите на елита. Според Стайков извеждането на скандала в КСНС има своето логично обяснение в контекста на отношенията премиер-президент. „Корупцията като заплаха за националната сигурност има място в такъв формат. Съмненията са защо досега не бе направен от самия президент\". Стайков не е оптимист за резултатите от заседанието при държавния глава, защото избраните от парламентарното мнозинство и правителството институции са под съмнение дали могат да изпълняват своите функции. „Вече мина една година от работата на новата Антикорупционна комисия и имаше големи обещания и очаквания. Бяхме свидетели на много показни акции, за да се даде уверение, че има институции, които да направят очакваната битка по високите етажи на властта. Една година не е приключила сагата около председателя на самата комисия. Това поставя под съмнение има ли екип и председател, който може да проведе независимо ефективно разследване\". Николай Стайков отхвърли като неоснователни обвиненията, че фондът атакува само управляващата партия. Той даде пример с 2017 г., когато една от важните теми на разследване е засегнала лице, близко до БСП. „София се управлява от една партия, което е условие за избуяване на всякакви корупционни практики. Държавата от 2009 г., с малко изключение, се управлява от една партия. Нормално е да разследваме управляващите\".", "date": "2019.04.04", "title": "Т. Безлов: Проблемът на свикания от президента КСНС е кухо звучащ"}
