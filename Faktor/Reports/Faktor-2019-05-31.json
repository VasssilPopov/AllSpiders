{"url": "https://www.faktor.bg/bg/articles/holandiya-vnese-predlozhenie-za-vrashtane-na-vizite-za-albanskite-grazhdani-za-es", "text": "Нидерландия официално представи приетата в националния парламент резолюция за връщане на визовия режим за пътуване на албански граждани в страните от Европейския съюз, предава излъчващият на албански език скопски телевизионен канал \"Алсат-М\". Премахването на безвизовия режим за албанските граждани е необходимо поради очевидното увеличение на престъпността от страна на албанската мафия в Нидерландия. Тези престъпни организации злоупотребяват с възможността да пътуват без визи в цяла Европа и разпространяват контрабандната мрежа, се казва в текста на документа.  Парламентът на Нидерландия прие резолюцията на 16 април по искане на група депутати.", "date": "2019.05.31", "title": "Нидерландия гласува връщане на европейските визи за албанците"}
{"url": "https://www.faktor.bg/bg/articles/vatreshniyat-ministar-otstrani-direktora-na-odmvr-silistra", "text": "Със заповед на вътрешния министър Младен Маринов е образувано дисциплинарно производство на директора на ОДМВР-Силистра и той е временно отстранен от длъжност, съобщиха от МВР. От министерството припомнят, че при провеждане на демонстрация във връзка със състезание \"Ваканция, здравей!\" днес в Силистра е възникнал инцидент, при който шестгодишно момиченце е получило обгаряния в областта на гърдите, краката и врата. Оказана му е медицинска помощ и е настанено за болнично лечение. Други две шестгодишни момченца са получили леки изгаряния, които са обработени от медицински екип и децата са освободени. По случая работи Районна прокуратура - Силистра. По разпореждане на главния секретар на МВР гл. комисар Ивайло Иванов ГД \"Национална полиция\" започва проверка за изясняване на всички обстоятелства и причини, довели до инцидента. Със заповед на министъра на вътрешните работи Младен Маринов се забранява употребата на взривни вещества и пиротехнически изделия по време на провеждане на демонстрации на обществени места пред граждани, допълват от МВР.", "date": "2019.05.31", "title": "Вътрешният министър отстрани директора на ОДМВР-Силистра"}
{"url": "https://www.faktor.bg/bg/articles/aleksandar-yordanov-prioritetite-na-balgariya-sa-moite-prioriteti", "text": "Моят дълг е да помогна на организацията, в която членувам от 30 години, да възвърне своя авторитет и своите позиции в политическия живот. Мисля, че успяхме и продължавам да вярвам, че движението на СДС ще продължи напред, защото това реално е партията, благодарение на която днес в България има демокрация. Това каза пред журналисти новоизбраният евродепутат в общата листа на ГЕРБ и СДС Александър Йорданов след като ЦИК обяви избраните членове на Европейския парламент, предаде Агенция „Фокус“. „Моите гласове са равномерно горе-долу разпределени из цялата страна. Специално във Врачанския окръг, обяснението е елементарно. И майка ми и баща ми са от този окръг. Когато направихме срещата с гражданите от Враца, всички ме познаваха, което е логично, защото от години ме знаят, като политик и знаят, че аз съм кореняк врачанин. Това е една от причините за този вот към мен и втората е, че след като приключи моята дипломатическа кариера, аз направих опит да помогна на Враца да се открие в града филиал на полски университет. Това беше след 2005 година и тогава много хора знаеха за тази инициатива“, посочи Йорданов, като отбеляза, че близо една година е работел в самия град. „Моите приоритети са приоритетите на България и такива, каквито успее да ги формира политиката на правителството и на Съюза на демократичните сили. Самия аз виждам участието си в парламентарни комисии, в които мога да дам определена експертиза и тя да бъде в полза на нашата страна. Това са комисиите по външна политика и евентуално сигурност, както и комисията по образование и култура. Самото заемане на места в европейските комисии е много сложен процес и той тепърва ще се решава“, посочи още Александър Йорданов, като коментира, че в близките дни ще трябва самите български евродепутати да си уточнят желанията за отделните комисии, за да бъдат и правилно разпределени.", "date": "2019.05.31", "title": "Александър Йорданов: Приоритетите на България - това са и моите приоритети"}
{"url": "https://www.faktor.bg/bg/articles/novini/svyat/v-duisburg-stradat-ot-balgari-i-rumantsi", "text": "В Дуисбург страдат от българи и румънци, които паркират колите си безразборно, а после не плащат наложените им глоби. Кметът на града търси помощ от федералните власти, пишат германски издания. В Дуисбург нарушенията са толкова много, а извършителите – толкова дръзки, че властите са принудени да взимат непопулярни решения. Коли с българска и румънска регистрация масово паркират неправилно, а шофьорите им дори не разполагат със задължителните застраховки „Гражданска отговорност“, пише \"Дойче веле\". Само м.г. са издадени 4 794 акта за глоби на автомобили с българска и румънска регистрация. От тях само 369 са били платени, а останалите 4425 наказателни дела е трябвало да бъдат прекратени. В Дуисбург живеят общо 21 000 българи и румънци, а колите им отдавна са обичайна гледка по улиците на града, пише „Аахенер цайтунг“. Властите признават, че срещат „сериозни затруднения“ да идентифицират нарушителите, за което кметът на града Зьорен Линк е уведомил и Сдружението на германските градове и общини, посочва електронното издание RP online. Кметът Линк иска съдействие от федералните власти в Германия и настоява да се сключат двустранни споразумения с двете източноевропейски държави, за да се улесни обменът на данни за собствениците на моторните превозни средства. Германия има подобни спогодби с Холандия и Швейцария, уточнява \"Дер Вестен“. Ако властите получат достъп до системата, в която се съхраняват личните данни на собствениците на МПС, нарушителите по-лесно ще бъдат издирвани и санкционирани. Кметът на Дуисбург настоява също да се затегнат изискванията за пререгистрация на автомобилите с чужди номера. Агенция ДПА цитира шефа на правния отдел в кметството Паул Бишоф, според когото, собствениците на автомобили с чужди номера са длъжни до 6 месеца да ги пререгистрират. Този срок трябва да бъде съкратен, а глобите за нарушителите – увеличени, настоява още кметът Линк. Мерките включват и вдигането с паяк на неправилно паркирани коли с предишни неплатени  глоби. От месец юли властите ще започнат да вдигат колите с натрупани 5 нарушения. Други градове от Рурската област, в които живеят големи общности от български и румънски граждани, изглежда се справят по-добре с налаганите глоби на шофьори от Югоизточна Европа. В Дортмунд, Хаген и Гелзенкирхен властите изобщо не се церемонят с нарушителите, чиито неправилно паркирани коли незабавно се отстраняват. За да бъдат освободени от специалния паркинг, на който са закарани, собствениците са длъжни да платят съответната глоба. През 2018 година само в Гелзенкирхен по този начин са били санкционирани 120 собственици на автомобили с българска или румънска регистрация, уточнява ДПА.", "date": "2019.05.31", "title": "В Дуисбург страдат от българи и румънци"}
{"url": "https://www.faktor.bg/bg/articles/evropa-vdigni-glava-ot-panitsata-si", "text": "Отрезвяващият външен поглед към ЕС е много полезен четири дни след изборите. Защото Европа продължава да си гледа пъпа, след като двете големи европейски партии изгубиха гласове, а в някои държави десните популисти и националистите постигнаха шокиращи успехи. При връчването на Карловата награда в Аахен генералният секретар на ООН Антонио Гутериш изрази безпокойството си, че в Европа се надигат политики на омраза и раздор. В същото време той с оптимизъм припомни, че европейското единение е и голям шанс. Европа става все по-важна, дори незаменима в един свят, който днес е много по-хаотичен и крехък, отколкото преди няколко години, смята Гутериш. Европейският съюз, който се застъпва за ясни правила в международните отношения и за мирен баланс на интересите, трябва да бъде пример за подражание за останалия свят, казва бившият португалски министър-председател. В световен мащаб Европа е истински стълб на \"мултилатерализма\", защото насърчава сътрудничеството между държави и групи по интереси за решаването на такива глобални проблеми, като климатичните промени, миграцията, бедността или дигитализацията, казва Гутериш. Според него ЕС си остава лоно на хуманизма и човешките права, въпреки  некоординираната си миграционна политика, която в момента залага главно на изолация. Европейците трябва да се гордеят с оценката на опитен политик като Гутериш. Те не бива да страдат от ниско самочувствие, а от време на време е добре да вдигат поглед от собствената си паница. За самия Гутериш пък наградата представлява и един вид напомняне, че обществата трябва да се противопоставят на егомани и националисти от рода на Доналд Тръмп, Владимир Путин или бразилския президент Жаир Болсонаро. Следващото голямо предизвикателство за света, а следователно и за Европа, е затоплянето на земята, причинено от човека. Генералният секретар на ООН, се тревожи, нещо повече - разочарован е от бавните темпове, с които се води борбата срещу климатичните промени. Днес Гутериш разчита на енергията на младите хора в  Европа, които биха могли да наклонят везните в другата посока. До 2050 г. Европа трябва да бъде климатично неутрална и да преразгледа данъчната си система така, че да оскъпи емисиите на въглероден двуокис. Гръмките слова не са достатъчни, нужни са дела, това е посланието на носителя на наградата “Карл Велики”. И така отново се връщаме към европейските избори. Те показаха, че европейците поне в Западна Европа, могат да бъдат мобилизирани от идеята за опазването на климата. Сега този импулс трябва да бъде подхванат от политиците и парламентаристите от ЕС. В духа на казаното от Антонио Гутериш, в този все по-хаотичен свят те могат да бъдат пример за достойни действия. Защото популизмът и национализмът са въртоп, който ни тегли към дъното, както в Европа, така и по цял свят, смята Гутериш. В същото време европейските граждани не бива да гледат само собствения си пъп – те трябва да признаят отговорността, която носят в международната общност. \"Европа е твърде важна, за да се провали.\" Това е ключовото изречение от речта на Антонио Гутериш в Аахен. Той е прав за много неща. Дано Европа се вслуша.", "date": "2019.05.31", "title": "Европа, вдигни глава от паницата си!"}
{"url": "https://www.faktor.bg/bg/articles/novini/svyat/zelenski-nadyavam-se-sanktsiite-na-es-sreshtu-rusiya-da-prodalzhat", "text": "Украинският президент Володимир Зеленски заяви днес, че се надява санкциите на Европейския съюз срещу Русия да останат в сила, докато не бъдат върнати украинските територии, съобщи Ройтерс. \"Благодаря за подкрепата за политиката на санкции срещу Русия и се надявам тя да продължи, докато не бъдат напълно върнати украинските територии\", каза Зеленски на гостуващите външни министри на Полша и Швеция - Яцек Чапутович и Маргот Валстрьом. Чапутович и Валстрьом пристигнаха на посещение в Украйна, за да обсъдят с новото украинско ръководство бъдещото сътрудничество с ЕС и необходимостта от реформи.", "date": "2019.05.31", "title": "Зеленски: Надявам се санкциите на ЕС срещу Русия да продължат"}
{"url": "https://www.faktor.bg/bg/articles/ruski-strazhevi-korab-shte-sledi-protivovazdushnite-ucheniya-na-nato-v-balgariya", "text": "Стражевият кораб \"Съобразителен\" от руския Черноморски флот отплава от Севастопол към България, където ще следи ученията на НАТО, предадоха ТАСС и БТА. \"Снощи стражевият кораб \"Съобразителен\" отплава от Севастопол. Целта да излизането му в открито море е да следи ученията на противовъздушна отбрана на НАТО, които ще протекат на територията и край бреговете на България\", съобщи източник от местните руски служби за сигурност. По инициатива на НАТО през май и юни на територията на България, Румъния, Унгария, Хърватия, Словения и Република Северна Македония протичат редица международни и национални военни учения. В тях участват около 6000 военнослужещи от България, САЩ, Великобритания, Украйна, Гърция, Северна Македония, Канада и Италия. Целта на ученията е усъвършенстване на оперативните способности и съвместимостта на подразделенията, отбелязва ТАСС.", "date": "2019.05.31", "title": "Руски стражеви кораб отплава към България, ще следи ученията на НАТО"}
{"url": "https://www.faktor.bg/bg/articles/novini/balgariya/g-harizanov-kam-kolyo-kolev-tsyala-kampaniya-obyasnyavahte-che-bsp-bie-sega-che-pobedata-na-gerb-e-neznachitelna", "text": "\"Оставката на Цветанов е добре премерен и дълго обмислян ход. Аз продължавам да мисля, че той свърши много добра работа по време на кампанията. Но -допускаха се грешки в кампанията, припряност, това желание за показност, включително репликата за Веско Маринов е метафора на начина, по който изглеждаха кампаниите -започнаха да се повтарят, да си приличат, бяха последствие от \"Апартаментгейт\". А и когато е изчезнало доверието това е много силен аргумент\", коментира пред БНТ отстраняването на Цветан Цветанов от позициите му в ГЕРБ политологът Георги Харизанов от \"Института за дясна политика\". \"Мисля, че господин Цветанов е очаквал реабилитация, че не е очаквал този ход\", заяви от своя страна социологът Кольо Колев. \"И аз не съм очаквал това, но разбирам логичните мотиви. За Борисов \"спечелихме, значи всичко е наред\" не важи\", допълни Харизанов. \"Конкурентите и противниците на Борисов и ГЕРБ смятаха, че ако ударят Цветанов ще успеят да пречупят и партията, и него. Това беше и причината Борисов да каже, че Цветанов е бил надценен\", обясни той. \"Ако обърнем резултатите от евроизборите в парламентарни мандати ще видите, че победата на ГЕРБ не е \"мръхлявичка\". Цяла кампания обяснявахте, че БСП бие, сега обяснявате, че победата на ГЕРБ е незначителна. Все пак сте социолог, не падайте за дузпа за партия, която не го заслужава\", коментира Харизанов реплика на Колев, че Борисъв не може да е доволен от победата на евроизборите, защото била \"мръхлявичка\". \"Не мисля, че Цветанов е способен да се обърне срещу \"своите\", той е лоялен човек\", заяви Харизанов, който добави, че не е видял разочарование у него. \"Без съмнение има няколко сериозни групи, на които загубата на БСП на тези избори беше силно необходима. Не знам колко точно е избран момента Нинова да си подаде оставката. До местните избори няма толкова време. Така че БСП ще загуби време за вътрешните си боричкания\", коментира Колев. \"Няма да видим скоро консолидация в БСП, особено ако бъде преизбрана Нинова, тогава разделението и напрежението ще продължи\", прогнозира Харизанов.", "date": "2019.05.31", "title": "Г. Харизанов към Кольо Колев: Цяла кампания обяснявахте, че БСП бие, сега - че победата на ГЕРБ е незначителна"}
{"url": "https://www.faktor.bg/bg/articles/denitsa-zheleva-stava-shef-na-kabineta-na-premiera", "text": "Деница Желева става шеф на кабинета на Бойко Борисов. Тя заема мястото н Румяна Бъчварова, съобщи днес самият Борисов.  „Мисля, че с двама заместници ще се справя и с премиерските си задължения. Ще освободим и Румяна Бъчварова, защото отива посланик. На нейно място ще е Деница Желева“, допълни Борисов и заяви, че на 7 юли ще бъде свикан форум на ГЕРБ, на който ще бъде освободен както Цветан Цветанов, така и Румяна Бъчварова, която става посланик. В момента Желева е международен съветник на премиера.", "date": "2019.05.31", "title": "Деница Желева става шеф на кабинета на премиера"}
{"url": "https://www.faktor.bg/bg/articles/novini/svyat/indiya-se-otkazva-ot-ruskite-raketi-vazduh-vazduh", "text": "Индия ще се откаже от използването на руски раткети \"въздух-въздух\" и ще въоръжи изтребителите си с израелски ракети, съобщава ВВС. Причината за превъоръжаването на руските самолети СУ-30МКИ с израелските ракети \"Дерби\", вместо разработените още по времето на СССР руски ракети Р-77, е, че индийските ВВС се оказали безпомощни във въздушен бой с пакистански самолети F-16 по време на неотдавнашните сблъсъци на индо-пакистнаската граница. Индийските СУ-30МКИ се оказали безсилни да отговорят на атаката - далекобойността на ракетите Р-77 се оказала значително по-малка от обявената - 100 км.", "date": "2019.05.31", "title": "Индия се отказва от руските ракети \"въздух-въздух\""}
{"url": "https://www.faktor.bg/bg/articles/ivan-geshev-zam-kmetat-na-plovdiv-e-nablyudavan-ot-5-mesetsa", "text": "\"Арестуваният в четвъртък зам.-кмет на Пловдив Ральо Ралев е наблюдаван от пет месеца\", съобщи на извънреден брифинг зам.-главният прокурор Иван Гешев, цитиран от БГНЕС. Ралев е наблюдаван за корупционни престъпления. \"Към момента няма привлечени лица към досъдебното производство, утре до края на деня ще стане ясно дали и как на задържаните ще бъде наложена мярка за неотклонение\", допълни Гешев. Следенето на Ралев е започнало след доклад при главния прокурор, който е бил препратен към специализираната прокуратура. \"Надявам се случаят да приключи с влязла в сила присъда\", допълни Гешев. При разкриването на престъпленията в пловдивския район са използвани специални разузнавателни средства, а задържането на самия кмет и служители на администрацията му е извършено от СДВР, \"По обясними причини столичната дирекция на вътрешните работи извърши арестите\", допълни Гешев. В четвъртък кметът на район \"Северен\" Ральо Ралев бе задържан в района на бул. \"Марица\" в кв. \"Кършияка\". По-късно той бе доведен с белезници в сградата на общината, където течеше и претърсване. Ральо Ралев е втори мандат кмет на \"Северен\", член на ГЕРБ.", "date": "2019.05.31", "title": "Иван Гешев: Зам.-кметът на Пловдив е наблюдаван от 5 месеца след доклад до главния прокурор"}
{"url": "https://www.faktor.bg/bg/articles/ikonomika/energiyni-eksperti-obyasniha-zashto-tsenata-na-toka-otnovo-skacha", "text": "„Едната причина е резкият скок на емисиите въглероден диоксид на световните пазари, които на европейските борси достигнаха 25 евро на тон. Втората причина е заради усложнената обстановка в Иран и Венецуела, което предизвиква сътресения на пазара на суров петрол, който участва във формулата за изчисление на цената на природния газ”, това обяви шефът на КЕВР Иван Иванов.  \"Когато цената на тока тръгне нагоре, това винаги става след дълго отлагане\" пред БТВ енергийният експерт Васко Начев. Според него причините за това увеличението са основно две - от една страна цената на нефта, тъй като в България цената на газа минава през нефтените деривати. И другото е въглеродните емисии.  Изкуственото задържане на цената на тока сиryрно вече е от пет години, дори повече от пет, допълни Начев.  И според енергийния експерт Еленко Божков редовно се използват хватки, за да се задържат цените, особено преди избори.  „35 евро всъщност достигна цената на мегаватчас на емисия - това означава, че имаме един дефицит, едни 600 милиона лева вече, които трябва да платят двете американски централи. Проблема е, че не ги плащат те, а ги плаща НЕК, за да могат те да произведат това количество електрическа енергия по техните договори. В година на избори обаче никой не вдига цената, трябва да е луд, дори да е много независим, защото вдигайки цената, му хвръква главата”, смята Божков.", "date": "2019.05.31", "title": "Енергийни експерти обясниха защо цената на тока отново скача"}
{"url": "https://www.faktor.bg/bg/articles/kultura/voyna-i-mir-v-parvoprestolna-pliska", "text": "Осмото поредно издание на „Дни на предците – Плиска 2019”, събор-фестивал на средновековния бит и култура, ще се проведе в старопрестолна Плиска от 31 май до 2 юни 2019 г.. Основни организатори на събитието са Регионалният исторически музей – Шумен и Сдружението за възстановяване и съхранение на българските традиции \"Авитохол\" - Варна Традиционно фестивалът включва изяви на клубове за исторически възстановки, конни клубове, реконструктори, изпълнители на автентичен фолклор, майстори на старинни занаяти от страната и чужбина. Целта е да покажат бита и традициите на старите българи и сродни култури от ранното и късно Средновековие. Акценти на събитието са воински умения и бойни практики от Средновековието, възпроизведени от гърба на коня и в пеши битки, конна езда и използването ѝ при пресъздаването на различни исторически периоди. Съборът се провежда в Националния историко-археологически резерват „Плиска”, до източната порта на стария град. В деня на демонстрации (1 юни), когато се очаква и най-голям интерес, входните такси за посетителите ще са намалени. Те е бъдат 3 лв. за възрастни и 1 лв. за учащи.", "date": "2019.05.31", "title": "Война и мир в първопрестолна Плиска"}
{"url": "https://www.faktor.bg/bg/articles/levski-osvobodi-daniel-borimirov", "text": "Даниел Боримиров вече не е директор на детско-юношеска школа на Левски, предаде Канал 3. Решението за освобождаването на легендата на \"сините\" от поста е на изпълнителния директор Павел Колев. Тази сутрин Боримиров се сбогува с треньорите и служителите в академията на \"Герена\". Боримиров няма заеме друг пост в клуба.", "date": "2019.05.31", "title": "\"Левски\" освободи Даниел Боримиров"}
{"url": "https://www.faktor.bg/bg/articles/sport/balakov-ne-tryabva-da-gubim-v-chehiya-samo-angliya-mozhe-da-ni-izplashi", "text": "Селекционерът на България Красимир Балъков говори за целите пред отбора преди следващите мачове с Чехия и Косово. Балъков е на мнение, че ако искаме да запазим шансове за класиране не трябва да губим гостуването в Прага. Бронзовият медалист от САЩ 94’ разкри, че единственият отбор, който може да ни плаши, е съставът на Англия. Нападателят Станислав Костов отпадна от лагера на националния отбор на България за предстоящите европейски квалификации срещу Чехия и Косово. Причината е контузия. Двубоите на 7 и 10 юни пропуска също и защитникът Камен Хаджиев.", "date": "2019.05.31", "title": "Балъков: Не трябва да губим в Чехия, само Англия може да ни изплаши"}
{"url": "https://www.faktor.bg/bg/articles/kultura/yesterday-na-biytals-e-nay-hubavata-pesen-v-istoriyata-na-chovechestvoto", "text": "Хитът \"Йестърдей\" (\"Yesterday\") на \"Бийтълс\" от 1965 г. е най-хубавата песен в историята на човечеството според класация на финансовия портал 24/7 Wall Street, съобщи БТА.  Класацията е съставена, като са отчетени продажбите, престоят в хит-парада на \"Билборд\", броят на кавърите и популярността на песента сред меломаните. \"Yesterday\" има 665 кавъра.  Автор на \"Yesterday\" е Пол Маккартни. В Европа песента е издадена в албума \"Help!\", а в САЩ като сингъл.  На второ място е \"Like a Bridge over Troubled Water\" на Саймън и Гарфънкъл от 1970 г. Тя има повече от 400 кавъра, а в класацията за сингли на \"Билборд\" се задържа 14 седмици. На трето място е \"Rolling In the Deep\" на Адел от 2010 г. Тя се задържа 65 седмици в Хот 100 и има 84 кавъра. В челната десетка са също \"Hey Jude\" на \"Бийтълс\", \"All of Me\" на Джон Леджънд, \"Bad Romance\" на Лейди Гага, \"Bohemian Rhapsody\" на \"Куин\", \"Let It Be\" на \"Бийтълс\", \"Ain't No Sunshine\" на Бил Уидърс. В класацията влизат 100 песни. Най-много хитове в нея има група \"Бийтълс\".", "date": "2019.05.31", "title": "Yesterday на \"Бийтълс\" е най-хубавата песен в историята на човечеството"}
{"url": "https://www.faktor.bg/bg/articles/temenuzhka-petkova-pristigna-tankerat-koyto-shte-dostavi-parvite-kolichestva-vtechnen-priroden-gaz-za-balgariya-ot-sasht", "text": "\"Късно вчера на терминала в Ревитуза пристигна танкер, който ще достави първите количества втечнен природен газ за България с произход САЩ\". Това каза министърът на енергетиката Теменужка Петкова по време на брифинг.  „Тази доставка стана възможна благодарение на договора, който „Булгартрансгаз“ сключи с доставчика „Колмар“. Това е холандска компания, един от лидерите на пазара на втечнен природен газ“, посочи тя. „Тази доставка е на конкурентни цени, по- ниски от досегашните доставни“, коментира Петкова. „Това е една много сериозна крачка напред към либерализацията на пазара в България и един много ясен знак, че правителството работи изключително целенасочено в посока диверсификация и то не само на думи, а и на дела\", заяви Теменужка Петкова.", "date": "2019.05.31", "title": "Теменужка Петкова: Пристигна танкерът, който ще достави първите количества втечнен природен газ от САЩ"}
{"url": "https://www.faktor.bg/bg/articles/povdignaha-obvineniya-na-zadarzhanite-pri-aktsiyata-v-montana", "text": "Специализираната прокуратура привлече към наказателна отговорност 10 лица за участие в организирана престъпна група за рекет чрез насилствени действия (в т.ч. нанасяне на телесни повреди) и разпространение на наркотици, действала на територията на Монтана и региона. Участниците в групата бяха задържани на 30 май 2019 г. при операция на Специализираната прокуратура, ГДБОП и ГДНП, със съдействието на служители от Дирекция „Жандармерия“ в Монтана и София. При съвместната операция са претърсени десетки адреси и автомобили, извършени са и множество лични обиски. Събраните до момента доказателства сочат, че групата е била ръководена от Мартин Антов и е действала в региона от 2012 г. Занимавала се е с разнообразна престъпна дейност – най-вече рекет над земеделски производители, бизнесмени и граждани, както и разпространение на наркотици. При извършените действия по разследването на три адреса са намерени и иззети различни по количество и вид наркотици, над 20 000 лева и голям брой други доказателства за престъпна дейност. В къщата на ръководителя Мартин Антов са открити мачете и брадва, а в колата му – метална палка. Разпитани са десетки свидетели, повечето от които пред съдия, извършени са и голям брой разпознавания. Дейността на участниците в групата е документирана и със СРС. С прокурорски постановления десетимата участници за задържани за срок до 72 часа. На 1 юни 2019 г. Специализираната прокуратура ще внесе в Специализирания наказателен съд искания за налагане на мярка за неотклонение „Задържане под стража“ за всеки от тях.", "date": "2019.05.31", "title": "Повдигнаха обвинения на задържаните при акцията в Монтана"}
{"url": "https://www.faktor.bg/bg/articles/gradushka-se-sipe-nad-asenovgrad-silen-dazhd-potopi-kolite", "text": "Силен дъжд, придружен от гръмотевици, се сипе над Асеновград. Едрите капки обаче са примесени и с градушка, като на места тя е  значителна, сигнализираха граждани в социалните мрежи За минути улиците се покриха с вода, като много от тях отново се превърнаха в реки. Шахтите едва поемат значително количество вода. В две от пловдивските села Марково и Брестник градушката е била колкото грахово зърно, предаде Канал 3. Водачите са отбивали и са се криели под дървета и навеси. Шосетата са побелели като след снеговалеж. Днес за Пловдив е обявен жълт код за обилни валежи и гръмотевични бури. И през юни ще се запази тенденцията за неравномерно разпределение на валежите. В западната половина от страната месечната сума на валежите ще бъде около и над нормата, а в източната - валежите ще са по-малко. Според прогнозите през повечето дни от първото десетдневие въздушната маса над страната ще е неустойчива и в часовете след обяд и преди полунощ ще се развива купеста и купесто-дъждовна облачност. На много места ще има краткотрайни валежи, гръмотевици и градушки. В отделни дни се очакват интензивни валежи. Повече слънчеви часове ще има преди пладне и над Източна България, където и преваляванията ще бъдат на по-малко места. През първите 10 дни температурите ще са малко под нормата, но тенденцията е към постепенно повишение. Вторите десет дни от юни температурите ще се задържат около нормалните, с продължаваща тенденция към бавно повишение. Времето ще се задържи неустойчиво с условия за чести следобедни превалявания и гръмотевици. Слънчеви часове ще има преди пладне. През последните 10 дни температурите в страната ще се повишат. Ще настъпи постепенно стабилизиране на атмосферата, превалявания и гръмотевици ще има отново, на вече на по-малко места.", "date": "2019.05.31", "title": "Градушка се сипе над Асеновград"}
{"url": "https://www.faktor.bg/bg/articles/zam-glavniyat-prokuror-razkri-kakva-e-razlikata-mezhdu-aresta-na-ivancheva-i-ralev", "text": "„Две лица, включително кметът на район „Северен” в Пловдив са привлечени в качеството на обвиняеми за корупционно престъпление. Постановленията не са им предявени”. Това заяви в предаването „Плюс-минус” на Нова телевизия заместник-главният прокурор Иван Гешев.   „Търговия с влияние”, уточни Гешев, запитан за това какво е „това корупционно престъпление”. Повече информация ще бъде дадена в събота на пресконференция. За сравнението между случаите на кмета на район „Северен” Ральо Ралев и този на кметицата на „Младост” Десислава Иванчева – Гешев каза, че по случая „Младост” се е наложило прокуратурата да обясни почти всичко, което не е било добре за разследването. „Повечето материали, включително СРС-тата, са по медиите и интернет. Всеки, който желае, може да се запознае с тях. Получи се нещо като обучение на хората, които имат „професионален интерес” да знаят как работят службите и прокуратурата. По този случай тези хора са се интересували как се е работило по случая „Младост” и да не се повтори”, заяви Гешев. В крайна сметка резултатът е сериозни присъди, макар и на първа инстанция. По този случай по ред причини почти няма правен коментар, всичко се превърна в политика. Юридически проблем няма, там всичко е безспорно, единственият изход за някои хора е случаят да се превърне в политически проблем. Има един определен куп олигарси, чрез този случай определени кръгове искат да постигнат различни интереси. Всяко очерняне и компрометиране на разследващите и прокуратурата подобрява положението на един куп други подсъдими и обвиняеми и затруднява работата на цялата съдебна система. Живеем в страната на неограничените възможности. Само в нашата страна подсъдими за корупция могат да правят разследване на зам.-главния прокурор, заяви Гешев. Общият интерес на Цветан Василев и Иво Пропкопиев е да си решат репутационни проблеми. Този интерес да си решат проблемите с правосъдието ги кара да си направят клубове по интереси, коментира зам.-главният прокурор. Според него правомощията на главния прокурор са силно преувеличени. Не ми е известно някой главен прокурор да е извикал някой прокурор и да го е накарал да извърши престъпление, подчерта Гешев. Той каза, че на 99% няма намерение да участва в състезанието за нов главен прокурор. Движим се доста бързо и доста стегнато, чак не мога да обхвана всички случаи, по които действаме. Създадохме добро взаимодействие с КПКОНПИ, с МВР, с ДАНС. Тези хора са почтени и корави, което ме кара да се гордея, че сме колеги с тях, заяви Иван Гешев. Опитът да бъде смачкана КПКОНПИ ще блокира борбата с корупцията по високите етажи на властта. Тя трябва да продължи да функционира, каза още Гешев по повод скандалите с имоти на ръководители на антикорупционната комисия.", "date": "2019.05.31", "title": "Зам.-главният прокурор за разликата между ареста на Иванчева и на Ральо Ралев"}
{"url": "https://www.faktor.bg/bg/articles/novini/balgariya/shteti-za-poveche-ot-2-mln-leva-sa-nanesli-poroite-vav-veliko-tarnovo", "text": "Щети за повече от 2 млн. лева нанесоха последните поройни дъждове върху инфраструктурата в област Велико Търново. Съветът по сигурност към областния управител одобри исканията на най-засегнатите общини за спешно финансиране от държавата по линия на бедствията и авариите. Свищов, Павликени и Велико Търново са трите общини в областта, които пострадаха най-сериозно при пороите от месец май. Нанесените щети върху общински пътища, улици по селата и водопроводи са за 2 млн. 82 хил. лева. Половината от сумата е за спешна подмяна на авариралия при дъждовете водопровод в община Павликени, където има опасност хората да останат без вода, посочи областният управител проф. Любомира Попова: „Водопроводът от село Росица, град Бяла черква и село Вишовград. Могат да възникнат такива проблеми, особено сега през летния период“. При посещението си в пострадалите свищовски села миналата седмица министърът на вътрешните работи Младен Маринов обеща исканията на общините да бъдат разгледани за финансиране през юни.", "date": "2019.05.31", "title": "Щети за повече от 2 млн. лева са нанесли пороите във Велико Търново"}
{"url": "https://www.faktor.bg/bg/articles/novini/svyat/zadalbochavane-na-ikonomicheskata-retsesiya-v-turtsiya", "text": "Турската икономика се сви през първото тримесечие с 2,6% спрямо година по-рано, задълбочавайки рецесията от края на 2018-а година, която беше провокирана от кризата с местната валута през миналата година. През последното тримесечие на предходната година БВП на страната се сви с 3%, отбелязвайки най-сериозна слабост от близо десетилетие насам, след като една от водещите развиващи се икономики беше засегна доста негативно от драматичната обезценка на турската лира с близо 36% спрямо щатския долар от края на 2017-а година насам. Силното понижение на местната валута причина рязко повишаване на турската инфлация през есента на миналата година до нива над 25%, което пък принуди централната банка на страна да повиши рязко основната си лихва до 24%, провокирайки по този начин забавяне на общата икономическа активност. Спрямо последното тримесечие на 2018-а година БВП на Турция все пак успя да нарасне през периода януари - март с 1,3%, благодарение на повишение на износа на стоки и услуги с 9,5% (на годишна база) при рязко понижение на вноса с 28,8 на сто, показват официалните данни на турската статистика. Крайните потребителски разходи обаче се понижиха през първото тримесечие на настоящата година с 4,7% въпреки увеличените със 7,2% държавни разходи, докато дълготрайните бизнес инвестиции се свиха с цели 13 на сто. Турската статистика отчита спад с 10,9% и в строителството, с 4,3% в индустриалния сектор и с 4,0% в сферата на услугите, като единствено селскостопанският сектор бележи повишение с 2,5 на сто. По-рано този месец Европейската банка за възстановяване и развитие (ЕБВР) прогнозира, че икономиката на Турция ще се сви с 1% през тази година, след което ще последва растеж от около 2,5% през 2020-а година. Организацията за икономически сътрудничество и развитие (ОИСР) пък очаква спад на турския БВП през 2019-а година с 2,6 на сто.", "date": "2019.05.31", "title": "Задълбочаване на икономическата рецесия в Турция"}
{"url": "https://www.faktor.bg/bg/articles/hashim-tachi-zaplashi-che-shte-obedini-kosovo-s-albaniya", "text": "Ако Европейският съюз продължи с \"изолацията на Косово\", тогава Прищина ще обсъди възможностите за институционални действия и провеждането на референдум за обединение на Косово с Албания. Това каза косовският президент Хашим Тачи в интервю за местната телевизия \"Дукачини\", предаде БГНЕС. \"Подобно нещо може да направим с резолюция на парламентите на двете държави или чрез референдум в Косово и Албания, със задължително включване на териториите от Прешево, Медведжа и Буяновац/ Южна Сърбия, бел.ред./\", каза още Тачи. Според него \"корекцията на историческата несправедливост\" /присъединяването на Прешевската долина към Косово, бел.ред./, никога не е била толкова чувствителна тема както днес\".", "date": "2019.05.31", "title": "Хашим Тачи заплаши ЕС, че ще обедини Косово с Албания"}
{"url": "https://www.faktor.bg/bg/articles/novini/balgariya/tsik-vrachi-udostovereniyat-na-17-te-balgarski-evrodeputati", "text": "На специална церемония Централната избирателна комисия връзи удостоверенията на 17-те български евродепутати, които ще бъдат част от новия Европейски парламент. Това са: Александър Йорданов, Андрей Новаков, Андрей Ковачев, Ева Майдел, Мария Габриел, Асим Адемов - ГЕРБ; Елена Йончева, Иво Христо Петков, Петър Витанов, Цветелина Пенкова и Сергей Станишев от БСП; Атидже Алиева, Илхан Кючюк и Искра Михайлова от ДПС; Ангел Джамбазки и Андрей Слабаков от ВМРО; Радан Кънев от Демократична България. Мустафа Карадайъ и Делян Пеевски от листата на ДПС се отказаха от евродепутатските си места. Според окончателните данни ГЕРБ печелят 31.07%, БСП - 24.26%, ДПС - 16.55%, ВМРО - 7.36%. \"Демократична България\" - 6.06%. Избирателната активност официално е 33.28%.", "date": "2019.05.31", "title": "ЦИК  връчи удостоверенията на 17-те български евродепутати"}
{"url": "https://www.faktor.bg/bg/articles/novini/svyat/papa-frantsisk-na-poseshtenie-v-rumaniya", "text": "Папа Франциск пристигна днес на посещение в Румъния по покана на президента на страната Клаус Йоханис. Визитата е под мотото \"Да вървим заедно\". Визитата на папа Франциск ще продължи до 2 юни, като той последователно ще посети градовете Букурещ, Шулумеу Чук, Яш и Блаж, съобщи Аджерпрес.  Светият отец беше посрещнат от президента Клаус Йоханис, съпрутага му и представители на католическата  и православната църкви в Румъния. Той отпътува за президентския дворец \"Котрочени\". Той ще има разговори на четири очи с президента Йоханис, който отправи поканата за посещението още през 2017 г. След това папа Франциск ще има срещи с представители на властите, на гражданското общество и дипломатическия корпус. В Букурещ папата ще се срещне също с главата на Румънската православна църква патриарх Даниел и с членовете на Синода на Румънската православна църква. Тази среща ще бъде последвана от визита на папа Франциск в Националната катедрала. Програмата не предвижда обща литургична служба. На 1 юни папата ще посети францискански манастир в град Шумулеу Чук, окръг Харгита, където се намира над 450-годишна статуя на Света Богородица, смятана за чудотворна, както и католическата катедрала \"Света Дева Мария Кралица\" в североизточния град Яш, известен с православните си църкви и манастири. На 2 юни папата ще участва в церемония за обявяване за блажени на седем гръко-католически епископи-мъченици в централния град Блаж, седалище на католическия диоцез в Румъния, и ще се срещне с представители на ромската общност в града.", "date": "2019.05.31", "title": "Папа Франциск на посещение в Румъния"}
{"url": "https://www.faktor.bg/bg/articles/vuchich-za-izkazvaneto-na-tachi-shokiran-sam", "text": "Сръбският президент Александър Вучич заяви днес, че е шокиран от липсата на реакция от страна на ЕС на изказване на косовския президент Хашим Тачи, че Прищина няма да изпълни споразумението за Съюз на сръбските общини, което е подписала в Брюксел, предаде Танюг. Вучич изрази надежда днес или утре да се появи реакция на Брюксел, предаде БТА. \"Чакахме 24 часа ЕС да реагира. Абсолютно съм шокиран, че никой не каза дума за документа, който е подписан в Брюксел и чието изпълнение е гарантирал ЕС. Ако тези документи не важат за албанците, не знам какво мислят и с кого ще разговарят в бъдеще\", каза сръбският президент. По повод операцията на косовската полиция в Северно Косово Вучич каза, че албанците \"имат само една църква, в която се молят, и това са САЩ\". За тях е важно американската мисия при Организацията за сигурност и сътрудничество в Европа (ОССЕ) да ги похвали за антикорупционната операция, изтъкна сръбският президент. По-рано днес косовският президент заплаши в интервю за местната телевизия \"Дукачини\", че ако Европейският съюз продължи с \"изолацията на Косово\", Прищина ще обсъди възможностите за институционални действия и провеждането на референдум за обединение на Косово с Албания. \"Подобно нещо може да направим с резолюция на парламентите на двете държави или чрез референдум в Косово и Албания, със задължително включване на териториите от Прешево, Медведжа и Буяновац/ Южна Сърбия, бел.ред./\", каза още Тачи. Според него \"корекцията на историческата несправедливост\" /присъединяването на Прешевската долина към Косово, бел.ред./, никога не е била толкова чувствителна тема както днес\".", "date": "2019.05.31", "title": "Вучич за изказването на Тачи: Чакахме 24 часа ЕС да реагира"}
{"url": "https://www.faktor.bg/bg/articles/ek-premierat-na-chehiya-e-v-konflikt-na-interesi", "text": "ЕК е установила, че чешкият премиер Андрей Бабиш е в конфликт на интереси заради неговата бизнес империя, поставена в доверителни фондове, и Чехия може да изгуби някои европейски дотации, предаде БТА, като се позова на публикация в чешкия вестник \"Хосподарске новини\". Изводите, ако бъдат потвърдени при последващи процедури, ще означават, че Чехия ще изгуби неуточнени суми от европейско финансиране, получени от селскостопански, химически, хранително-вкусови, медийни и медицински фирми за проекти, финансирани от началото на 2018 г. Това също така би било и политически удар за Бабиш, който категорично отрича да е нарушавал европейските правила. Случаят може да затвори пътя за бъдещо финансиране на компании, които са били в миналото собственост на министър-председателя, и които сега са в доверителни фондове, посочващи Бабиш като техен бенефициент. Засега представители на ЕК не са коментирали информацията на чешкото издание. В изявление пред Ройтерс Бабиш заяви, че категорично не е съгласен с позицията на ЕК. В него се казва, че става дума за предварително предложение от страна на ЕК за връщане на европейски средства, което сега ще бъде анализирано в Чехия и по него ще бъдат направени коментари. Едва тогава ЕК ще прати на Чехия окончателния си доклад. \"Решително отхвърлям позицията на ЕК и ще се боря за нейната промяна\", допълва Бабиш в изявлението агенцията. \"На Чешката република със сигурност няма да се наложи да връща никакви субсидии. Няма причина за това, защото аз не съм нарушил нито чешките, нито европейските законови правила за конфликтите на интереси\", допълва Бабиш. Чешкото финансово министерство потвърди, че е получило предварителния доклад на ЕК, но не коментира изводите в него и каза, че те могат да се променят, след като Чехия представи становището си по тях. Иначе Бабиш може да бъде обвинен в Чехия по отделен случай, свързан с предполагаема злоупотреба с два милиона евро от европейски субсидии, извършена преди десет години. Той отрича да е виновен.  Бабиш притежава холдинга Агроферт, който обединява около 250 компании. Той го изгради в продължение на 25 години. През 2017 г. тези компании бяха поставени под доверително управление, тоест в доверителни фондове. Те получават десетки милиони евро на година европейско финансиране. Повечето от тези средства са земеделски субсидии, които не са засегнати от продължаващото разследване.", "date": "2019.05.31", "title": "ЕК: Бизнес империята на чешкия премиер го поставя в конфликт на интереси"}
{"url": "https://www.faktor.bg/bg/articles/novini/svyat/vtsiom-promeni-metodikata-si-i-reytingat-na-putin-skochi-nad-dva-pati-i-polovina", "text": "Държаният \"Общоруски център за изследване на общественото мнение\" (ВЦИОМ) промени методиката си за измерване на доверието на руснаците към политиците. В резултат рейтингът на Путин се увеличи над два пъти и  половина, съобщава www.newsru.com. На въпрос за доверието към Путин положително са отговорили 72,3%. Генералният директор на ВЦИОМ Валерий Федоров заявил, че последните допитвания оборват твърденията, че подкрепата за Путин е намаляла.  \"За пръв път в историята на проучванията ние решихме директно да попитаме хората - вярвате ли на Путин, или не? При това всеки имаше възможност да изрази доверието си към Путин като президент, като човек и като наставник\", обяснил Федоров. \"Тези данни правят неактуални всякакви разговори за падането на рейтинга на Путин, въпросът е приключен\", коментира той. ВЦИОМ промени методиката на допитването след като говорителят на президента Дмитрий Песков съобщи, че \"Кремъл очаква от социолозите корелация на данните\".", "date": "2019.05.31", "title": "ВЦИОМ промени методиката си и рейтингът на Путин \"скочи\" над два пъти и половина"}
{"url": "https://www.faktor.bg/bg/articles/zalozhnicheska-drama-v-tsyurih-ostavi-trupove", "text": "Заложническа драма в Цюрих взе жертви. 60-годишен мъж отвлече две жени (на 38 и 43 години) и се барикадира в сграда в швейцарския град. Полицаите предприеха операцията по освобождаването на заложничките и се опитаха да започнат преговори с похитителя. По едно време на улицата проехтяха изстрели.  Когато служителите на реда влезли в сградата, открили три тела. Мъжът е застрелял жените и се е самоубил.  \"Причините за трагедията все още са в процес на изясняване\", посочи говорител на местните власти.", "date": "2019.05.31", "title": "Заложническа драма в Цюрих завърши с жертви"}
{"url": "https://www.faktor.bg/bg/articles/novini/svyat/kosovskite-vlasti-izgoniha-ruski", "text": "Косововските власти обявиха руския представител в мисията на ООН Михаил Краснощеков, арестуван по време на операция на косовския спецназ, за персона нон грата, съобщи премиерът Рамуш Харадинай, цитиран от  . \"Решението е продиктувано от действията на руския гражданин против конституционния ред на Косово, общочовещките ценности, мира и стабилността\", заяви Харадинай. Краснощеков беше задържан на 28 май при спецоперация на косовските служби, след като, както съобщава косовската страна, е опитал да попречи на провеждането и. Руските медии твърдят, че руснакът е бит по време на задържането му и сега се намира в сръбска болница. Припомняме, че косовските власти обвиниха Москва в разпалване на етническо напрежение в Югоизточна Европа след ареста на руския представител. \"Президентът Хашим Тачи заяви, че руският гражданин Михаил Краснощеков е бил арестуван след като опитал да попречи на полицията да проведе операция срещу мафията\", писа The Independent.", "date": "2019.05.31", "title": "Руският представител в мисията на ООН в Косово е обявен за персона нон грата"}
{"url": "https://www.faktor.bg/bg/articles/obshtestvo/zakon-i-red/marinela-arabadzhieva-ostava-v-aresta", "text": "Специализираният съд остави в ареста Маринела Арабаджиева, като взе за нея мярка за неотклонение “задържане под стража”, съобщи Нова телевизия. Съпругата на бизнесмена Ветко Арабаджиев бе екстрадирана от Испания на 30 май 2019 г. следобед. Непосредствено след пристигането ѝ в София, тя бе привлечена към наказателна отговорност, бяха ѝ предявени обвинения. Маринела Арабаджиева е обвинена за участие в организирана престъпна група, създадена с цел извършване на данъчни престъпления (при условията на съучастие и в рамките на продължавано престъпление), както и изпиране на пари. Според прокуратурата е налице обосновано предположение, че обвиняемата е извършила престъпленията, за които е привлечена към наказателна отговорност, както и реална опасност да се укрие и да извърши друго престъпление, ако спрямо нея бъде определена по-лека мярка. В началото на месеца от Испания у нас беше върнат и съпругът ѝ, който към момента се намира в ареста. Задържането му под стража бе потвърдено на 15 май от Апелативния специализиран съд. Според съда има опасност, ако е на свобода, Арабаджиев да се укрие или да извърши друго престъпление. Семейство Арабаджиеви бяха задържани през март в Испания, в градчето Кабрера де Мар край Барселона, в къща на Георги Семерджиев. Те бяха издирвани с европейска заповед за арест и червена бюлетина на Интерпол. Българският съд запорира тяхното имущество, а заповеди за запор бяха издадени и за 12 банкови сметки на Ветко и Маринела Арабаджиеви в различни трезори, дялове в 7 търговски дружества и имоти в няколко населени места. При претърсване на хотел „Маринела\" в София бяха открити 10 млн. лева. Очаква се тази информация да бъде официализирана чрез обвинение. Двамата са обвинени задочно от Специализираната прокуратура за участие в организирана престъпна група за пране на пари и данъчни престъпления. По делото е обвинен и синът им – Вълчо, който неотдавна бе пуснат от ареста под гаранция от половин милион лева.", "date": "2019.05.31", "title": "Маринела Арабаджиева остава в ареста"}
{"url": "https://www.faktor.bg/bg/articles/obshtestvo/zakon-i-red/mvr-veche-shte-ni-prashta-lichnite-karti-po-poshtata", "text": "Новоиздадените лични карти и международни паспорти ще може да се изпращат от МВР по пощата до притежателя им, а не хората да се редят на опашки в полицейските управления. Тази промяна в Закона за българските документи за самоличност предлага екипът на вицепремиера Томислав Дончев като част от пакета законодателни промени за облекчаване на административното обслужване. Те бяха публикувани за обществено обсъждане и трябва да се приемат до края на годината. Така новият режим ще може да влезе в сила от следващата година, когато започва голямата подмяна на лични карти само за 2020 г. трябва да бъдат подновени над 1 млн. документа за самоличност Над 1,6 млн. лични карти пък изтичат през 2021 г. и съответно трябва да бъдат сменени. Заради очакваните опашки МВР вече поиска назначаването на допълнителни хора на временен щат, планира се и разкриването на нови гишета. Облекчението с пращането на документа по пощата обаче ще важи само при подновяване на лична карта, но не и за издаване на първата. Освен това трябва датата на издаване на новата лична карта да е след тази, на която изтича предишната. Така отпада нуждата старата карта да бъде върната, за да стане невалидна. Остава обаче задължението заявлението за издаване или подновяване на лична карта да се подаде лично в РПУ-то. При подновяване на международен паспорт също ще може да се иска той да бъде изпратен по пощата. Условията са същите като при личните карти. Възможност за изпращане по пощата е предвидена и за шофьорските книжки, които се подновяват. Чиновниците и организациите, които предоставят обществени услуги, като банки, телекомуникационни компании, ВиК, енергийни дружества и пр., вече няма да имат право да снимат личните документи на клиентите си, предвижда друга от законовите промени. Те може да поискат да видят документите, за да се уверят в самоличността на гражданина, но за да направят копие, ще им е нужно изрично основание, което да е посочено в закон. Актовете за раждане вече ще се съставят за 3 дни, а не както е досега - за 7, се залага пък с изменение в Закона за гражданската регистрация. А болниците ще съобщават за ражданията на общината и по електронен път. Освен това актовете за раждане вече ще може да се вземат от болницата, а няма да е нужно разкарване на родителите до общината, за да получат документа. Общинските чиновници вече няма да искат копие от нотариален акт за адресна регистрация, предвижда още пакетът промени на Дончев. Вместо това ще се дава само номер на нотариалния акт. При регистрация на наематели обаче ще е нужно копие от договора за наем. Освен това заявленията за адресна регистрация вече ще се подават и по електронен път. При искане за отпускане на социални помощи пък чиновниците вече няма да имат право да изискват документи за доходи, имотно състояние, семейно положение и пр. Те ще си набавят тази информация служебно от държавните регистри.", "date": "2019.05.31", "title": "МВР вече ще ни праща личните карти по пощата"}
{"url": "https://www.faktor.bg/bg/articles/15-godishno-momche-e-zaginalo-pri-katastrofa-na-bul-tsar-boris-iii", "text": "15-годишно момче е загинало при катастрофа на бул. „Цар Борис III“. Това съобщиха от пресцентъра на МВР. Тежкият пътен инцидент е станал към 17.20 часа в София в района на кръстовището на бул. „Цар Борис Трети“ и ул. „Нишава“. По първоначални данни лек автомобил е ударил 15-годишно момче, което е починало. На мястото на произшествието са изпратени полицейски и екипи на Спешна помощ. Извършва се оглед. В района има временно затруднение на движението.", "date": "2019.05.31", "title": "15-годишно момче загина в катастрофа на бул. „Цар Борис III“ в София"}
{"url": "https://www.faktor.bg/bg/articles/ucheni-sa-zadarzhani-kray-poligona-v-zmeevo-voennite-gi-zaplashvali-s-orazhie", "text": "Група зоолози се движели от село Ръжена към Ново село в Сърнена Средна гора по черен път, валял силен дъжд. Те изследвали биоразнообразието в този район на България над Старозагорските минерални бани, предстояло им да посетят района и със студенти. Изведнъж ги спрели въоръжени хора, които ги завели в поделението и казали, че ще чакат военна полиция. Според зоолозите, на въпросния път нямало никакви предупредителни надписи, нито огради, което представлява реална опасност за живота им. На полигона е имало учебни стрелби, а военните ги заплашвали с оръжие. (24 часа)", "date": "2019.05.31", "title": "Учени са задържани край полигона в Змеево, военните ги заплашили с оръжие"}
{"url": "https://www.faktor.bg/bg/articles/obshtestvo/ulitsata/fandakova-borisovata-gradina-nyama-da-se-zastroyava", "text": "Няма да има застрояване на Борисовата градина в София. В това увери кметът Йорданка Фандъкова въпреки, че новият подробен устройствен план все още не е приет. Фандъкова инспектира възстановения розариум – един от символите на Борисовата градина. Засадени са 7000 растения, като около 2000 са розите. Възстановени са алеите, зелените площи, парковата мебел, както и цялото осветление. Паркът е охраняван и предстои да бъдат поставени видеокамери. Столичният градоначалник съобщи и че ще настоява да се запазят обектите на спортна София в Борисовата градина, но при определени условия. Общественото обсъждане на подробния устройствен план на Борисовата градина започва на 5 юни. Крайното решение ще бъде взето от Столичния общински съвет.", "date": "2019.05.31", "title": "Фандъкова: Борисовата градина няма да се застроява"}
{"url": "https://www.faktor.bg/bg/articles/sotir-tsatsarov-ima-nad-40-ot-odobrenieto-na-horata", "text": "Одобрение на гражданите към главния прокурор Сотир Цацаров е 44,8 процента. Това сочи проучване сред 1049 души над 18-годишна възраст на Европейския институт за стратегии и анализи, с фокус профила на следващия главен прокурор, представено на пресконференция. Според данните оценката към КПКОНПИ е \"Слаб 2\", тя е била дадена от 21,2 процента от допитаните, 14,7 процента за дали оценка \"Среден 3\", следва 12,6 процента оценили комисията с \"Добър 4\"; 5,1 процента са дали \"Много добър 5\", а 2 процента \"Отличен 6\". Гражданите, участвали в проучването, са посочили още, че президентът трябва да избира председателя на КПКОНПИ - 28,6 процента, други 22,5 процента смятат, че това трябва да прави парламентът, 44 процента не могат да преценят. Резултатите от изследването показват, че 47,2 процента от българските граждани одобряват Лаура Кьовеши да стане европейски прокурор, а 5,3 процента не одобряват, други 47,5 процента не могат да преценят. Изводите от изследването сочат, че очакванията на гражданите са бъдещият главен прокурор да бъде мъж, завършил право в Софийския университет, да има дълъг стаж и да е доказан професионалист, да дойде от съдебната система, като бъде излъчен от професионалната гилдия. Според бившия министър на правосъдието Антон Станков, който участва в пресконференцията, новият главен прокурор трябва да компенсира липсата на политическа независимост. И отбеляза, че ако прокуратурата стане част от изпълнителната власт, тогава тя ще бъде част от политическата саморазправа. Станков каза още, че в България има несъстоял се дебат за мястото на прокуратурата. Според него следващият главен прокурор трябва да бъде реформатор, пише БТА.", "date": "2019.05.31", "title": "Цацаров с близо 45% одобрение, \"слаб 2\" за КПКОНПИ"}
{"url": "https://www.faktor.bg/bg/articles/politika/hlyab-i-pasti/s-mauzer-v-raka-si-prisvoiha-privilegiyata-da-prikachvat-kam-imeto-na-svoite-protivnitsi-zloveshtata-pristavka-ist", "text": "Едно от най-трудните неща с които трябва да се преборва всеки опонент на лявото, на зеленото, на марксисткият популизъм или на твърде вокалните “защитници” на каквато искате откачена кауза в този объркан свят, която може да ви дойде на ум, е това, че те успешно си присвоиха едно много важно “право”. Незаслужено с нищо право, което аз наричам   Това не започва днес. Още от времената на Троцки, Ленин, Зиновиев, Каменев, Луначарски и впоследствие Сталин, Ягода, Ежов, Берия и цялата тяхна въоръжена армия от идеолози с маузер в ръка, те си присвоиха привилегията да прикачват към името на своите противници зловещата приставка “ист”. Тя беше непогрешимият знак на смъртта за мнозина, които не харесваха тяхната версия за световно щастие. С продупчени отзад черепи в годините на Световната Пролетарска Революция полегнаха в безименни гробове може би милиони “леви уклонисти”, “десни уклонисти”, “буржоазни опортюнисти”, “ ревизионисти”, “националисти”, “ “модернисти”, “царисти”, “империалисти”, “капиталисти” и безбройни множества от други, на чийто гръб беше нарисувана безпогрешната мишена с приставката “ист”. Така е и в днешния век. Незнайно как и с какво право наследниците на идеологическите сатрапи от миналия век, с буквално същата идеология, макар и предрешена в друга и със значително по- изящна интелектуална опаковка, отново с раззинали уста тичат из политическата чаршия на модерния свят и лепят кой както свърне думи, завършващи със “ист” на всеки, който отказва да приеме тяхната доказано погрешна идеология. Легитимността, която те така безсрамно ползват, извира от тяхната   защитават бедните и нещастни трудещи се, ощетените, неграмотните, същевременно разчитайки на най-неразвитите и примитивни умове, за да ги заблудят и съблазнят с приказки за всемирно щастие. Уви, избирателните системи, както и Камбановидната крива на разпределение на човешкият ум и среден интелект е в тяхна полза. Те разчитат на това и никой не е успял да ги разобличи, както би трябвало, включително най-висшият световен клир, под чието расо те успешно се прикриват като окончателни, макар и безвъзмездно-безбожни “хуманисти”. Ако този скандал, тази лъжа не се превърне в истинско поле на битка mano a mano, аргумент по аргумент срещу нея, честните хора ще продължават да се движат мудно и засрамено из този свят със залепена на гърба табела с произволен негативен смисъл : нацист, фашист, колониалист, расист, затоплист, тръмпист, рейгънист, супремасист и прочие. И ще бъдат  защото първоначалните обладатели на приставката “ист”са неуязвими срещу обратната атака. Думата “комунист” или “социалист” не успя да стане срамна, макар че заслужаваше това стократно. А лековерните и “образованите” в доктрините на левичарството са най-яростни в “ист”-еричното публично линчуване на несъгласните “врагове” на прогресивното човечество, даже посред агората на университетските кампуси. Старата марксистка песен , любезни приятели, както изглежда, ще бъде отново успешно изпята сто години по-късно, с една октава по-високо и с още малко повече дискант в левите регистри. Ще чуем в допълнение и трансексуални колоратурни арии.  Forget the Normal, friends? ”Forget the dead they will not follow you...”  (Bob Dylan, Nobel Prize winner for poetry.)  Дали всичко е вече загубено?  Мисля, че все пак, НЕ!", "date": "2019.05.31", "title": "С маузер в ръка  си присвоиха привилегията да прикачват към името на своите противници зловещата приставка “ист”"}
{"url": "https://www.faktor.bg/bg/articles/karakachanov-nyama-da-ima-kompromis-s-oborudvaneto-na-f-16", "text": "Българската страна няма да прави компромис с качеството и оборудването на самолетите Ф-16, а преговорите се водят само за цената. Това увери министърът на отбраната Красимир Каракаченов. „Просто сме съобразили нашите финансови възможности, заявили сме ги. Когато избрахме САЩ за потенциален контрагент, от Белия дом, а и от други фактори в американската администрация, имаше уверението, че те ще се съобразят с нашите финансови възможности. Но явно това съобразяване е въпрос на преговори и разговори, които ще продължат, докато намерим онази изгодна пресечна точка, която е приемлива и за двете страни“, поясни той. Каракачанов подчерта още, че в никакъв случай това няма да е за сметка нито на въоръжението на самолета, нито на неговото оборудване.", "date": "2019.05.31", "title": "Каракачанов: Няма да има компромис с качеството и оборудването на Ф-16"}
{"url": "https://www.faktor.bg/bg/articles/putin-se-sreshta-s-yaponskiyat-premier-v-osaka", "text": "Президентът на Русия Владимир Путин и японският премиер Шиндзо Абе ще имат среща на 29 юни в кулоарите на срещата на върха на Г-20 в Осака. Това заяви днес руският външен министър Сергей Лавров след преговори с колегата си от Япония Таро Коно, предаде ТАСС. В рамките на подготовката за тази среща двамата висши дипломати по думите му \"са си сверили часовниците по въпросите, засягащи развитието на двустранните отношения във всички сфери\". Във връзка с предстоящите преговори те са обсъдили вчера и други теми - уреждането на конфликтите и развитието на външнополитическото сътрудничество, с участието на двамата министри на отбраната, Такеши Ивая и Сергей Шойгу.  Подходите на Москва и Токио в международната политика невинаги са близки, но в стратегически план позициите на страните до голяма степен съвпадат, добави Лавров след преговорите с Таро Коно.  В принципен, стратегически план Русия и Япония се обявяват за многостранни предпоставки, за зачитане на централната роля на ООН, за уважение към културата на консенсуса, посочи той.", "date": "2019.05.31", "title": "Путин се среща с японският премиер в Осака"}
{"url": "https://www.faktor.bg/bg/articles/borisov-se-sreshtna-s-poslanika-na-kitay-dun-syaodzyun", "text": "Министър-председателят Бойко Борисов се срещна с посланика на Народна Република Китай в България Дун Сяодзюн. Това съобщиха от правителствената информационна служба. Фокус на срещата между премиера Бойко Борисов и посланик Дун беше насърчаването и активизирането на политическия и икономически диалог между България и Китай. Посланикът посочи, че двустранните отношения са отлични и е необходимо да се продължи активното партньорство в областта на инвестициите, земеделието, туризма и културата.  По време на разговора беше изтъкнато изключително успешното домакинство на страната ни в Инициативата „16+1“, по време на която стартира процедурата за присъединяването на Гърция към формата. „Страната ви играе водеща роля в Инициативата, което се демонстрира и от създаването на Глобалния център за партньорство в рамките на този формат“, каза посланик Дун Сяодзюн.  Като принос в задълбочаването на връзките между двете държави беше посочено и посещението на премиера на Китай Ли Къцян миналата година в София. Посланик Дун заяви, че китайският премиер е бил силно впечатлен от културното наследство на България, и по-конкретно от Тракийското съкровище. В тази връзка премиерът Бойко Борисов и китайският посланик бяха единодушни, че е необходимо засилването на сътрудничеството в областта на културно-историческия туризъм. Двамата се съгласиха, че през тази година, когато се отбелязват 70 години от установяването на дипломатическите отношения между двете страни, биха могли да се инициират събития с акцент върху културното наследство на България.  Инвестициите и възможностите за допълнително активизиране на бизнес контактите между двете държави също бяха във фокуса на срещата между премиера Бойко Борисов и китайския посланик. Дун Сяодзюн благодари за подкрепата на страната ни за инициативата „Един пояс, един път“.", "date": "2019.05.31", "title": "Борисов и посланикът на Китай обсъдиха активизиране на политическия и икономическия диалог"}
{"url": "https://www.faktor.bg/bg/articles/hristo-hristev-naruska-da-balgariya", "text": "Виден юрист, член на “Да, България”, обяви публично, че напуска партията. Доцентът по право Христо Христев, който бе близък с идеолога на създаването на “Да, България” Кристиан Таков, не скрива разочарованието си, че обединението с ДСБ е целяло единствено “преминаване” на бариерата за влизане в Европарламента. Винаги съм имал интерес към това, което се случва отвъд прага на собствения ми дом, отвъд личната ми сфера, отвъд полето на личните ми интереси. Вярвам, че човек не трябва и не може да остава безучастен към проблемите, които вижда в общата среда, в която живее, че човек се осъществява и осмисля с това, което прави за другите. Убеден съм, че едно общество не може да се развива нормално, когато няма изградени механизми за солидарно решаване на общите проблеми, които има. Затова и още от ученическите си години съм имал активно отношение към това, което се случва в обществото. Затова и избрах да кандидатствам право, защото повече от всички други области на познанието и всички други професии, правото е ангажираност с решаването на проблемите, които хората и обществото имат. Защото правото е най-мощният инструмент не просто за защита на правата и интересите на един или друг от нас, а за гарантирането на такъв порядък на живота между нас, който почива на елементарното човешко разбиране за добро и справедливост. В този контекст съм имал и своя интерес към политическия живот, своята политическа активност и ангажираност. В същата логика в края на 2016 и началото на 2017 г. се присъединих към учредяването на “Да, България” с вдъхновение и надежда, че тази инициатива ще позволи пробив в безвремието на българското политическо статукво, в тази печална игра на лични интереси, гол кариеризъм, безпринципни компромиси и самоцелен стремеж към властта - всичко, което българската политика представлява. Надявах се, че създаването на подобно, изцяло ново политическо движение ще позволи да се ангажират с активни действия за решаване на проблемите, които имаме като общество хора, които мислят и действат различно. Ще позволи да се генерира нова динамика, нова вълна на политическо участие от активните, свободните и прогресивните. Вярвах, че “Да, България” е нова форма на политически синтез отвъд формалните разбирания за ляво и дясно, която ще успее да преодолее до болка познатите и изпразнени от съдържание политически клишета на изминалите години. Която ще обедини хора, които споделят основния кръг от ценности на свободното общество, но съзнават значението на солидарността в решаването на общите проблеми и разбират необходимостта от оптимална публична намеса и регулиране. Развитието на “Да, България\" през изминалите две години в крайна сметка тръгна по други пътища. След изборите през 2017-а по един или друг начин се наложи разбирането за ново преформатиране на останките от класическата десница, от което и “Да, България\" да стане част. И до днес в “Да, България” не се осъществи ясно идейно и ценностно определение, без което не може да съществува пълноценна и устойчива политическа общност. Въпреки че преобладаващата част от хората в “Да, България” имат либерална, а немалка част дори социалнолиберална или прогресивна ориентация, ние не се самоопределихме и оставихме други ди ни определят. Така се наложи и форматът “Демократична България”, който както и да го гледаме, вече ясно се позиционира в дясното пространство, особено с решението на избрания член на Европейския парламент да се присъедини към групата на Европейската народна партия, т.е. класическата десница на европейско ниво. Поради това разминаване на политическата реалност със заявеното при учредяването на “Да, България”, както и поради разминаването на вътрешните отношения в движението с разбиранията, които споделям за това как би следвало да функционира една демократична политическа организация, как се използва ефективно и пълноценно човешкият потенциал, който една политическа общност представлява и как се черпи най-ценния ресурс в нашия живот – времето, още преди изборите направих своята лична равносметка и реших, че нямам повече вътрешната убеденост да бъда част от движението. Затова чрез председателя на пловдивската организация декларирах, че прекратявам членството си в \"Да, България\". Изводите ми от изминалите две години за съжаление са, че в рамките на политическия формат, който “Да, България” представлява, няма как да осъществим целите и каузата, които ни събраха. Същевременно, в новия формат, който се очертава, аз лично няма как да бъда активен участник. Защото не се асоциирам с дясното. И защото не мога да избягам от вътрешното си усещане, че пътят, по който отново се тръгва няма да позволи нещо по-различно от тъжната история на Реформаторския блок… В “Да, България\" срещнах много светли и смислени хора, които искат страната ни да бъде различна. Да бъде наистина свободна. Да бъде реална част от Европа, не само с българите, които са навсякъде в ЕС, но и в самата България. Някои от тези хора си тръгнаха преди мен, без да правят това публично. Други остават и продължават. Иска ми се да вярвам в добрите намерения на всички. Иска ми се времето да покаже, че разминаването между едни или други от нас е резултат от различия в характера ни. В разбирането за смисъла и ефективността на участието в политическа дейност. От липсата на необходимата политическа култура, мислене или инстинкти, които създадоха трудности по пътя ни. Отвъд тези, които външната среда и без това задава. Oт перверзните ефекти на комуникацията в интернет и особено фейсбук… Иска ми се някой ден в България да има силна прогресивна политическа общност, която не се бори за прескачане на бариерата, а може да спечели избори и да управлява. Без да се налага да прави „исторически компромиси“ с една или друга от „системните партии“. Без да се налага да работи за „националните интереси“ с хора, които са показали, че са причината за деградацията на българската политика и общество, за превръщането на българската държава в инструмент за противоправното лично облагодетелстване на тези, които управляват, на мрежи и обръчи от фирми около тях… Ако това се случи в рамките на Да, България, ще се радвам искрено, че времето ме е опровергало.", "date": "2019.05.31", "title": "Христо Христев напуска “Да, България”"}
{"url": "https://www.faktor.bg/bg/articles/premierat-prieh-ostavkata-na-tsvetanov-zashtoto-reytingat-na-gerb-zapochna-da-pada", "text": "Анализът за тези избори е, че победата е категорична и с оставките в БСП. Когато си победител - е приемливо да си мълчиш. Резултатите са добри. Това заяви&nbsp;Бойко Борисов, след като свика заседание на Изпълнителната комисия на ГЕРБ. \"Приех оставката на Цветанов, защото това беше и негово решение, но и защото доверието в нас е спаднало. Няма трети вариант, вариантите бяха - напуска ръководните постове в партията, спира да се изявява по медиите и остава да работи в централата, той това не го избра и напусна изцяло. Избирането на негов заместник е работа на централата и на конгреса\", каза още той.  \"Мисля, че с двама заместници ще се справя и с премиерските си задължения. Ще освободим и Румяна Бъчварова, защото отива посланик. На нейно място е назначена Деница Желева\", допълни Борисов. По думите му конгресът на партията ще е на 7-и юли. \"Не може в Ямбол, Плевен и Добрич да направим всичко, и пак да не спечелим изборите. Исках днес, преди да се прибера, да ги успокоя, че който си върши работата, ще продължи да си я върши. Ще създам и орган за контрол вътре в партията за сигнали, жалби и т.н. Видяхте какво се случва, когато някой сочи тавана и си позволява такива неща\", категоричен бе Борисов. На въпроса дали Цветанов ще му липсва по време на изборите, Борисов заяви: \"Дайте да говорим сериозно по този въпрос\". \"Винаги народът ми дава кредит на доверие, аз винаги съм следял какво се иска от мен. Разбрах, че дори днес президентът е видял какви прекрасни училища сме направили и ремонтирали\", завърши той и отрече твърдението, че Томислав Дончев ще бъде негов заместник, защото е вицепремиер.", "date": "2019.05.31", "title": "Премиерът отрече: Томислав Дончев няма да е мой заместник в ГЕРБ"}
{"url": "https://www.faktor.bg/bg/articles/novini/balgariya/radev-s-beztsenni-saveti-kam-upravlyavashti-i-opozitsiya-ako-obrashtat-poveche-vnimanie-na-detsata-nyama-da-imat-vatreshni-problemi", "text": "Държавният глава Румен Радев посети средното училище \"Петко Рачов Славейков\" в Кърджали. Учебното заведение е едно от най-големите в страната, с 1 700 ученици и близо 200 преподаватели. Президентът Радев получи и символа на училището Златен бухал, който стана и посланик на учебното заведение. Той коментира въпроса за оставката на председателя на БСП Корнелия Нинова и оттеглянето на Цветан Цветанов от политическия живот на ГЕРБ, президентът коментира така. \"В ден на такъв прекрасен празник, с тези невероятни деца, искам да кажа, че нашите политици трябва да обръщат повече внимание на децата, а не на техните вътрешни партийни проблеми. Това е истината. Към това ги призовавам. Тогава, когато фокусът им бъде насочен към обществените процеси, които са в полза на нашите деца, няма да имат такива вътрешни проблеми\", заяви Радев.", "date": "2019.05.31", "title": "Радев с \"безценни\" съвети към управляващи и опозиция: Ако обръщат повече внимание на децата, няма да имат вътрешни проблеми"}
{"url": "https://www.faktor.bg/bg/articles/tri-detsa-sa-raneni-pri-demonstratsiya-v-silistra-po-povod-1-yuni", "text": "Три деца са пострадали при демонстративно взривяване на граната в Силистра. Районната прокуратура води досъдебно производство по случая, съобщават от Апелативната прокуратура във Варна. Днес около 11 часа на стадион „Доростол“ в Силистра полицията в града е извършила демонстрация по залавяне на престъпник във връзка с 1 юни – Деня на детето. Проявата е била заключителна по програмата „Ваканция, здравей“, която се провежда в детски градини и училища от Дулово, Тутракан и Силистра. На стадиона по време на инцидента са присъствали около 300 деца, а районът е бил отцепен с оглед безопасността на присъстващите. Осколка от взривената граната ранява две момченца и едно момиченце от детска градина „Иглика – 2“, които са се намирали на разстояние 50 метра от мястото на демонстрацията. Няма опасност за живота им. Двете 6-годишни момченца са получили обгаряния по крайниците, оказана им е спешна помощ и са били освободени. Момиченцето, което също е на 6 години, е транспортирано в Русе, тъй като е с обгаряния между 10 и 20 процента по гърдите, краката и врата. В момента се извършва оглед на местопроизшествието от следовател от Окръжния следствен отдел при Окръжната прокуратура в Силистра. Досъдебното производство се води по член 338, ал. 3 от НК, който ангажира наказателната отговорност на всеки, който при работа с взривни вещества причини по непредпазливост телесни повреди на едно или повече лица. Предстои назначаването на съдебно-техническа и  съдебномедицински експертизи за установяване причините за инцидента.", "date": "2019.05.31", "title": "Три деца са ранени от взривена граната при демонстрация на МВР в Силистра по повод 1 юни"}
{"url": "https://www.faktor.bg/bg/articles/zelenski-prosto-tryabva-da-razrusna-varhovnata-rada-ima-4-podkrepa-ot-naroda", "text": ". Администрацията на украинския президент публикува на своя уебсайт стенограма от консултациите между лидерите на фракциите във Върховната Рада и държавния глава Владимир Зеленски относно разпускането на парламента, предава РИА Новости. На 21 май бяха проведени консултации между ръководителите на парламентарните фракции и новия президент Зеленски за предсрочното разпускане на парламента. Ръководителят на президентската администрация на Украйна Андрей Богдан, каза, че партиите са постигнали компромис и трябва да направят промени в закона за избора на депутати. Но парламентът не въведе съответния законопроект в дневния ред. Тогава Богдан обвини депутатите, че „не спазват думата си” и обеща да публикува стенограма от консултациите. Председателят Андрей Парубий също настояваше за публикуването на стенограмата. В публикувания препис страните обсъждат встъпителната реч на Зеленски, включително изявлението му за разпускането на Върховната Рада. Парубий настоя, че президентът възнамерява да разпусне Върховната Рада по неконституционен начин. Той бе подкрепен от лидера на \"Радикалната партия\" Олег Ляшко и представителя на фракцията \"Блок Петро Порошенко\" Артур Герасимов. Лидерът на фракцията \"Баткивщина\" Юлия Тимошенко по време на консултациите подкрепи Зеленски и заяви, че президентът има пълното право да разпусне Върховната Рада, защото в парламента няма коалиция в продължение на две години. Същото мнение беше изразено от съпредседателя на депутатската група \"Възраждане\" Виталий Хомутинник. Зеленски настоя, че липсата на коалиция, както и ниското ниво на доверие в парламента сред гражданите на страната, дават основания за неговото разпускане. \"Разпускането на парламента не е моя политическа молба ... трябва честно да призная - 4% подкрепа от народа за този парламент ... Това е, като гарант на Конституцията, просто трябва да направя това, без да нарушавам Конституцията. Ето защо мисля, че нищо не нарушавам“, каза Зеленски. Същевременно не бяха формулирани конкретни споразумения за промени в избирателното законодателство, по-специално за премахване на мажоритарната система и намаляване на бариерата за влизане в парламента на партиите от 5 на 3%. Участниците в консултациите обмениха само мнения по този въпрос.", "date": "2019.05.31", "title": "Обвиняват Зеленски, че иска да разпусне Върховната Рада по неконституционен начин"}
{"url": "https://www.faktor.bg/bg/articles/tsik-obyavi-ofitsialno-imenata-na-17-te-evrodeputati-koito-izprashtame", "text": "Централната избирателна комисия обяви официално имената на новите 17 български евродепутати. От ГЕРБ и СДС в ЕП влизат шестима - Мария Габриел, Андрей Ковачев, Андрей Новаков, Ева Майдел, Асим Адемов и Александър Йорданов. БСП ще има петима представители - Елена Йончева, Сергей Станишев, Петър Витанов, Цветелина Пенкова и Иво Христов.  ДПС избра Илхан Кючюк, Искра Михайлова и Атидже Алиева, след като първите двама в листата - лидерът Мустафа Карадайъ и Делян Пеевски отказаха да станат евродепутати. От ВМРО отново в Европарламента ще бъде Ангел Джамбазки, както и режисьорът Андрей Слабаков - вторият избран от партията с преференции. “Демократична България” в Европарламента ще представлява Радан Кънев. “Успех на всички. Нека да защитават интересите на България, така както обещаха по време на кампанията”, пожела шефката на ЦИК Стефка Стоева.", "date": "2019.05.31", "title": "ЦИК обяви официално имената на 17-те евродепутати, които изпращаме"}
{"url": "https://www.faktor.bg/bg/articles/aleksey-navalni-zashtitata-na-disertatsiyata-na-dashteryata-na-putin-beshe-pozorno-zrelishte-video", "text": "Опозиционният лидер Алексей Навални разказа в края на предаването си \"Русия на бъдещето\" как   дъщерята на руския президент Екатерина Тихонова е защитила дисертация за кандидат на физикоматематически науки.  Той изтъкна, че момичето може да е много умно и наистина да има задълбочени познания, но определи  станалото като \"позорно зрелище\". Интересен детайл е, че я е представил лично ректорът на Московския държавен университет /МГУ/, който е нейн научен ръководител. Той стоял през цялото време до нея, ходил навсякъде с нея, \"само дето не й е целувал ръцете\". На следващия ден  получил от Путин Орден за заслуги пред отечеството, първа степен. Властите продължават да лъжат, че това не е дъщерята на Путин, казва Навални и допълва: \"Не са верни твърденията, че са й диктували какво да говори чрез слушалките в ушите й, а тя е повтаряла като маймунка. Това не е така, ние внимателно гледахме видеото. По време на защитата тя ги сваля\", казва той и допълва, че обикновената аспирантка е в Научния съвет на Московския държавен университет. Алексей Навални прави също така анализ на безпрецедентното падане на рейтинга на Путин. Най-нисък е той в Магаданска област.  Говори за измамата на \"Аерофлот\",  която просто преименува самолет-ковчег, за въстанието на тв водещия Дмитрий Дибров срещу пропагандата, изявленията на  същата тази пропаганда за невероятно правдивия сериал \"Чернобил\" , за шортите на \"армия от Русия\" от Китай, като целта е да се откраднат парите. Същото е и с американските квантови телефони, представяни за руско изобретение. Нали трябва държавата да отпусне пари, които да бъдат усвоени. Като е и с несъществуващите путински ракети, с които той плаши света.", "date": "2019.05.31", "title": "Навални: Защитата на дисертацията на дъщерята на Путин беше позорно зрелище (ВИДЕО)"}
{"url": "https://www.faktor.bg/bg/articles/spetssadat-otkaza-da-pusne-ot-aresta-bivshiya-shef-na-agentsiyata-za-balgarite-v-chuzhbina", "text": "Спецсъдът отказа да пусне от ареста бившия шеф на Държавната агенция за българите в чужбина /ДАБЧ/ Петър Харалмпиев. Той беше обвинен в края на октомври, че ръководил престъпна група. Освен това поискал и взел различни подкупи, един от които 5000 лева по конкретна преписка за даване на документ за български произход, предаде БТА.  Според спецсъда редица свидетели потвърждавали тезата на прокуратурата. И така ставало ясно, че имало трайна корупционна практика. Може да извърши ново престъпление, а в същото време няма нови доказателства, които да разклатят тезата на обвинението, посочи съдът в мотивите си и добави, че Харалампиев може да повлияе на свидетели, ако е на свобода.", "date": "2019.05.31", "title": "Спецсъдът отказа да пусне от ареста бившия шеф на агенцията за българите в чужбина"}
{"url": "https://www.faktor.bg/bg/articles/spetssadat-reshava-da-pusne-li-na-svoboda-bivshiya-shef-na-agentsiyata-za-balgarite-v-chuzhbina", "text": "Специализираният наказателен съд ще решава да пусне ли на свобода бившия председател на Агенцията за българите в чужбина Петър Харалампиев.Той е в ареста от 7  месеца заедно с главния секретар на Агенцията Красимир Томов по обвинение във взимане на подкуп. В края на миналия октомври мащабна акция затвори Агенцията за българите в чужбина. По сигнал за продажба на удостоверения за български произход бяха задържани над 20 души. Обвиняемите обаче бяха редуцирани до четирима, а от тях само Харалампиев и Томов са под стража. Това е първото искане на бившия шеф на Агенцията за по- лека мярка за неотклонение. По молбата Спецсъдът трябваше да се произнесе още във вторник, но Харалампиев поиска достъп до томовете с доказателствата. Сред тях -  много дешефрирани специални разузнавателни средства и десетки разпити: \"Много лица са разпитвани, включително и хора от политически партии. Не мога да посочвам конкретни имена, защото ще направя грешка\", обясни наблюдаващият прокурор Ангел Кънев.  Той отклони въпроса има ли дотук данни в бизнеса с удовстоверенията за български произход да са замесени и хора над Томов и Харалампиев с аргумент, че разследването продължава. ", "date": "2019.05.31", "title": "Спецсъдът  решава да пусне ли на свобода бившия шеф на Агенцията за българите в чужбина"}
{"url": "https://www.faktor.bg/bg/articles/zadarzhaha-10-balgarski-grazhdani-zloupotrebyavali-s-detsa-onlayn", "text": "Служители на специализирания отдел „Киберпрестъпност“ при  ГДБОП задържаха 10 български граждани, злоупотребявали с деца онлайн. Задържаните на територията на цялата страна през месец април и май тази година педофили оказвали продължителен тормоз и арогантно сексуално изнудване и тормоз спрямо своите малолетни жертви /български деца от 7-12г./. В хода на процесуално-следствените действия от жилищата на арестуваните са иззети електронни веществени доказателства, документиращи престъпната им дейност, както и огромни количества /терабайти/ на видео и снимкови материали с насилствени сцени над деца. Сред част от файловете били налични и такива, в които възрастта на сексуално малтретираните жертви била под 3години. От началото на годината служителите от специализирания отдел „Киберпрестъпност“ на ГДБОП и колегите им от регионалните звена в страната са провели специализирани операции за противодействие на онлайн сексуалната експлоатация на деца в хода на които са установили и задържали  25 мъже. Задържаните са извършвали основно онлайн контакти с деца чрез социалната мрежа Фейсбук. Възползвайки се от детската наивност и доверчивост ги изнудвали за срещи на живо.  Претърсвания и изземвания са извършени на територията на градовете София, Кюстендил, Благоевград, Варна, Бургас, Враца, Пловдив,  Стара Загора, Перник и други населени места. В рамките на процесуално-следствените действия са намерени и част от предоставените от децата свои голи снимки на изнудвалите ги педофили. Задържаните от началото на годината са на възраст от 22 до 45 години, за реализираните от тях престъпни деяния е предвидено наказание лишаване от свобода до 6 години. За последната една година антимафиотите от отдел „Киберпрестъпност“ на ГДБОП са партнирали на важно международно разследване на над 60 държави, координирано от Интерпол. При провеждането на международна операция „Черна китка“ са спасени над 50 деца, жертви на блудствени действия, които са били излъчвани онлайн в интернет форум, който се хоствал на територията на страната ни. След изземването от страна на ГДБОП на компютърно информационните данни от форума и преустановяване на неговият достъп е установено, че в него членували над 60 000 потребители, които наблюдавали онлайн блудствените действия с жертвите. Част от потребителите на форума били заплатили високи суми за получаване на т.нар. „ВИП“ акаунт, който им давал право да нареждат на лицата, които извършват блудствените действия какво точно да извършват с децата по време на онлайн наблюдаваните сексуални сцени. От ГДБОП апелират за завишен родителски контрол по време на предстоящата лятна ваканция.", "date": "2019.05.31", "title": "Задържаха 10 педофили, злоупотребявали с деца онлайн"}
{"url": "https://www.faktor.bg/bg/articles/prokuraturata-poiska-postoyanen-arest-za-kmeta-na-bozhurishte", "text": "Спецпрокуратурата внесе в Специализирания наказателен съд искане за постоянен арест на кмета на община Божурище Георги Димов. Припомняме, той бе задържан на 28 май при операция на Специализираната прокуратура, осъществена със съдействието на СДВР и КПКОНПИ. Повдигнато му е обвинение за длъжностно престъпление (по чл. 282 от НК). Специализираната прокуратура привлече към наказателна отговорност и зам.-кмета на общината Габриела Дончева и младши експерт в общинската администрация. Те са обвинени за съучастие в престъпление по служба за изготвянето на официални документи с невярна информация. На двамата обвинени са определени парични гаранции от по 5 000 лева. Припомняме, че по-рано днесдесетки хора излязоха на протест в подкрепа на кмета.", "date": "2019.05.31", "title": "Спецпрокуратурата поиска постоянен арест за кмета на Божурище"}
{"url": "https://www.faktor.bg/bg/articles/obshtestvo/vasil-filipov-sled-kato-slizat-na-kozloduyskiya-bryag-botev-i-chetnitsite-noshtuvat-v-chiflika-na-dyado-mi-hrani-gi-s-6-agneta", "text": "3 дни преди да отдадем почит пред загиналите за свободата от османско робство, бившият директор на „Булгаргаз“ Васил Филипов разказа пред Faktor.bg за първата вечер на Ботевата чета. След като слиза на козлодуйския бряг, нощува в чифлика на дядо му Петър Търкалянски в село Бъзовец. Филипов подчерта, че винаги всички говорят за втория ден от похода на четата към Стара планина, но никой не споменава къде е била преди това.  „Българската история трябва да се пренапише наново и да оставим на следващите поколения истинските факти. Всички говорят за втората вечер, когато Христо Ботев с 200 четници слиза на козлодуйския бряг през 1876 г. Никой обаче не говори за първата. Тогава те отиват в чифлика на дядо ми Петър Митров Търкалянски в село Бъзовец. Там им коли 6 овце и ги храни преди прехода към Балкана. Дядо ми след това е бил и опълченец на Шипка. Той е роден 1854 г. и на 66 г. се ражда майка ми Надежда Петрова Димитрова, която е последното му дете. Дядо ми издъхна на 106 години, на 12-и февруари 1960 г. Освен, че е гледал 1000 овце и 700 дка земи, е бил и окръжен съветник в Лом. Какви роби са били, както се опитват да ни натякват от Москва? Имало си е българи, които са се възпроизвеждали. В Ломско не е имало например никакви турци. Идвали са рядко. Живели са си хората, плащали са си данъци и по-скоро е имало някакво османско владичество. Хората са пътували и са се образовали. Историята, с която ни лъжат от Москва, трябва да се пренапише и да оставим на следващите поколения достоверна информация – кои са били поробителите“, разказа Филипов.  „След като Ботевата чета е преспала в чифлика му, до Руско-турската война нито един турчин не го е търсил да го пита кого е посрещал. Погребахме дядо ми с идеална памет, ядеше колкото цялото ми семейство и пиеше ракия с водна чаша, здравеняк. Всичко това ми го е разказвала майка ми, защото съм бил малък, когато той е починал. Трябва да се съберат данни от архивите в Лом, защото не може да няма информация. Купил е много земи, но през 1922 г. фалира, защото става гарант за 500 лв. Мамят го, добавят още три нули, бягат с кредита и той е трябвало по някакъв начин да покрие гаранцията. Тогава се е изнесъл от Лом обратно в Бъзовец“, допълни наследникът на четника от Шипка.", "date": "2019.05.31", "title": "Васил Филипов: След като слизат на козлодуйския бряг, Ботев и четниците нощуват в чифлика на дядо ми, храни ги с 6 агнета"}
{"url": "https://www.faktor.bg/bg/articles/pozhar-izbuhna-v-benzinostantsiya-v-sofiya-video", "text": "Автомобил се запали на няколко крачки от колонката за зареждане с газ на бензиностанция. Инцидентът стана на бул. \"Иван Евстатиев Гешов\". Две коли на пожарната са се отзовали максимално бързо на сигнала. Те са предотвратили по-сериозни инциденти. На място в момента има и екип на полицията. Уточняват се причините за появата на огъня.", "date": "2019.05.31", "title": "Пожар избухна в бензиностанция в София (ВИДЕО)"}
{"url": "https://www.faktor.bg/bg/articles/tsatsarov-poiska-spirane-na-prisadite-na-politsaite-po-deloto-za-smartta-na-chorata", "text": "Главният прокурор Сотир Цацаров внесе искане до Върховния касационен съд за възобновяване на наказателното дело, по което 5 бивши полицейски служители са осъдени за убийство на Ангел Димитров. Чората почина на 10 ноември 2005 година при полицейската операция “Респект” в Благоевград. Главният прокурор направи и искане за спиране изпълнението на наказанията лишаване от свобода по отношение на осъдените, съобщиха от прокуратурата. По 7 г. затвор получиха петимата, обвинени за смъртта на Ангел Димитров – Чората: Мирослав Писов, Георги Калинков, Янко Грахофски, Иво Иванов и Борис Механджийски. Днес, 31.05.2019 г., главният прокурор Сотир Цацаров се срещна по тяхна молба със съпругите на осъдените, и ги уведоми за внесеното искане и от негово име за възобновяване на наказателното дело. На 31.05.2019 г. главният прокурор внесе във ВКС искане за възобновяване на наказателно дело № 1140/2018 г., за отмяна на постановеното решение от 19.04.2019 г. и връщане на делото за ново разглеждане от друг състав на касационния съд, като счита, че съдебният акт е постановен при съществени нарушения на закона и процесуалните правила, а наложените наказания са явно несправедливи. Направено е и искане за спиране изпълнението на наказанията, изтърпявани към момента от всички осъдени лица, до провеждане на съдебното заседание по образуваното дело за възобновяване на наказателното производство и постановяване на решението. Ако съдът уважи искането на главния прокурор за спиране изпълнението на наказанията, осъдените Мирослав Писов, Иво Иванов, Борис Механджийски, Янко Граховски и Георги Калинков следва да бъдат освободени от местата за лишаване от свобода до произнасяне на ВКС по направените искания за възобновяване.", "date": "2019.05.31", "title": "Цацаров поиска спиране на присъдите на полицаите по делото за смъртта на Чората"}
{"url": "https://www.faktor.bg/bg/articles/novini/balgariya/ivan-geshev-dans-ni-predadoha-informatsiya-za-ofshornite-smetki-skoro-ochakvayte-novini", "text": "\"Задържан за 24 часа е кметът на район \"Северен\" в Пловдив Ральо Ралев. Подробности ще има, когато можем да представим достатъчно данни на обществото\", заяви пред БНТ зам.-главният прокурор Иван Гешев. \"Можем да направим сравнение със случая с този в \"Младиост\" в София, където прокуратурата беше изцяло открита\", каза той. Гешев коментира и спецакцията в Монтана. \"Не може да се вземат пари по един толкова балъшки начин\", каза още зам.-главният прокурор. Гешев допълни, че при спецакцията, която бе проведена вчера в Монтана, заловената група е извършвала всичко, от което е можело да се изкарат пари. Относно случая с кмета на Божурище Гешев заяви, че днес ще бъде внесено искане да му бъде наложена мярка за неотклонение.  Той обясни, че в община Божурище са регистрирани множество нарушения. \"По отношение на доказателства, сме на 100% готови за изминалите три дни\", каза Гешев и съобщи, че има готов доклад на АДФ по случая. Иван Гешев заяви накрая на разговора, че крайният срок, в който Държавната агенция по национална сигурност е трябвало да предаде информация за офшорни сметки на хора, заемащи високи административни постове, е изтекъл вчера. Той потвърди, че скоро прокуратурата ще оповести информация около проверките.", "date": "2019.05.31", "title": "Иван Гешев: Изтече срокът на ДАНС за проверка на офшорните сметки, скоро очаквайте обобщение"}
{"url": "https://www.faktor.bg/bg/articles/cherven-sotsiolog-se-olya-tsvetanov-e-chovek-na-tsru", "text": "Някои хора още живеят в 1945-та година и нелепите идеологеми на Сталин.  Един от тях, за съжаление, преподава на студентите от Факултета по журналистика. Нима от СУ не забелязват, че не става за тази работа, не си ли задават един въпрос-как изглежда подобен човек в очите на студентите. А телевизиите?  Ето  пример от тази сутрин, коментар на тази персона за оставката на Цветан Цветанов от позициите в ГЕРБ в ефира на Нова тв: \"Дали ЦРУ са се отказали от своя човек, официализиран човек в България и са казали \"Ти вече не ставаш за нашата политика, ще те заменяме с някой друг. Самият той това го демонстрира\"  Това заяви най-сериозно социологът Михаил Мирчев. На местните избори през 2015 г. той се кандидатира за кмет на София, издигнат от коалицията „БСП – лява България\". Класира се на трето място с 8,4%. Ще припомним, че той е син на секретаря на ЦК на БКП Стоян Михайлов, баща на депутат от БСП. \"Поредната конспиративна теория\", отбеляза доц. Румяна Коларова, ръководител на катедра “Политология“ към СУ “Св. Климент Охридски“ на приказките на Мирчев за ЦРУ. Михаил Мирчев заяви, че успехът на ГЕРБ на евроизборите е привиден. Леко ни е срам да повторим всички странни неща, които каза. Те могат да бъдат интересни единствено на медицината. \"Нашето въображение е бедно\", много правилно забеляза той. \"Започнаха да излизат информации, че реалните проценти са съвсем други, това е вторият изборен провал на великия изборджия Цветанов, първият беше на президентските избори през 2016 г., от него се очакваше тогава да включи този механизъм, а той отказа\", обясни проф. Мирчев. \"Много важно е кой ще замести Цветанов. ...Абсурдно е Томислав Дончев да е логичният наследник, трябва да се отделя политиката от организационната работа., обясни в студиото \" доц. Румяна Коларова. За нея е важно да има обяснение на оставката, дотогава ще има всякакви интерпретации, но е важно кой ще замести Цветанов. \"Вчера Борисов каза, че местните структури си работят, това означава, че той е подведен медийно, както беше когато си подаде оставката. През 2016 г. никой не му каза - ти загуби изборите\", каза още доц. Коларова. Според проф. Мирчев пък вероятно няма кой да замести Цветанов. И двамата се съгласиха, че от заместника на Цветанов ще зависи какви са резултатите на местните избори. “Какво означава оставката на Цветан Цветанов за ГЕРБ, ще разберем, като видим кой ще го замести, защото това е по-показателното. Ние може много да спекулираме какво е казал Бойко Борисов на Цветанов, дали му е казал, ако има седми мандат, ще останеш, или от местните структури са недоволни от теб“. Това каза по рано пред БНР доц. Румяна Коларова ", "date": "2019.05.31", "title": "Червен социолог, наследник на ЦК, се оля: Цветанов е човек на ЦРУ"}
{"url": "https://www.faktor.bg/bg/articles/mariya-belova-oglavi-zemedelskata-komisiya-na-myastoto-na-ministar-taneva", "text": "Мария Белова е новият шеф на земеделската комисия в парламента. Това решиха депутатите по предложение на председателят на парламентарната група на ГЕРБ Даниела Дариткова. Депутатката от ГЕРБ оглавява комисията, но и става нейн член, тъй като досега не е била част от екипа й.  Тя поема ръководната позиция след като предишният председател Десислава Танева зае поста на министър на земеделието, храните и горите на 15 май. Народните представители приеха предложението на Дариткова със 145 гласа \"за\", а 16 депутати се въздържаха. Белова е избрана за депутат в 44-ото Народно събрание от листата на ГЕРБ в избирателен район - Сливен. Тя е юрист е по образование. По време на заседанието приеха още няколко промени в парламентарните комисии по предложение на Дариткова. Радостин Танев стана част от комисията по енергетика, а Васил Цветков беше освободен. За член на икономическата комисия бе избрана Даниела Димитрова.", "date": "2019.05.31", "title": "Мария Белова оглави земеделската комисия на мястото на министър Танева"}
{"url": "https://www.faktor.bg/bg/articles/mihail-konstantinov-mestnite-izbori-shte-sa-mnogo-po-slozhni", "text": "Традиционна слабост в работата на администрацията у нас по време на избори е, че се пренебрегва въпросът с обучението, както и че системата не е добре организирана. Това стана ясно от думите на председателя на \"Информационно обслужване\" проф. Михаил Константинов, който гостува в \"България сутрин\" \" Bulgaria ON AIR\" . Според него редица хора оставали необучени, а от друга страна нерядко партиите предлагат хора на базата на свои критерии, а не на базата на професионализъм. В студиото проф. Константинов прогнозира, че организацията на следващите избори ще е добра, но те като цяло ще са много по-сложни. Той определи класирането на Андрей Слабаков за ЕП като справедливо. Гласуването на 26 май е било по-масово от това през 2007 г. и то при по-малочислено население, стана ясно още от думите му.  \"Избирателите не са отвратени, но политиците не се постараха\", каза в заключение председателят на \"Информационно обслужване\".", "date": "2019.05.31", "title": "Михаил Константинов: Местните избори ще са много по-сложни"}
{"url": "https://www.faktor.bg/bg/articles/tramp-postavi-rekord-zdravisa-s-blizo-1000-kadeti-ot-vvs", "text": "Американският президент Доналд Тръмп се срещна със завършващите кадети в Академията на американските военновъздушни сили. Държавният глава постави истински рекорд и се здрависа с близо хиляда завършващи студенти по време на церемонията по връчването на дипломите им, която продължи няколко часа. На Тръмп беше дадена възможност да стисне ръката само на отличника на випуска и на ръководството. Но той беше категоричен, че ще поздрави лично всеки от завършващите кадети, независимо от учебния му успех. Така президентът на САЩ остана на стадиона „Фалкън“ в Колорадо Спрингс и се здрависа лично с всеки един от младежите. Според академията в церемонията по завършването са участвали 989 кадети.", "date": "2019.05.31", "title": "Тръмп постави рекорд: Здрависа се с близо 1000 кадети от ВВС"}
{"url": "https://www.faktor.bg/bg/articles/mayk-pompeo-pritiska-merkel-za-severen-potok-2-huavey-i-voennite-razhodi", "text": "Държавният секретар Майк Помпео започва петдневната си европейска обиколка в петък с отложена визита в Берлин, където се очаква да натисне Германия да увеличи военните си разходи, да спре сътрудничеството си с китайската компания „Хуавей“ и да се откаже от строителството на газопровода „Северен поток 2“, пише Reuters. По време на краткото си посещение за половин ден, първият дипломат на Вашингтон ще се срещне с колегата си Хайко Маас и канцлера Ангела Меркел. Визитата му трябваше да се състои по-рано този месец, но бе отменена в последния момент заради напрежението между САЩ и Иран, още един въпрос, по който Вашингтон и Берлин имат различия. След това държавният секретар ще посети Швейцария, Нидерландия и Великобритания. В изказване пред журналистите преди отпътуването си за Европа, Помпео заяви, че Германия трябва да направи повече, за да изпълни задължението си в рамките на НАТО да отделя по 2% от брутния вътрешен продукт за отбрана. „Президентът не е доволен“, заяви той. „Те трябва да покажат план как ще изпълнят задълженията си“. Помпео отбеляза, че „Хуваей“, която Вашингтон смята за заплаха за сигурността на НАТО, ще бъде тема на разговорите във всички европейски страни, които посети. Освен това се очаква Помпео да изрази възраженията на САЩ спрямо строителството на газопровода „Северен поток 2“, който ще позволи на Германия и Русия да изключат Украйна от газовия транзит. Тръмп предупреди, че на западните компании, които участват в проекта, може да бъдат наложени санкции. Германия, от своя страна, е твърда в намерението си да реализира проекта, в който участват пет големи европейски енергийни компании – германските Uniper и Wintershall, англо-холандската група Royal Dutch Shell, френската Engie и австрийската OMV.", "date": "2019.05.31", "title": "Майк Помпео притиска Меркел за  „Северен поток 2“, „Хуавей\" и военните разходи"}
{"url": "https://www.faktor.bg/bg/articles/generalniyat-sekretar-na-nato-gotovi-sme-da-priemem-severna-makedoniya-v-aliansa", "text": "Генералният секретар на НАТО Йенс Столтенберг изпраща ясен сигнал до Северна Македония - Алиансът е готов да приветства Македония за евроатлантическото семейство. Това е посланието, изпратено от Столтенберг в интервю за МИА, което той дава малко преди посещението си в Скопие, където ще се проведе среща на посланиците на страните от Алианса. Той с нетърпение очаква отново да посети Скопие и заяви, че ратификацията на предприсъединителния протокол напредва добре. Столтенберг каза, че някои страни няма възможността да ратифицират протокола и според него членството на Северна Македония в НАТО ще допринесе за сигурността на 3ападните Балкани и целия евроатлантически регион.  На срещата на Северноатпантическия съвет се очаква да се говори за интеграцията на страната в НАТО, но също и за напредъка на реформите, включително тези в обпастта на правосъдието. Столтенберг говори за значението на участието на Северна Македония в срещите на Апианса, както и за по-нататъшното развитие на събитията в спора между Белград и Прищина. „С нетърпение очаквам да посетя отново Скопие, този път със Северноатлантическия съвет, това са 29-те посланици на всички съюзници в НАТО. Посещението ни в Северна Македония изпраща ясен сигнал: готови сме да ви посрещнем в семейството на НАТО\", каза Столтенберг.  „През февруари подписахме протокола за присъединяване. Това беше исторически момент за вашата страна и за Алианса. Сега Северна Македония има място в масата на НАТО. Външният министър Никола Димитров се присъедини към нас през април за годишнината на Алианса, а по-късно през юни министър Шекеринска отново ще участва в срещата на министрите на отбраната на НАТО в Брюксел”, посочи още той. „На път сме да приемем Македония в НАТО. Това стана възможно благодарение на ангажимента и смелостта на лидерите в Скопие и Атина да намерят решение на спора за името. Ратификацията напредва добре, когато всички страни членки ратифицират протокола за присъединяване, Северна Македония ще стане трийстият член на Алианса. Членството в НАТО ще донесе по-голяма сигурност и просперитет на всички хора в Северна Македония\", категоричен бе Столтенберг.", "date": "2019.05.31", "title": "Генералният секретар на НАТО: Готови сме да приемем Северна Македония в алианса"}
{"url": "https://www.faktor.bg/bg/articles/rokadi-v-gerb-boyko-borisov-s-analiz-na-izborite", "text": "Очаква се премиерът Бойко Борисов да направи анализ на изборните резултати на ГЕРБ от евровота. Той не е коментирал и изненадващата оставка на втория в партията Цветан Цветанов. Вчера зам.-председателят на ГЕРБ се оттегли от всички ръководни постове и обяви, че остава редови член на партията. До това се стигнало след разговор с председателя Бойко Борисов. Като причина за оставката Цветанов изтъкна, че е усетил, че доверието на премиера към него било нарушено.", "date": "2019.05.31", "title": "Рокади в ГЕРБ: Бойко Борисов с анализ на изборите"}
{"url": "https://www.faktor.bg/bg/articles/neno-dimov-nyama-predpostavki-za-promeni-v-upravlenieto-sled-ostavkata-na-tsvetanov", "text": "\"Няма предпоставка за промяна и проблеми в управляващата коалиция след оттеглянето на Цветан Цветанов\". заяви пред БНТ министърът на околната среда и водите Нено Димов във връзка с оставките на Цветан Цветанов от ръководните постове в ГЕРБ.  На въпрос дали след промените в ГЕРБ ще има промяна в управляващата коалиция, Димов отговори: „Не, не мисля, че има такава предпоставка. Това е вътрешнопартийно развитие. Мисля, че след резултатите, в които ГЕРБ убедително победи и ВМРО се представи изключително добре, не мисля, че ще има проблем\". \"Целият Североизточен район на България вече отговаря на нормите за качество на въздух\", коментира още Димов. По думите му, големите градове като София и Бургас намаляват стойностите на замърсяване на въздуха с всяка година. Министърът изтъкна, че се очаква следващата година десет български общини да подменят градския си транспорт, като ресурсът за подобряване на чистотата на атмосферния въздух се усвоява добре. \"На 28-ми май след дълги преговори с ЕК отделихме нов ресурс от около 380 млн. лв. за десет общини, които имат възможност да кандидастват за смяна на градския транспорт с трамваи, електробуси и тролейбуси и евентуално към края на годината - още 80 млн. за фини прахови частици от битовото отопление за онези общини, които не можаха да кандидастват\", каза още екоминистърът. \"Предстои да се реши на европейско ниво как да се регулира движението на стари автомобили в ЕС, които не отговарят на еко изискванията, като Министерството на транспорта вече поема нужните действия\", обясни Нено Димов.", "date": "2019.05.31", "title": "Нено Димов: Управлението е стабилно, няма предпоставки за промени след оставката на Цветанов"}
{"url": "https://www.faktor.bg/bg/articles/dikme-porozhanov-tryabvashe-da-si-tragne-oshte-predi-godina-vodeshe-nekompetentna-politika", "text": "\"ГЕРБ не спечели тези избори, а БСП просто ги загуби. ДПС се справи изключително добре на европвота, тъй като всички очакваха по-малко от 300 000 гласа\". Това заяви пред БТВ бившият земеделски министър Мехмед Дикме. Той допълни, че партията на Сокола е започнала да разширява влиянието си в общини като Видин, Враца и Монтана.  По повод закона за къщите на гости, Мехмед Дикме коментира, че законът е направен така, че никой не е длъжен да връща пари на държавата заради това, че малките хотели не са се използвали по предназначение. Според него вината трябва да се търси в тези, които 5 години не са контролирали как се харчат средствата по проектите, но допълни, че законът е направен така, че дори и Порожанов няма да носи вина. Той пряко обвини бившия земеделски министър Румен Порожанов за законодателни пропуски, които са позволили да се стигне до пръскането на пари не по предназначение.  \"Румен Порожанов не си тръгва от Министерски съвет заради къщите за гости, а те бяха просто последната капка, която преляха чашата. Той трябваше да подаде оставка още преди една година, защото водеше некомпетентна политика\", каза още Дикме.", "date": "2019.05.31", "title": "Дикме: Заради некомпетентната политика на Порожанов, няма да има наказани около скандала с къщите за гости"}
{"url": "https://www.faktor.bg/bg/articles/shte-e-oblachno-na-mnogo-mesta-shte-ima-kratkotrayni-valezhi-gramotevitsi-i-vremenno-usilvane-na-vyatara", "text": "Днес ще се развива купесто-дъждовна облачност и на много места ще има краткотрайни валежи, гръмотевици и временно усилване на вятъра. Ще има и градушка. Главно в Централна България има условия за интензивни валежи. Ще духа до умерен северозападен, в Източна България – североизточен вятър. В Западна България ще проникне хладен въздух и температурите ще се понижат, докато в Източна България, където ще има и слънчеви часове температурите ще са по-високи. Преобладаващите максимални температури ще бъдат между 19° и 24°, на места в Източна България - до 26°-27°. През нощта срещу събота гръмотевични бури все още ще има в Централна България. Атмосферното налягане слабо ще се понижи и ще е малко по-ниско от средното за май.  Над Черноморието ще преобладава слънчево време, след обяд с временни увеличения на облачността. На места, главно по северното крайбрежие ще превали и прегърми. Ще духа до умерен североизточен вятър. Максимални температури на въздуха: 24-26°. Температурата на морската вода е 20-21°, само на север от Варна е 15°. Вълнението на морето ще е 1-2 бала.  Над планините ще се развива мощна купесто-дъждовна облачност и на много места ще има валежи и гръмотевични бури. Ще духа силен югозападен вятър, който по-късно през деня в ниските части ще се ориентира от северозапад. Максимална температура на височина 1200 метра около 15°, на 2000 метра – около 9°.", "date": "2019.05.31", "title": "Ще е облачно, на много места ще има краткотрайни валежи, гръмотевици и временно усилване на вятъра"}
{"url": "https://www.faktor.bg/bg/articles/sadat-gleda-myarkata-za-neotklonenie-na-kmeta-na-bozhurishte-zhitelite-izlyazoha-na-protest-za-da-go-podkrepyat", "text": "След 72 часа в ареста, съдът ще гледа мярката за неотклонение на кмета на Божурище. Георги Димов беше задържан във вторник при акция на Спецпрокуратурата. Той е заподозрян за сключване на имотни сделки, ощетили местната хазна. Кметът е разследван за продажба на 4 общински имота на занижени цени. 80 декара общинска земя пред регулация на километър от София е оценена на 1, 68 лв. за квадратен метър. След търг по оценката, терените са продадени на частници за малко над 2 лв. квадрата. Една от фирмите спечелили имотите, се оказа близка до бащата на кмета на Божурище. В Божурище излязоха на протест срещу ареста на Димов. Гражданите казват, че са доволни от работата му.", "date": "2019.05.31", "title": "Съдът гледа мярката за неотклонение на кмета на Божурище, жители излязоха на протест в негова подкрепа"}
{"url": "https://www.faktor.bg/bg/articles/partiyata-koyato-nay-silno-se-zastapva-za-ostavane-v-es-stana-no1-vav-velikobritaniya", "text": "Либералдемократите се издигнаха на първо място пред консерваторите, лейбъристите и Брекзит партията, показва ново социологическо проучване, цитирано от британския вестник The Times. Партията, която най-силно се застъпва за оставане в ЕС оглави проучването на The Times / YouGov с 24%, като за първи път тя е водеща от 2010 година насам. Подкрепата за Брекзит партията, която излезе на първо място на изборите за Европейски парламент с 31,6%, отстъпва назад. Двадесет и два процента от гласоподавателите биха подкрепили партията, ако сега се проведат общи избори, установи проучването. Торите и лейбъристите са наравно с 19%, а Зелените получават 8%. Безпрецедентно е две партии-претенденти да заемат първите места в предизборно допитване, според Антони Уелс, от YouGov. Резултатите показват признаци, че електоратът се разделя между такива, които подкрепят Брекзит без сделка и такива, които искат да обърнат резултата от референдума през 2016 година. Проучването установи, че близо 70% от гласоподавателите смятат, че Брекзит е най-важният въпрос, пред който е изправена Великобритания. Вчера Филип Хамънд, финансовият министър, стана първият министър на кабинета, който заяви, че безизходицата около Брекзит може да бъде решена само с втори референдум. \"Ако стигнем до точката, в която парламентът признава, че не може да разреши ситуацията, тогава ще трябва да се обърнем към народа\", каза той пред BBC Radio 4. \"Не съм сигурен, че едни общи избори могат да решат въпроса, по простата причина, че и двете основни политически партии са разделени по въпроса.\" Хамънд също предупреди, че може да свали правителство, чийто лидер е решен да преследва Брекзит без споразумение. „Много ясно заявявам, че националният интерес надделява над партийния интерес“, каза той пред Sky News. Мат Хенкок, здравният министър, който се бори за мястото на Тереза Мей, каза, че силното представяне на либералните демократи представлява много по-голяма електорална заплаха заради Брекзит. „Консервативната партия е притисната от двете страни от либералните демократи и Брекзит партията“, каза той.", "date": "2019.05.31", "title": "Партията, която най-силно се застъпва за оставане в ЕС стана №1 във Великобритания"}
{"url": "https://www.faktor.bg/bg/articles/novini/svyat/yuzhnokoreyski-vestnik-kim-chen-un-izvarshva-masirana-chistka-i-ekzekutsii", "text": "Северна Корея е екзекутирала Ким Хьок-чхол - специалният пратеник на Пхенян в САЩ, и четирима служители на външното министерство, подготвяли на работно ниво втората среща САЩ-КНДР през февруари, вменявайки им вина за неуспеха й, съобщи в четвъртък южнокорейски вестник, цитиран от БТА. Друг високопоставен представител - Ким Йон-чхол, който беше партньор на американския държавен секретар Майк Помпейо в подготвителния период на срещата между Доналд Тръмп и Ким Чен-ун в Ханой, е бил осъден на принудителен труд и идеологическо превъзпитание в провинцията, пише \"Чосун илбо\".  Смята се, че севернокорейският лидер извършва масирана чистка, за да отклони вниманието от вътрешни вълнения и недоволство, съобщава изданието в Сеул. \"Ким Хьок-чхол беше разследван и екзекутиран през март заедно с четирима служители на външното министерство на летище Мирим\", съобщил неназован севернокорейски източник. Петимата били обвинени, че са шпиони на САЩ. При преговорите преди срещата на върха Ким Хьок-чхол беше партньор на американския специален представител Стивън Бигън. Ким Сон -хе, който работил заедно с Ким Хьок-чхол, пък бил изпратен в политически затворнически лагер. Шин Хе-йон - преводачът на Ким Чен-ун в Ханой, също бил въдворен в политически затворнически лагер, защото подкопал властта на лидера като направил критична грешка при превода. Неизвестна е и съдбата на сестрата на лидера Ким Йо-чен, която му помагаше в Ханой, съобщи вестникът и цитира неназован южнокорейски източник. Държавният севернокорейски вестник \"Родон синмун\" съобщава в четвъртък, че да се правиш, че почиташ лидера пред други хора, но да мечтаеш за друго, е антипартиен, антиреволюционен акт, който заличава моралната преданост към лидера и такива хора няма да избегнат строгата присъда на революцията\". \"Има предатели и изменници, които само наизустяват думи на вярност към лидера, но се променят според тенденциите на времето\", пише в коментара. За пръв път от 2013 г., когато беше екзекутиран чичото на Ким Чен-ун, в официалния орган в КНДР се използват такива изрази, загатващи за чистка, посочва \"Чосун илбо\".", "date": "2019.05.31", "title": "Южнокорейски вестник: Ким Чен-ун извършва масирана чистка и екзекуции"}
{"url": "https://www.faktor.bg/bg/articles/tsik-obyavyava-imenata-na-balgarskite-evrodeputati", "text": "Централната избирателна комисия трябва да оповести конкретните имена на евродепутатите, които ще представляват България. Някои от избраните се оттеглиха, а други бяха изместени от преференциите. Право на глас имаха повече от 6 милиона българи. Близо 2 милиона от тях са го упражнили. Резултатите при 100% обработени протоколи показват: 6-тима евродепутати изпраща ГЕРБ, 5-тима БСП, трима - от ДПС, двама - от ВМРО и един - от \"Демократична България\". Този път много хора са избирали и с преференция. Най- сериозна подкрепа е получила Мария Габриел. Веднага след нея се нарежда Елена Йончева.", "date": "2019.05.31", "title": "ЦИК обявява имената на българските евродепутати"}
