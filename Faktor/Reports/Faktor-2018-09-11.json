{"url": "https://www.faktor.bg/bg/articles/tramp-misteriozno-otlozhi-vizitata-si-v-irlandiya", "text": ". Държавният глава на САЩ Доналд Тръмп отложи визитата си в Ирландия заради ангажимент в „графика“, предава AFP, цитирана от \"Фокус\". Ис9тинска мисерия е на кого е ядосан този път той.  \"Можем да потвърдим, че предложеното посещение на президента на САЩ е отложено\", се казва в изявление на говорител на кабинета на ирландския лидер. „Като причина американската страна посочи ангажимент в графика“, става ясно още от разпространения текст. По-рано бе съобщено от Белия дом, че Тръмп ще посети Париж за честването на 100-годишнината от края на Първата световна война – 11 ноември. „Президентът ще пътува до Париж през ноември, както вече беше обявено. Ние все още финализираме дали Ирландия ще бъде спирка на това пътуване\", заяви прессекретарят Сара Сандърс, като не даде никаква причина за евентуално отменяне.  Миналия месец обявиха, че Тръмп ще продължи към Ирландия след церемониите на 11 ноември, за да „поднови дълбоките и исторически връзки\" между двете страни.", "date": "2018.09.11", "title": "Тръмп мистериозно отложи визитата си в Ирландия"}
{"url": "https://www.faktor.bg/bg/articles/bsp-tova-koeto-pravim-s-vsichkite-si-deputati-pravim-go-i-s-20", "text": "Това, което правим с всичките си депутати, правим го и с  20, призна новоизбраният зам.председател на ПГ на БСП Христо Проданов в „Още от деня“ на БНТ. О този оригинален начин той коментира слизането на БСП „сред народа“ и оставянето на 20 депутати на пусия в Народното събрание.  \"Днешното изявление на премиера Борисов за комунистите ме издразни. За светлото бъдеще, което ние сме чертаели, те го строят, ще кажа, че преди 10 години Румъния беше по назад от нас по всички показатели.  Увеличението на доходите е задължително, но как стои това на фона на увеличението на газта\", попита червеният депутат.   „Платформата „Визия за България“ е национална, заяви той.        На гласуването на оставките на министрите в парламента ще бъдем цялата група на БСП, както и на ветото на президента, и когато се гледат важни законопроекти и решения. Това обяви в предаването \"Още от деня\" Христо Проданов, депутат от \"БСП за България\", зам.-председател на ПГ на партията. Оставките и назначенията обаче няма да променят абсолютно нищо, допълни той. Ние не омаловажаваме ползата от парламентарната трибуна, но нашата задача е изграждане на Национална доктрина за България. Затова, през останалите заседания, на ротационен принцип, 20 депутати от БСП ще присъстват в пленарна зала, обясни депутатът. В края на декември ще проведем Конгрес, на който ще бъде приета платформата, която ще обсъждаме през следващите три месеца с българските граждани. Но през това време, ние ще бъдем много активни в парламента, категоричен е социалистът. Президентът и БСП не са скачени съдове, той има мнение, ние имаме наше и това се решава чрез дебати. Така Проданов коментира позицията на президента Радев, че на този етап България няма нужда от предсрочни избори.", "date": "2018.09.11", "title": "БСП: Това, което правим с всичките си депутати, правим го и с  20"}
{"url": "https://www.faktor.bg/bg/articles/novini/balgariya/zhurnalistat-disident-dimitar-bochev-predlozhihme-na-bnr-bezvazmezdno-esetata-na-georgi-markov-a-ot-radioto-ni-poiskaha-pari", "text": "Дисидентът и публицист Димитър Бочев разказа спомените си за Марков в предаването „Лице в лице” по Би Ти Ви. „Георги Марков е изключителна личност, която е недооценена на родна земя, България не го заслужава – него и неговата саможертва”, заяви Бочев. По думите му те са се запознали в Германия, а в последствие работят заедно в „Дойче веле”. „След това аз отидох в „Свободна Европа”, където оглавих културната програма „Контакти”, а Георги стана моят най-редовен сътрудник. Всичките му задочни репортажи, заради които беше убит, бяха излъчени в рамките на моята програма”, каза публицистът. Бочев сподели, че е разочарован от Българското национално радио, на което е предложил да излъчат есетата на Марков. „Преди година се опитахме да излъчим поредица от репортажи по БНР – безвъзмездно. Поднесохме шедьоври на тепсия на БНР, жива класика, а те ни поискаха пари. Това не е ли национален позор? В същото време западните радиостанции дават луди пари за есетата на Георги”, коментира дисидентът. Публицистът посочи, че Георги Марков се е страхувал за живота си. „Той се страхуваше, че ще бъде убит, търсеше подкрепа в западната общественост. Той знаеше много добре, че смъртта към плътта му крачеше не от кулоарите на ЦРУ или МИ-6, а от „Шести септември” – от злодеите на държавна сигурност. Жертвата на едно убийство знае най-добре истината за палачите си. В предсмъртния си миг той споделя пред лекаря си: Отровен съм от КГБ и вие нищо не може да направите”, припомни Бочев.", "date": "2018.09.11", "title": "Журналистът-дисидент Димитър Бочев: Предложихме на БНР безвъзмездно есетата на Георги Марков, а от радиото ни поискаха пари!"}
{"url": "https://www.faktor.bg/bg/articles/novini/balgariya/pravnata-komisiya-v-ns-othvarli-vetoto-na-prezidenta-varhu-apk", "text": "Парламентарната правна комисия отхвърли ветото на президента върху промените в Административнопроцесуалния кодекс. Само от БСП подкрепиха позицията на Румен Радев, че законът ограничава конституционни права. АПК, във вида, приет на второ четене от НС, бе подкрепен от депутатите на ГЕРБ, ОП и ДПС. 7 социалисти се обявиха \"против\" закона. Въздържали се нямаше. От Воля не се появиха на заседанието. От името на президента ветото му защити проф. Емилия Друмева, шеф на правния му съвет. Тя оспори промените в АПК по линия на таксите за обжалване, някои от които се вдигат до 70 пъти, подсъдността и закритите съдебни заседания.  \"Законността не е услуга, която правовата държава предоставя на гражданите, а необходимо условие за съществуването на държавата\", заяви бившият конституционен съдия. Тя укори законотворците, че с промените в АПК \"принципът става изключение, а изключението - принцип\". \"Защо смятате, че парламентът, след като е гласувал 4 пъти по един начин, сега трябва да си промени становището\", обърна се към президентския секретар шефът на правната комисия Данаил Кирилов. От Върховния административен съд подкрепиха закона, приет от НС, и не споделят ветото. Председателят му Георги Чолаков припомни, че не за първи път се приемат такси със закон. Той припомни становището на ВАС, че таксите са принципно ниски. Чолаков припомни, че за обжалване на касационна инстанция таксата за граждани е 5 лв., а за юридически лица - 25 лв. По думите му обаче не е работа на правораздавателния орган да определя колко да се вдигнат те. Пленумът на ВАС подкрепи промените в АПК по отношение на подсъдността, не можем да споделим мотивите на президента, заяви Чолаков. \"Изменението бе изцяло съобразено с решение на КС. Аз считам, че ветото на президента в точка първа е неоснователно и следва да бъде отхвърлено\", призова той депутатите.", "date": "2018.09.11", "title": "Правната комисия в НС отхвърли ветото на президента върху АПК"}
{"url": "https://www.faktor.bg/bg/articles/novini/balgariya/yordanka-fandakova-shte-prisastva-na-kampaniyata-ubiy-skorostta-spasi-dete", "text": "Утре в 12.00 часа кметът на София Йорданка Фандъкова ще присъства на кампанията „Убий скоростта, спаси дете“, с която се извършва обновяване на пешеходни пътеки в града. Това съобщиха от пресцентъра на Столична община. Инициативата се провежда за поредна година съвместно с Радио FM+ и е насочена към привличане на вниманието на шофьорите и обществото към превенция на пътни произшествия, чиито жертви са деца.  Събитието ще се проведе пред пешеходната пътека на ул. „Съборна“ и ул. „Княз Ал. Батенберг“, която ще бъде обновена.", "date": "2018.09.11", "title": "Йорданка Фандъкова ще присъства на кампанията „Убий скоростта, спаси дете“"}
{"url": "https://www.faktor.bg/bg/articles/novini/svyat/nato-za-grandioznite-ruski-voenni-ucheniya-tova-e-podgotovka-za-golyam-konflikt", "text": "НАТО предупреди, че Русия се готви за голям конфликт, предаде ДПА. Русия започна едноседмични военни учения, рекламирани като най-големите след Студената война. Във военните маневри в руския Далечен изток участват над 300 000 войници, включително сили от Китай и Монголия. Ученията демонстрират съсредоточаването на Русия върху тренировката за голям конфликт, посочи в изявление говорителят на НАТО Оана Лунджеску. \"Те се вписват в модела, който наблюдаваме от известно време: по-самоуверена Русия, която значително увеличава бюджета за отбрана и военното си присъствие\", отбеляза тя.  \"През последните години наблюдаваме значително военно укрепване на Русия, включително в районите на Балтийско и Черно море, както и в Средиземноморието\", се казва в изявлението. \"Нещо повече, Русия показа, че желае да използва военна сила срещу съседите си, например Украйна и Грузия\", добави Лунджеску.", "date": "2018.09.11", "title": "НАТО за грандиозните руски военни учения: Това е подготовка за голям конфликт!"}
{"url": "https://www.faktor.bg/bg/articles/novini/balgariya/haralan-aleksandrov-zhertvoprinoshenietoto-v-kabineta-beshe-izvarsheno", "text": "\"Както каза и премиерът, и министрите за оставките – това има успокояващ ефект и е морален жест. Може би малко закъснял, но тази функция може би е изпълнена. Не бих казал успокояване, но все пак жертвоприношението беше извършено. И както показва средата в България – често трябва да има жертвоприношение, за да се успокои средата. Такъв случай имаше и при една друга катастрофа. Когато се случи нещо, тогава почваме да кършим пръсти и да се вайкаме. Този режим на оцеляване е трудно да стане режим на развитие”. Това каза в предаването „Денят на живо” по Канал 3 социалният антрополог Харалан Александров. Според него обществото ни наистина е станало по-богато, както твърди финансовият министър Владислав Горанов, но всъщност то не може да се зарадва на благополучието си. „Станахме по-богати, но станахме и по-неравни. Потреблението е станало по-голямо и това се вижда от редица статистики. Но усещането е, че ставаме по-бедни. И това е заради неравенството. Неефективните модели, които налагаме и които са неефективни в света, в който живеем, води до чувството за неравенство. И това е и заради неработещите институции, заради което и не можем да се зарадваме на това благополучие. И за да се върнем на оставките – хубаво е, че някой поема отговорност, но това едва ли ще доведе до по-добра работа на администрацията”, допълни Александров. Относно икономическата ситуация анторопологът изрази мнение, че бизнесът е изключително неинтелигентен заради отношението към служителите си. Според него е налице експлоатиране на хората, а и на държавата от страна на бизнеса. „Бизнесът е много облагодетелстван заради плоския данък. Затова не бива да упрекваме държавата, ако иска да влезе в ролята си. Ясно е, че все пак икономическият растеж води до обогатяваме на определени хора, но не и до масово благополучие”, каза още социалният антрополог. „Хубавото е, че вече виждаме, че започва да се инвестира и в образованието”, изтъкна Харалан Александров. „Ако искаме да задържим хората в България, трябва да повишим нивото на социалните услуги. От това се чувстваме като нация, от това идва чувството на удовлетворение. А не от това, че сме домакини на световно първенство по волейбол”, обясни той. „Хубаво е привържениците на премиера да бъдат по-умерени. Както и неговите критици. БСП е малко по-истеризирана версия на левицата в Европа. Но те са в такъв контескт. Конструкцията на електората на левицата е от 20 век, а не от 21 век. Много по-адекватни на промените са популстките партии. И това се вижда дори в САЩ и избирането на Доналд Тръмп. Упадакът на левицата и възходът на десницата се вижда и в Европа. Надявам се, че сега, когато БСП, отиде при народа, най-накрая ще разбере какво иска народът”, допълни Александров. „Народът обича да бие и да щипе политиците – това е съвсем естествено. И заради това трябва да дават публични жертвоприношения. Единствените, които са готови за избори са ГЕРБ. Това се доказа и с готовността за жертвоприношения. Колкото до левицата, явно тя вижда смяна на властта, но без да се мине през изборна процедура”, каза още той. Какво обаче ще се случи при поскъпването на цените. „Напълно възможно е да има гняв и недоволство. Напълно възможно е да се стигне и до такива нива, че обществото да реши, че това управление на трябва да напусне. Надявам се обаче това да бъде информиран избор и да сме наясно какво би следвало след това”, добави социалният антрополог. И заключи:  „Напълно сигурен съм, че ни очакват турболентни месеци”.", "date": "2018.09.11", "title": "Х. Александров: Жертвоприношениетото в кабинета беше извършено"}
{"url": "https://www.faktor.bg/bg/articles/prof-dimitar-ivanov-se-pravi-na-higienist-vremeto-za-chistene-na-balgariya-nablizhava", "text": "Времето за чистене на България наближава, каза   Димитър Иванов, който се представя за професор макроикономист, пред Би Ти Ви, в края на предаването \"Лице в лице\", когато му   подариха  ръкавици за предстоящото почистване, организирано от телевизията. Както са писали колеги: \"Никой, никъде не цитира Димитър Иванов извън българските новинарски сайтове, което е много странно за \"лектор от световна класа\", за какъвто се представя\", но както и да е; \"Къде е Дянков, къде са специалистите да викнат на Борисов: преди да вдигнете бюджетните заплати направихте ли реформа на администрацията. Това е комплимент към този електорат за следващите избори. България се нуждае от сериозно намаляване на държавните министерства преди да се тръгне към увеличаване на бюджетните заплати\", разясни още професорът. Извън литературните \"Много шум за нищо\" на Шекспир и \"Какво тук значи някаква си личност\" на Вапцаров нищо не се случи. Дискутираха се промените, кой какъв министър е. Изпусна се основния фокус за България. Става ли това правителство по-добро, качествено, никой не каза. Продължаваме да сме на последно място в Европа по всички показатели. Времето на недоволството, на гнева чука на вратата ни, философсва специалистът, когото от десетилетия спрягат за кандидат за премиер. Предстои повишаване на цените на природния газ, което ще повлече лавионообразно повишаване на транспорт, отопление, хранителни продукти и т.н, твърди още той.  78% от добавената стойност на БВП за второто тримесечие се формира от крайното потребление. При повишаване на цените, се очертава свиване на потреблението. Има обеднява не на населението. 1 млн. и 200 000 пенсионери са под границата на бедност. Това означава, че двигателите на икономическия растеж за последното тримесечие ще са твърде слаби, каза още той. Нашата икономика по официални данни представлява 3,3 % аграрен сектор, 24% - индустриален и останалото - сектор на услугите- продажба на собственост, брокери и т.н„ Може ли да изнасяме адвокатски и финансови услуги.? Не можем. Светлото бъдеще, което Премиерът предвижда със сектора на услугите, е невъзможно, смята професор Иванов.", "date": "2018.09.11", "title": "Проф. Димитър Иванов се прави на хигиенист: Времето за чистене на България наближава"}
{"url": "https://www.faktor.bg/bg/articles/retsidivist-s-37-prisadi-zaplashva-zhurnalist-v-burgas-sledvashtata-razbita-kola-shte-e-tvoyata", "text": "Автоджамбазинът Милко Киров днес се яви в Бургаския районен съд, където магистратите разгледаха мярката му за неотклонение, свързана с поредното тежко престъпление, което бургаският рецидивист извърши, пише flagman.bg.   Киров бе спипан в неделя посред нощ от смелия добричлия Петко Петков, който сгащил Милко да тараши колата му. Той извършил граждански арест на автоджамбазина, докато дойде полицията.  40-годишният Милко днес бе представляван от служебен защитник – адвокат Кирил Петков. Той обаче беше безсилен да защити клиента си заради огромното крими досие на своя клиент. Справката за съдимост на Милко се оказа цели 22 страници и може би е една от малкото толкова големи за човек на възраст 40 години, съобщи наблюдаващият прокурор. Киров има 37 присъди, а за 3-те месеца откакто е пуснат от затвора, срещу бургазлията има започнати 3 досъдебни производства за тежки умишлени престъпения.  Киров си позволи доста скандално поведение в съда, отправяйки заплаши към журналистите в кулоарите.  \"Следващата разбита кола ще е твоята!\", заплаши Киров репортер, който му отвърна, че не притежава собствен автомобил, но това явно подразни още повече бургаският рецидивист: \"Ш'си купиш!\"  На друг журналистически въпрос той си позволи дори да заплаши със саморазправа с думите: „Ай изчезвай, че ще ти лепна два шамара, ве!“.  Бургаският районен съд нямаше друг избор освен да остави зад решетките Киров. Закоравелият рецидивист с 37 присъди нямаше как да бъде пуснат на свобода или с по-лека мярка, тъй като има сериозна опасност да се укрие, да извърши друго престъпление или да попречи на разследването. Той не е бил открит от полицаите и на настоящия си адрес в жк \"Меден рудник\".", "date": "2018.09.11", "title": "Рецидивист с 37 присъди заплашва журналист в Бургас: Следващата разбита кола ще е твоята!"}
{"url": "https://www.faktor.bg/bg/articles/viktor-orban-zaplashva-v-evroparlamenta-ungariya-nyama-da-stane-zhertva-na-falshivi-obvineniya-zaradi-bezhantsite", "text": "Депутатите от Европейския парламент искат да въведат санкции срещу Унгария заради отказа й да приема мигранти. Това заяви унгарският премиер Виктор Орбан. „В Европейския парламент мнозинството депутати подкрепя миграцията. Те искат да отмъстят на Унгария заради това, че унгарците са решили да не превръщат своята страна в страна на мигранти. Истината е, че са ни произнесли присъда, но аз ще защитавам Унгария срещу лъжливите обвинения“, се казва във видеопослание на Орбан, публикувано на неговата страница във Фейсбук. Тази седмица ЕП трябва да проведе заседание за въвеждането на санкции спрямо Унгария заради отстъплението от демократичните принципи на европейската общност. В случай, че гласуването е положително, Европейската комисия ще получи възможност да лиши Будапеща от правото на глас в Съвета на Европейския съюз.  Представители на ХДС на канцлерката Ангела Меркел дори аговориха за възможността партията на Орбан ФИДЕС да бъде изключена от ПГ на Европейската народна партия в Европарламента. В отговор на тези заплахи австрийският вицеканцлер и лидер на Австрийската партия на свободата Хайнц-Кристиан Щрахе предложи на Орбан, ако бъде изключен от ЕНП да създадат обща парламентарна група в Европарламента. „Каня унгарския премиер Виктор Орбан и неговата партия ФИДЕС за сътрудничество в обща парламентарна група“, написа Щрахе във Фейсбук.", "date": "2018.09.11", "title": "Виктор Орбан заплашва в Европарламента: Унгария няма да стане жертва на фалшиви обвинения заради бежанците"}
{"url": "https://www.faktor.bg/bg/articles/zadarzhat-pod-strazha-valcho-arabadzhiev", "text": "Апелативният специализиран съд върна в ареста сина на Ветко и Маринела Арабаджиеви - Вълчо, като измени мярката му в \"задържане под стража\".  Той бе първоначално задържан, а след това пуснат, след мащабната акция в хотелите на Арабаджиеви срещу организирана престъпна група за пране на пари и данъчни измами. Днес прокуратурата внесе нови 47 тома доказателства, след които Апелативният спецсъд прецени да върне в ареста Вълчо Арабаджиев. Според апелативните съдии решението на предишната инстанция, която пусна Вълчо Арабаджиев срещу 20 хиляди лева гаранция, е  \"незаконосъобразно и необосновано\". Освен това в него личали основни грешки от правно естество.  Апелативният съд откри доказателства срещу Арабаджиев за обвинението му в пране на пари. Според прокуратурата той е държал 5,4 милиона лева в 3 банкови касети в трезор.  Както обвинението, така и съдът, прие, че за тези пари произходът е неизяснени най-вероятно са от укрити данъци на фирмата \"Виктория Груп корпорейшън\" на фамилията Арабаджиеви. Магистратите считат, че делото е със сложна фактическа обстановка и за да не попречи за изясняването ѝ, Вълчо Арабаджиев трябва да бъде задържан. Аргументираха се и с обществения интерес на престъплението. На двете счетоводителки Ромелия Кирилова и Елена Караянева, които също са с обвинения като част от престъпната група, също им бе наложена най-тежката мярка за неотклонение.  Днес в съда адвокат Илиян Василев съобщи, че Ветко и Маринела Арабаджиеви, които се издирват с европейска заповед за арест, в близките дни ще се приберат доброволно в България.", "date": "2018.09.11", "title": "Задържат под стража Вълчо Арабаджиев"}
{"url": "https://www.faktor.bg/bg/articles/imunizirat-bezplatno-pensioneri-nad-65-g-ot-2019-a", "text": "Според препоръките на СЗО сред възрастните хора, хронично болните и децата трябва да се постигне 75% обхват на имунизации. Това поставя страната ни на едно от последните места в Европа. У нас защита получават около 2% от населението. През изминалата година обаче ваксинациите са нараснали двойно и са обхванали 4% от нашенците, като в началото на 2018 година серумите бяха изчерпани. Въпреки това обхватът е изключително нисък дори и сред рисковите групи. Ето защо в управленската програма на правителството са заложени и безплатни имунизации за най-уязвимите, пише „Телеграф“. Очаква се през есента на 2019 година да бъдат осигурени ваксини за хората на и над 65 г. През предстоящия грипен сезон те ще трябва сами да закупят серумите. Най-подходящият период за поставяне на ваксина е в началото на октомври. Причината е, че организмът се нуждае от около три седмици, за да изгради защита, преди да се срещне с грипа.", "date": "2018.09.11", "title": "Имунизират безплатно пенсионери над 65 г. от 2019-а"}
{"url": "https://www.faktor.bg/bg/articles/registrirame-onlayn-firma-v-es-za-pet-dni", "text": "Търговски дружества на територията на целия ЕС ще могат да се регистрират онлайн само за пет дни. Това заяви евродепутатът Емил Радев. Новите правила за регистрация на фирми ще важат в рамките на целия съюз, а ООД и ЕООД засега са дружествата, познати у нас, които попадат в обхвата на директивата. Поради по-сложните процеси при акционерните дружества засега те няма да влизат в обсега й. Става дума за директива, която се разглежда от правната комисия в Европарламента. Може да стане факт след Нова година, като след това има гратисен период за всяка отделна държава. „Таксите ще бъдат минимални, за да покриват разноските, в момента има много високи такси в някои държави-членки. Всяка страна ще може да иска някои допълнителни неща. Те ще представят публично примерен устав, за да може да се попълват бланки и така ще е лесно и евтино“, обяснява пред „Монитор“ Радев. Той допълни, че се очаква промяната да спестява на малките и средни предприятия годишно около 80 млн. евро. \"В момента само 17 държави-членки на ЕС имат възможност за онлайн регистрация на дружества. С директивата за използването на цифровите инструменти в дружественото право на практика ще се въведе възможност в целия ЕС за отдалечена цифрова регистрация\", уточнява Радев. \"Ще могат да се регистрират онлайн клонове на дружества в други държави-членки. След като промяната стане факт, ще се плащат дистанционно и регистрационните такси, които ще са колкото да покрият административните разходи. Също така ще е възможно да се изкарват типови образци на дружествени договори, устави, без да се налага използването на голяма квалифицирана правна помощ, да може всеки да регистрира дружество онлайн в друга държава-членка\", обяснява евродепутатът. По думите на Емил Радев тези нововъведения ще са от полза за малките и средни фирми, които се занимават с онлайн търговия. \"Когато купувачът има пред себе си фирма, работеща онлайн, с регистрация в неговата държава, ще се отнася с по-голямо доверие към нея\", уточни той.", "date": "2018.09.11", "title": "Директива на ЕС: Регистрираме онлайн търговски дружества за пет дни"}
{"url": "https://www.faktor.bg/bg/articles/antikoruptsionnata-komisiya-zapochva-palna-proverka-na-bosa-na-karnobatska", "text": "Комисия “Антикорупция” започва пълна проверка на имуществото на алкохолния бос Миню Стайков. Това съобщи за “Труд” шефът на Комисията за противодействие на корупцията и за отнемане на незаконно придобитото имущество (КПКОНПИ) Пламен Георгиев. Само преди седмица комисията бе сезирана и образува ревизия и за издирвания от Интерпол туристически бос Ветко Арабаджиев и членовете на семейството му. Пламен Георгиев посочи, че инспекторите вече са уведомени за обвинените лица, които спецпрокуратурата разследва за участие в организирана престъпна група за данъчни измами и пране на пари. Ще бъдат проверявани не само Стайкови – баща и син, но и всички останали, както и техните близки. В сряда ще се решава дали бургаският клон на КПКОНПИ ще провежда ревизията, тъй като много от обвинените са с адресни регистрации в Бургаска област. “Ще бъдат сформирани специализирани екипи, както по случая с Арабаджиеви. Ще бъдат установявани както парични преводи, така и всякакви други имуществени отношения”, обясни Георгиев. Той посочи, че по закон срокът за проверката е 1 г., но прокуратурата може да поиска веднага налагане на запор на имуществото като обезпечителна мярка. “Ние можем да пристъпим към запор единствено, ако установим несъответствие между доходи и разходи, обясни още Георгиев. В събота Специализираният наказателен съд остави за постоянно в ареста Миню Стайков, шуреят му Белун Хазърбасанов и Иван Димитров – син на кмета на Карнобат Георги Димитров. Синът на Миню Стайков – Стайко и още четирима души все още се издирват.", "date": "2018.09.11", "title": "Антикорупционната комисия започва пълна проверка на боса на \"Карнобатска\""}
{"url": "https://www.faktor.bg/bg/articles/ikonomika/biznes/bivshiyat-sotsialen-ministar-ivan-neykov-gerb-veche-ne-mozhe-da-dade-zaden-za-uvelichenieto-na-zaplatite", "text": "Не съм фен на ГЕРБ, но не мога да си изкривя душата и да кажа, че е лошо да се увеличават заплатите. Щом веднъж са го обещали, няма как да дадат на заден ход и да не го изпълнят. Неофициално мога да кажа, от контактите по министерствата, които имам, че никой не е знаел за това увеличение на бюджетните заплати. Това каза в предаването \"Още от деня\" по БНТ бившият социален министър, който коментира днешната новина, че заплатите в бюджетния сектор ще бъдат увеличени с 10%. \"Това увеличение носи много повече въпроси, отколкото може да си представи обикновенния гражданин. Едни от тях са какво ще е влиянието върху малките и средните предприятия, ще намалим ли броя на работещите бедни, ще намалим бедността, как ще процедираме с минималната работна заплата. В частния сектор също ще искат увеличение, защото хората ще си кажат - ние с нашите пари осигуряваме по-високи заплати за държавния сектор и сега и ние искаме по-високи заплати. Най-вероятно това увеличение ще помогне на хората да посрещнат увеличението на цените. Последните години нямаше инфлация. Сега за една година има два пъти ръст на цените не енергоносителите. В България практиката показва, че има два основни фактора, които оказват основно влияние за т.нар \"тежка зима\". Единият е селскостопанският сектор, а другият е туризмът. Ако тези два сектора имат добри резултати през годината, не можем да говорим за \"тежка\" или \"гладна зима\". Хората, които са със средна и над средна заплата, при двама работещи, предполагам, че няма да имат \"тежка зима\". За мен това увеличение е една реакция на ставащото в страната. Това по-скоро е политически ход, отколкото чисто икономически\", каза още Иван Нейков.", "date": "2018.09.11", "title": "Бившият социален министър Иван Нейков:  ГЕРБ вече не може да даде заден за увеличението на заплатите"}
{"url": "https://www.faktor.bg/bg/articles/ikonomika/biznes/vasko-nachev-balgariya-tryabva-da-se-opita-da-predogovori-tsenata-na-prirodniya-gaz-ot-rusiya", "text": "Очертава се по-тежка зима за повечето българи, поради исканото от \"Булгаргаз\" ново увеличение от 1 октомври, парното и токът да поскъпнат с 14%. \"Искането на \"Булгаргаз\" е регулярно. Цената се формира на база на цената на нефта. Поскъпването няма нищо общо с предоговарянето на условията с Русия. Дойде моментът, в който България трябва да се опита да предоговори цената на природния газ, който получава от Русия. Силно се надявам да успеем. Но потенциалът, с който \"Булгаргаз\" разполага, няма да бъде достатъчен. Тази информация не е от вчера. Трябва да са се подготвили подобаващо\", категоричен бе енергийният експерт Васко Начев.  Гостът отбеляза в \"Денят ON AIR\", че следващата такава възможност за предоговаряне е чак през 2020 година. Ако преговорите се провалят, то ние ще изгубим още няколко милиарда лева, уточни още Начев. \"Въпросът не е да поискаме по-евтина цена на газа от \"Газпром\". Трябва да бъдат поставени въпросите за начина на формиране на цената. Трябва да бъде прекратена практиката цената на газа да бъде пресмятана през нефтения индекс. Убеден съм, че \"Булгаргаз\" няма да направи това. Тази промяна ще разтърси начина, по който те работят\", обясни експертът пред Bulgaria ON AIR.  За финал на разговора Васил Начев отбеляза, че мениджмънтът на \"Булгаргаз\" не е достатъчно ефективен. Също така припомни, че от 1 януари се очаква още едно поскъпване на природния газ.", "date": "2018.09.11", "title": "Васко Начев: България трябва да се опита да предоговори цената на природния газ от Русия"}
{"url": "https://www.faktor.bg/bg/articles/nasha-gordost-balgarche-bi-sauchenitsite-s-v-pekin-v-test-po-kitayski", "text": "10-годишната Красиана Стоянова от Велико Търново би съучениците си в пекинското училище, което посещава, на теста по китайски език.  Изпитът е задължителен за всички ученици и е част от срочните оценки на децата. Краси трябвало да се яви на първия си тест само няколко месеца, след като въобще започнала да изучава китайските йероглифи. Но резултатът й бил зашеметяващ - 99,5 точки от 100 възможни, съобщават от borbabg.com. За невероятното си постижение търновчето получило награда от училището и предложение да се снима в реклама за онлайн приложение за изучаване на китайски. В края на годината, на втория тест Краси постигнала 91 точки и отново се оказала най-добрата в класа си, в който е единствената чужденка. Майка й - доцент Искра Мандова, преподава в Пекинския университет за езици и култура и се занимава с писане на проекти. Ето какво споделя гордата майка за успеха на Красиана: \"Краси имаше месец време да се адаптира в Пекин. Бяхме ангажирали бавачка, която да й говори на китайски, но истината е, че когато тръгна на училище, не знаеше езика. Пуснахме я в дълбокото, но тя се справи прекрасно и сега говори пекинския диалект без никакъв акцент\", разказва доц. Мандова. И уточнява, че Краси постъпила в първи клас в Пекинското базово училище, макар тук да е била завършила вече втори клас. В неделното училище обаче продължавала да изучава предмети от родната учебна програма едновременно за ІІІ и ІV клас, за да може да положи приравнителни изпити и да тръгне на 15 септември със съучениците си, които са четвъртокласници, в ОУ \"Св. Патриарх Евтимий\". \"Беше ми трудно в началото, само седях на чина и се опитвах да слушам. А когато децата ми казваха имената си, аз постоянно си ги повтарях в ума, за да мога да ги запомня. После започнах да говоря, но понеже не зная всички йероглифи, ми беше проблем да разбирам условията на задачите по математика\", разказва Краси. (Източник: dir.bg)", "date": "2018.09.11", "title": "Наша гордост: Българче би в тест по китайски съучениците с в Пекин"}
{"url": "https://www.faktor.bg/bg/articles/zapochvat-savmestni-poleti-na-voennovazdushnite-sili-na-balgariya-i-gartsiya", "text": "Екипажи на самолети МиГ-29 от състава на авиобаза Граф Игнатиево и самолети F-16 от състава на авиобаза Неа Анхиалос, Република Гърция, започват от днес участието си в съвместни полети „Green Bridge 2018”. Това съобщиха от пресцентъра на военното министерство. Основните цели на българо-гръцките тренировъчни полети са свързани с постигане на по-добра координация и оперативна съвместимост при провеждането на презгранични операции при контрол над въздухоплаването и охраната на въздушното пространство, както и повишаване подготовката на екипажите по точното изпълнение на съгласувани по време и място полетни задачи във въздушното пространство на двете страни. Съгласно сценария на съвместните полети, се извършва и реално приемане и предаване на управлението на екипажите от съответните национални Центрове за управление и докладване. Първата съвместна летателна тренировка с гръцките Военновъздушни сили (ВВС) в изпълнение на мисията по охрана на въздушното пространство на двете страни в системата на ПВО и ПРО на НАТО се проведе през 2013 г. под наименованието „DACT – 2013”.", "date": "2018.09.11", "title": "Започват съвместни полети на Военновъздушните сили на България и Гърция"}
{"url": "https://www.faktor.bg/bg/articles/spipaha-avtoshkola-v-sofiya-s-edin-kup-narusheniya", "text": "ГД \"Национална полиция\", НАП и Изпълнителна агенция \"Автомобилна администрация\" извършиха съвместна проверка в автошколи в София. В хода на предприетите съвместни действия, в една от столичните автошколи са установени редица нередности, сред които - липса на първични счетоводни документи, както и липса на касова наличност. Това съобщиха от пресцентъра на МВР. Изяснено е, че курсистите се записвали за обучение в чрез интернет-платформа на търговско дружество. Плащанията се извършвали на място в офиса на дружеството, срещу които те получавали касов бон или квитанции на името на автошколата. След това събраната сума се носела на ръка лично от управителя на дружество с ограничена отговорност на съответната автошкола. Експертите от НАП са съставили протокол за констатираното нарушение, предприети са допълнителни проверки на автошколата от компетентните институции. Същевременно служители на ИААА са връчили на управителя на търговското дружество принудителна административна мярка, свързана с предишна проверка, извършена в средата на месец юли.", "date": "2018.09.11", "title": "Спипаха автошкола в София с един куп нарушения"}
{"url": "https://www.faktor.bg/bg/articles/piyaniyat-nadziratel-ubil-16-godishen-na-patya-s-nelepo-obyasnenie-taka-stana-prosto", "text": "Пловдивският апелативен съд наложи постоянна мярка за неотклонение \"задържане под стража\" за 46-годишния Георги Доков, който блъсна и уби 16-годишно момче. Доков, който е надзирател в затвора в Пазарджик, е привлечен като обвиняем за това, че при управление на моторно превозно средство, като е нарушил правилата за движение по Закона за движения по пътищата, по непредпазливост и в пияно състояние, е причинил смъртта на ученика Станислав. На първа инстанция - Окръжният съд в Пазарджик наложи мярка за неотклонение \"парична гаранция\". Катастрофата стана на 30 август на общински път между пазарджишките села Сарая и Ивайло. Доков е управлявал лек автомобил \"Опел Астра\". Той застигнал група деца и ударил едно от тях, което карало велосипед. Момчето загинало на място. На място пристигнали екипи на полицията, като на шофьора е бил извършен тест с техническо средство \"Дрегер\", което отчело 1,58 промила алкохол в кръвта му. Според апелативните магистрати има реална опасност Георги Доков да извърши друго престъпление както и безспорни доказателства, че той е извършил деянието. Въпреки че е надзирател в затвора, мъжът е с високо обществена опасност и лоши характеристични данни, решиха още съдиите. 46-годишният мъж има 9 наказателни постановления за нарушения на Закона за движение по пътищата. На въпрос на съдията: \"Защо пихте онзи ден?\", Доков отговори, вдигайки рамене: \"Така стана просто\", предаде \"Трафик Нюз\". По данни на прокуратурата във фаталния ден Доков е тръгнал в пияно състояние с колата към съседното село, за да търси домати. Пред разследващите надзирателят разказал, че е бил изпил само една ракия, но според държавното обвинение са били много повече, тъй като дрегерът е отчел 1, 58 промила. Надзирателят заявил пред разследващите, че е бил засечен от друго превозно стредство и затова кривнал от пътя. Доказателства в тази посока обаче не са били открити. Фаталният удар е станал в тревната площ, а не на пътното платно. Надзирателят постоянно криволичел преди фаталния сблъсък, твърдят всички свидетели. Според адвоката на Георги Доков общественото мнение е негативно към клиента му, но Окръжният съд в Пазарджик е намерил смелост да се противопостави на това обществено мнение и се надяваше, че апелативният състав ще последва примера на колегите си. По думите му няма опасност Доков да се укрие или извършщи други престъпления. Защитникът не оспори авторството на деянието, тъй като Доков е заявил още на мястото на катастрофата, че е употребил алкохол. Що се отнася до нарушенията на пътя адвокатът заяви, че те са преди 10 -12 години и са погасени по давност. Адвокатът добави още, че подзащитния му не е ударил умишлено 16-годишния тийнейджър и според него най-правилната мярка за неотклонение е парична гаранция. След като съдът произнесе решението си, което е окончателно, служителите на Съдебна охрана поставиха белезници на Георги Доков и го изведоха от съдебната зала в ареста. \"Съжалявам!\", бе единствената дума, която Доков произнесе, напускайки залата. Ако бъде признат за виновен, надзирателят може да получи до 15 години затвор.", "date": "2018.09.11", "title": "Пияният надзирател, убил 16-годишен на пътя, с нелепо обяснение: Така стана просто"}
{"url": "https://www.faktor.bg/bg/articles/sadat-bavi-delo-zavedeno-ot-lozan-panov", "text": "Вече два месеца Софийският районен съд няма решение по делото, заведено от Лозан Панов срещу Комисията за противодействие на корупцията и отнемане на незаконно придобито имущество. Председателят на Върховния касационен съд съди Антикорупционната комисия заради отказа му да подаде имуществена декларация за 2016 година, съобщава \"Правен свят\".  Макар срокът за произнасяне на съда да е едномесечен, заради прекомерното натоварване на магистратите от СРС решението на 18-ти съдебен състав се бави. Показателно за броя на делата, които съдиите от най-големия съд в страната разглеждат, е и фактът, че самото дело, по жалба на Панов, беше образувано още на 18 февруари т.г., а заседанието се проведе на 12 юли. Оказа се, че вместо да търси начини да реши проблема с натовареността на съдебната система и конкретно на СРС, Панов даде своя безпрецедентен \"принос\", като започна да съди друга държавна институция. Нещо повече, ръководещият заседанията на Съдийската колегия на ВСС, която разглежда кадровото развитие на всички съдии, лично застана пред един от тях, за да се жали от наказателното постановление, с което председателят на Сметната палата го е глобил с 1000 лв. Не за друго, а заради отказ на \"съдия № 1\" да спази актуалното към 2017 г. законодателство за публичност на имуществото на заемащите висши държавни постове лица. Панов се оказа единственият от членовете на предишния Висш съдебен съвет, който отказа да декларира имуществото си както пред Инспектората към ВСС, така и пред Сметната палата. Това изискване се отнасяше и за другите двама от т.нар. \"трима големи\" в съдебната власт – председателя на Върховния административен съд и главния прокурор.", "date": "2018.09.11", "title": "Съдът бави дело на Лозан Панов срещу Комисията по антикорупция"}
{"url": "https://www.faktor.bg/bg/articles/sds-predostavi-na-arhivi-te-20-godini-ot-istoriyata-na-prehoda", "text": "Преди 30-ия си рожден ден СДС реши да предостави на Националната агенция \"Архиви\" папки с документи, които представляват 33 метра папки, които са пиблизителната височина на 10-етажен блок. \"Безценен извор за съвременната българска история\", отбеляза председателят на агенцията доц. д-р Михаил Груев. „Ценното е, че архивът е и обработен и това ще даде възможност за сравнително бързо оформяне, след което ще може свободно да се използва“, обясни още той.   С документалния материал, предаден от СДС за съхранение и дигитализация, всеки, който иска да се запознае с историята на прехода, може да го направи от началото на 2019 година. По думите на Груев в страната ни има много малко материали, за да бъде реконструирана историята на годините след падането на комунизма и масивът на СДС променя сериозно състоянието на изворовата база за този период от най-новата ни история. „За нас фактът, че самият архив се иска, означава, че СДС е партия, която твори история. И откъм тази гледна точка е породен този голям интерес към изминалите години“, коментира на свой ред новоизбрания председател на партията Румен Христов. По думите му новото синьо ръководство единодушно е взело решението да предостави архивите на партията именно на агенция \"Архиви\".", "date": "2018.09.11", "title": "СДС предостави на \"Архиви\"-те 20 години от историята на прехода в 33 метра папки"}
{"url": "https://www.faktor.bg/bg/articles/zaev-gartsiya-prizna-makedonskata-identichnost-i-makedonskiya-ezik", "text": "С договора от Преспа Гърция призна македонската идентичност и македонския език, заяви пред граждани на Велес премиерът на Македония Зоран Заев. Той агитира сънародниците си с кампанията \"Излезте и гласувайте за Европейска Македония\"  да участват и да подкрепят референдума за името Северна Македония. \"27 г. влачене и губене на време е достатъчно. Време да се присъединим към Европа и НАТО. Време е за по-добър живот за всички граждани на Македония, изтъкна Заев. Въпреки че компромисът с Гърция се усеща като \"болка в гърдите\", това е единственият начин към по-добро бъдеще, убеден е премиерът.  \"Направих компромис, защото това е единственият път напред\", поясни той и добави, че споразумението за името е достъпно и всеки може да го прочете.", "date": "2018.09.11", "title": "Заев: Гърция призна македонската идентичност и македонския език"}
{"url": "https://www.faktor.bg/bg/articles/zapochna-sreshtata-na-spetsialniya-pratenik-na-oon-za-siriya-s-diplomati-ot-rusiya-iran-i-turtsiya", "text": "Започна срещата в Женева на специалния пратеник на ООН за Сирия Стeфано де Мистура с дипломати от Русия, Иран и Турция, предаде ТАСС. Основната тема на срещата ще бъде създаването на сирийски конституционен комитет, но специално внимание ще бъде отделено също на ситуацията в провинция Идлиб, последен бастион на опозицията срещу правителството на президента Башар ал Асад. От Русия на срещата ще бъдат специалният представител на руския президент за кризата в Сирия Александър Лаврентиев и заместник-министърът на външните работи Сергей Вершинин. Иран ще бъде представляван от заместник-министъра на външните работи Хосейн Ансари, а Турция - от заместник-министъра на външните работи Седат Йонал. Де Мистура имаше вчера отделни неофициални срещи с делегациите на трите страни, а днес е финалният кръг от преговорите, на който не са допуснати журналисти, отбелязва ТАСС.", "date": "2018.09.11", "title": "Започна срещата на специалния пратеник на ООН за Сирия с дипломати от Русия, Иран и Турция"}
{"url": "https://www.faktor.bg/bg/articles/darvari-se-klaha-v-tran", "text": "Криминално проявен мъж на 33 години бе задържан от служители на РУ – Трън за нанасяне на лека телесна повреда. Снощи,около 23,15 ч. в РУ – Трън бил подаден сигнал за намушкан мъж в  село Лева река.    Пристигайки на местопроизшествието, служителите на реда заварили 35 – годишния И. Ж. с прободна рана в областта на гърба. Потърпевшият незабавно бил транспортиран в ЦСМП Перник без опасност за живота.   Криминалистите от РУ -Трън предприели незабавни оперативно – издирвателни мероприятия, в резултат на които бил установен извършителя на криминалното деяние – З. Я. (33 г. ) от град Кюстендил. Открит е и ножът, с който била нанесена прободната рана.    Двамата мъже работили заедно като дървосекачи в района на селото. Оказало се, че повод за намушкването е възникнал спор между тях. Извършителят е криминално проявен, познат на органите на реда с извършени кражби. Задържан е за 24 часа с полицейска заповед.   Образувано е досъдебно производство и работата по случая продължава.", "date": "2018.09.11", "title": "Дървари се клаха в Трън"}
{"url": "https://www.faktor.bg/bg/articles/novini/svyat/the-daily-beast-sasht-gotvat-totalna-ikonomicheska-izolatsiya-ako-rusiya-podkrepi-nastaplenieto-sreshtu-idlib", "text": "Администрацията на Тръмп готви \"тотална икономическа изолация\", ако Русия подкрепи настъплението на войските на Башар Асад срещу Идлиб, съобщава The Daily Beast като се позовава на свои източник. \"Това ще се случи не само ако използват химическо оръжие, но и ако руснациет помогнат на Асад в настъплението срещу града\", казал анонимният източник. По думите на представител на Държавния департамент специалните пратеник за Сирия Джим Джефри и посланикът за особени поръчения Джоел Райбърн са заминали за Женева, за да постигнат европейски консенсус за сериозно предупреждение по адрес на Москва и Сирия. Според него, настъплението срещу Идлиб ще доведе до постигането на съгласие дори от страна на тези европейски представители, които преди бяха против засилването на санкциите.", "date": "2018.09.11", "title": "The Daily Beast: САЩ готват \"тотална икономическа изолация\", ако Русия подкрепи настъплението срещу Идлиб"}
{"url": "https://www.faktor.bg/bg/articles/sled-tezhko-sabranie-patriotite-reshiha-podkrepyame-volen-siderov", "text": "Политическият съвет на \"Обединени патриоти\" подкрепя дейността на председателя и ръководството на парламентарната група на ОП, както и на представителите на коалицията – членове на Министерски съвет.  Това съобщиха от пресцентъра на коалицията. Лидерите Валери Симеонов, Красимир Каракачанов и Волен Сидеров обявиха, че твърдо стоят зад кабинета и премиера Бойко Борисов.  Ето какво още пише в съобщението, разпространено до медиите:  Днес, 11.09.2018 г. се проведе заседание на Политическия съвет на КП „Обединени патриоти – НФСБ, АТАКА и ВМРО\". Взе се решение, че ПС одобрява и подкрепя дейността на председателя и ръководството на парламентарната група на ОП, както и на представителите на коалицията – членове на Министерски съвет. Коалиция „Обединени патриоти – НФСБ, АТАКА и ВМРО\" подкрепя управленската програма и счита, че от нейното изпълнение зависи пълния мандат на Правителството.", "date": "2018.09.11", "title": "След тежко събрание патриотите решиха: Подкрепяме Сидеров и Борисов!"}
{"url": "https://www.faktor.bg/bg/articles/dogovorat-za-imeto-na-makedoniya-klati-kabineta-na-tsipras", "text": "Министърът на отбраната на Гърция и председател на „Независими гърци\", младши партньор в коалицията на премиера Алексис Ципрас, Панос Каменос, отново подчерта, че партията му няма да подкрепи правителството, ако договорът за името на Македония бъде внесен за гласуване в гръцкия парламент, предава излъчващият на албански език скопски телевизионен канал „Алсат-М“, цитиран от \"Фокус\". „Ако този договор стигне до гласуване в гръцкия парламент, ние нямаме мандат от народа да продължим и да останем в правителствената коалиция\", заяви Каменос. „Моето първо предложение към премиера ще бъде хората да покажат позицията си на референдум, на второ място - всяка дискусия [по този въпрос] да се отложи до края на нашия четиригодишен мандат, и трето - да се върви към избори\", отбеляза Каменос с предположението, че споразумението за името би могло да доведе до разрив в коалицията, която има крехко мнозинство в парламента. Това ще създаде условия за предсрочни избори.", "date": "2018.09.11", "title": "Договорът за името на Македония клати кабинета на Ципрас"}
{"url": "https://www.faktor.bg/bg/articles/novini/svyat/erdogan-katastrofata-e-neminuema-ako-asad-i-rusiya-atakuvat-idlib", "text": "\"Настъплението на войските на Башар Асад в Идлиб заплашва цяла Европа, защото ще провокира огромен бежански поток\", пише президентът на Турция Реджеп Ердоган в статия в Wall Street Journal. Според него, катастрофата е неминуема, дори ако войските на режима не изхолзват химическо оръжие, а просто превземат териториите, които сега се контролират от опозицията. Ердоган призовава Русия и Иран да предотвратят настъплението и да използват авторитета си за постигането на политическо урегулиране на конфликта в Сирия. Припомняме, че на среща с лидерите на Русия и Иран Ердоган се опита да убеди Влдимир Путин и Хасан Рохани да се откажат от превземането на Идлиб, както и да предадат контрола над провинцията на умерената сирийска опозиция. Но Иран и Русия не се отказаха от подкрепата за Асад.", "date": "2018.09.11", "title": "Ердоган: Катастрофата е неминуема ако Асад и Русия атакуват Идлиб"}
{"url": "https://www.faktor.bg/bg/articles/bsp-podkrepyame-vetoto-na-prezidenta-varhu-promenite-v-apk-shte-gi-obzhalvame-pred-konstitutsionniya-sad", "text": "Подкрепяме ветото на президента и ако промените в Административнопроцесуалния кодекс (АПК) бъдат приети отново, ще ги обжалваме пред Конституционния съд. Това каза народният представител от ПГ на „БСП за България“ Явор Божанков по време на дебатите в Правна комисия по президентското вето върху Административнопроцесуалния кодекс.  Според него промените в АПК имат положителни моменти, но някои текстове са удар по правата на гражданите. Той поясни, че БСП повече от една календарна година излага мотивите си по отношение на АПК във всички работни групи и обърна внимание, че АПК е един от най-обсъжданите законопроекти.  „Таксите по същество са несправедливи. В това становище се обединяват не просто опозиция, граждански сектор и президентска институция, работодателски организации. На обратната страна абсолютно самотно стоят управляващите“, коментира още той. Според него управляващите се държат самоубийствено. „Ако промените влязат в сила, заявяваме категоричната си позиция, че ще ги дадем на Конституционен съд“, добави Божанков.", "date": "2018.09.11", "title": "БСП: Подкрепяме ветото на президента върху промените в АПК, ще ги обжалваме пред Конституционния съд"}
{"url": "https://www.faktor.bg/bg/articles/moskva-s-nova-propagandna-dimka-zapochna-zasnemaneto-na-himicheska-ataka-s-teroristi-v-idlib", "text": "Москва пусна нова пропагандна \"димка\", целяща да прикрие военните престъпления на режима на Асад, за които също е отговорна. И евентуално да отклони неизбежния удар на Запада, ако в Идлиб бъдат използвани химически оръжия. Кремълският сценарий граничи с комичното, но вещае трагедия и катасрофа.  Белите каски, нарочени за основни артисти, са спасили живота на много хора в Сирия и в родината си са истинска морална величина. Затова и организацията им беше удостоена с Алтернативната Нобелова награда, но...  Заснемането на инсценираната химическа атака, която уж се осъществява от сирийската армия против мирните жители, вече е започнало в сирийската северозападна провинция Идлиб с участието на терористи, съобщиха във вторник пред журналисти от руския Център по примиряване на враждуващите страни в Сирия, предава ТАСС. „Според постъпила информация от жителите на провинция Идлиб, в момента в населеното място Джизр аш Шугур се заснема постановъчната провокация с употреба на „химическо оръжие“ от сирийската армия срещу мирното население“, заявиха от Центъра. Както се отбелязва, за провеждането на снимките са пристигнали групи от няколко близкоизточни телевизионни канала, както и „регионалния филиал на водещ новинарски телевизионен канал“ на САЩ. По данни на Центъра за примирение, сценарият предвижда инсценировка на „оказване на помощ“ от „активисти“ на „Гражданска отбрана“ („Белите каски“) на жителите на Джизр аш Шугур „след предполагаемо използване на т.нар. барелни бомби с отравящи вещества“. От Центъра отбелязват, че специално за „естествеността“ на заснемането и оперативното събиране на проби от почвата, терористите от „Белите каски“ са доставили от населеното място Хербет ел Джауз „двва контейнера с отравящо вещество на основата на хлора“. Руските военни отбелязват, че всички заснети видеоматериали към вторник трябва да бъдат предадени в редакциите на телевизионните канали за демонстрация в ефир след публикуването им в социалните мрежи. ТАСС, както си е посценарий, припомня, че Министерството на отбраната на Русия предупреди за готвещата се постановка с използване на хлор още на 26 август. По-късно от ведомството разтръбиха, че резултатите от тази провокация могат да бъдат използвани от силите на западната коалиция начело със САЩ като повод за нанасяне на пореден ракетен удар по държавни обекти в Сирия.  САЩ, отбелязаха от руското военно ведомство, вече са концентрирали съответните сили край Сирия: в края на август в Персийския залив пристигна американския ескадрен миноносец Sullivans с 56 крилати ракети, на авиобазата „ел Удейд“ в Катар беше предислоциран стратегически бомбардировач B-1B от ВВС на САЩ с 24 крилати ракети „въздух-земя“ JASSM.", "date": "2018.09.11", "title": "Москва с нова пропагандна \"димка\": Започна \"заснемането\" на химическа атака с терористи в Идлиб"}
{"url": "https://www.faktor.bg/bg/articles/novini/balgariya/posolstvoto-na-ukrayna-v-balgariya-osazhdame-nezakonnoto-poseshtenie-v-krim-na-predstaviteli-na-bsp-i-ataka", "text": "Посолството на Украйна в София разпространи до медиите своя позиция за посещението в окупирания Крим на представители на БСП и „Атака”. Взитата се определя като незаконна, противоречаща на официалната българска позиция за статута на окупирания от Русия полуостров и резолюциите на ООН и ЕС. Ето и пълния текст на позицията:", "date": "2018.09.11", "title": "Посолството на Украйна в България: Осъждаме незаконното посещение в Крим на представители на БСП и „Атака”"}
{"url": "https://www.faktor.bg/bg/articles/advokatat-marinela-i-vetko-arabadzhievi-shte-se-varnat-v-balgariya-dobrovolno", "text": "До дни Маринела и Ветко Арабаджиеви ще се върнат в България доброволно. Това съобщи адвокат Илиян Василев на заседание на Апелативния специализиран съд, предава БНР.  Двамата са издирвани с европейска заповед за арест от края на август. Те са обвинени за участие в организирана престъпна група за данъчни престъпления – укриване на данъци и пране на пари. Днес Апелативният специализиран наказателен съд гледа жалба на Специализираната прокуратура срещу пускането под парична гаранция на други трима от групата – синът им Вълчо Арабаджиев, Ромелия Кирилова и Елена Караянева. Обвиняемите настояват за по-лека мярка.", "date": "2018.09.11", "title": "Адвокатът: Арабаджиеви ще се върнат в България доброволно"}
{"url": "https://www.faktor.bg/bg/articles/petak-13/istoriyata-na-vlastta-v-rusiya-ot-ubiets-na-60-dushi-do-vladimir-putin", "text": "Аслан Гагиев, известен като \"Кървавият Джако\", извършил 61 убийства, сред тях на кмета на Владикавказ, вицепремиера на Северна Осетия, включително на редица банкери и техните семейства е имал покровител в администрацията на президента Владимир Путин. Разследване на The Insider е установило, че става дума за Владимир Висоцки (съвпадението с имената на легендарния певец и актьор е случайно), референт в Управлението по кадрите и държавните награди в Кремъл. Висоцки е свързан с Виктор Золотов (бившият личен бодигард на Путин, който сега е шеф на \"Росгвардия\") и с \"православния милиардер\" известен и като \"масажиста на Путин\" Константин Голощапов, човек от най-близкия кръг на руския президент и представляващ интересите на Путин в скандалната сделка между Виборгския корабостроителен завод и компанията на Юсуфов и Гагиев Wadan Yards. По данни на следствието престъпната си група Гагиев създава през 2004 година.  смятала, че върши благородни дела, убивайки \"негодниците, които пречат на простите хора да живеят\". Например, те убиват членовете на банда, занимаваща се с отвличане на хора. Лидер на тази групировка е братът на бившия министър на вътрешните работи на Северна Осетия. От ръцете на \"фамилията\" загиват и представители на администрацията на Северна Осетия, техни жертви са и абсолютно случайни хора, понякога убиват и заради неуредени сметки. Техни жертви са десетки чиновници, бизнесмени и силоваци от Северна Осетия, а след това бандата се премества в Москва. Там убиват собственика на \"Содбизнесбанк\" и банк \"Кредиттраст\" Александър Слесарев, съпругата и детето им, собстевеника на банка \"Национален капитал\" Дмитрий Плитник и председателя на управата на банка \"Кутузовска\" Олег Новосельский. Във \"Фамилията\" влизат многобройни служители на правоохранителните органи, включително офицери от спецназа, криминалната полиция и служител на едно от най-секретните подразделение на МВР. Гагиев и членовете на неговата \"фамилия\" са били свързани с огромен брой най-високопоставени чиновници и техните семейства: със сестрата на замстник-министъра на промишлеността на Руската федерация, с ръководителя на едно от най-важните управление на Следствения комитет на Русия (Националното следствие на Руската федерация), с прокурор от Ленинградска област, с висшето ръководство на Северна Осетия, със служители на президентската администрация. Нещо повече - \"Фамилията\" била финансирана за сметка на държавната \"Финансово-лизингова компания\", която се занимавала с развитието на гражданското самолетостроене в Русия и получавала милиарди от държавния бюджет. Пред австрийското следствие Гагиев твърди, че именно чрез тази компания е \"плащал всеки месец по  1,2 милиона евро на председателя на Следствения комитет на Русия Александър Бастрикин. В някакъв момент, обаче, парите престават да достигат адресата си, а средствата отделяни от бюджета и предназначени за \"фамилията\" на Гагиев се \"изпаряват\". Според него, именно това е причината срещу него да започне наказателно преследване. От материалите на делото става ясно, че през 1990 година той поема вината за икономическо престъпление, извършено от един от сега действащите служители на администрацията на президента Владимир Путин. Излежавайки вместо него присъдата в затвора, Гагиев получава възможност да се запознае с \"високопоставени лица от органите на държавната власт на РФ\". Освен това, Гагиев поддържа отношения с лидерите на Тамбовската организирана престъпна група, за която се твърди, че в продължение на десетилетия са бизнес-партньори и приятели на президента Владимир Путин. След ареста в Австрия през 2015 година Аслан Гагиев (известен и като Сергей Морозов, както и като \"Кървавия Джако\") дава показания за своите  В материалите на делото се изброяват фамилиите на много (но далеч не всички) свързани с Гагиев представители на властта: - Александър Тотоонов , първи заместник-председател на парламента на Северна Осетия; - Герман Штадлер, главен съветник на юридическото управление към президента на Руската федерация, прокурор на Ленинградска област, директор на филиал на Университета на прокуратурата на  РФ; - Аркадий Габалов, заместник-ръководител на Следствения комитет  - ръководителят на едно от най-важните управления на Следствения комитет, чието име е засекретено; - заместник-министър на промишлеността, чието име също не е упоменато; - офицер от свръхсекретно подразделение на МВР. Гагиев обаче дава показания и срещу покровителя си - служителя на президентската администрация Владимир Висоцки, като казва, че \"поел неговата вина пред съда и излежал присъдата му\".  Кариерата си Висоцки започва като член на Комисията по финансово оздравяване на Северозападния федерален окръг. Председател на комисията е бившият охранител, а сега шеф на личната преторианска гвардия на Путин \"Росгвардия\" Виктор Золотов.  През 2005 година Висоцки влиза в съвета на Финансовата лизингова компания, която, както писахме осигурява финансово \"фамилията\" на Гагиев, а по-късно преминава в Администрацията на президента. През 2007 година той проверява дейността на \"Аерофлот\" по време на конфликта на компанията с Администрацията на президента. По данни на The Insider, Гагиев е съсобственик в сянка и на германската корабостроителница Wadan Yards (Nordic Yards). След съгласуване с правителството на провинция Мекленбург, която се надявала на \"поръчки от \"Газпром\" през 2008 стратегическото предприятие е купено от различни офшорки, включително от дъщерна структура на държавната Финансово-лизинговата компания, чиито истински собственик е Генадий Петров, лидер на Тамбовската организирана престъпна група.  Самият Гагиев е признавал, че притежава 25% от корабостроителницата, но под фалшивата самоличност \"Сергей Морозов\".  В хода на сделката се водят \"консултации\" лично с премиера Дмитрий Медведев, с лидера на Тамбовската организирана престъпна група Геннадий Петров, със Сергей Колесников (който, според австрийското следствие в този момент представлява интересите на Путин). Проектът предвижда създаването на съвместно предприятие с корабостроителния завод във Виборг, контролиран също от \"тамбовци\" в лична изгода на Владимир Путин. Във всеки случай \"масажистът\" Константин Голощапов, публично казва, че Това се потвърждава и от адвоката на финансовия директор на Wadan Yards — Владислав Ткаченко: \"Ние бяхме информирани, че Владимир Владимирович (Путин) участва в сделката, чрез личния си масажист, Константин Голощапов. Юсуфов (Игор Юсуфов, назначен за министър на енергетиката от Путин през 2001–2004 г., член на съвета на директорите на \"Газпром\", специален представител на руския президент по енергийното сътрудничество) пък говореше, че лично управлява парите на Медведев. Наил Малютин (бивш генерален директор на Финансово-лизинговата компания) представляваше интересите на Сергей Иванов (генерал-полковник от КГБ, ръководител на администрацията на президента до 2016 година, едно от най-доверените лица на Путин). А Колесников и Голощапов представляваха интересите на Путин\", казва той пред The Insider. Историята на Гагиев показва ясно мотивите и характерите на тези, които стоят начело на Русия през последните 20 години. Това не е историята на една групировка, а на строя, създаден в Русия в началото на XXI век. Опитите на властта да се разграничи от Гагиев изглеждат смешни. Този, когото наричат \"убиец N 1 на Русия\", нерядко е помагал на държавата, когато са го молили, воювал е в предизвиканите от тази държава войни. Да не говорим, че в продължение на много години най-високопоставените представители на тази власт са се обръщали за помощ към него.", "date": "2018.09.11", "title": "Историята на властта в Русия - от убиец на 60 души до Владимир Путин"}
{"url": "https://www.faktor.bg/bg/articles/novini/svyat/bivshiyat-bodigard-na-putin-zaplashi-navalni-s-fizicheska-razprava", "text": "Камандващият \"Росгвардия\" бивш бодигард на Владимир Путин Виктор Золотов извика на дуел арестувания лидер на руската апозиция Алексей Навални и го заплаши да направи от него \"хубава, сочна пържола\", както и да си \"изтрие краката в него\". Във видеото той няколко пъти нарича Навални \"този, за когото не трябва да се говори\", или \"този, чието име не трябва да се произнася\" (От няколко години на руската държавна администрация действително \"не се препоръчва\" дори да споменава името Навални, президентът Путин също никога не произнася името му-бел. ред.). Припомняме, че на 23 август Фондът за борба с корупцията, създаден и ръководен от Навални, публикува разследване, в което се казва, че \"ръководството на \"Росгвардия\" краде от своята армия, буквално измъквайки залъка от устата на войниците\".  Според разследването на Навални, продуктите се купуват в огромни количества, но не просто по завишени цени, а по цени по-високи от тези в московските магазини\". Това предизвика гнева на Золотов, който се позовава на \"офицерската чест\" и предизвиква Алексей Навални, който в момента е в затвора, на дуел, като го заплашва, че ще го превърне в \"хубава, сочна пържола\", съобщава \"Дождь\". \"Обещавам, че преди да ви прекрача и да си изтрия краката във вас, ще устроя шоу за целия личен състав на \"Росгвардия\", продължава заплахите Золотов. Говорителят на Владимир Путин, Дмитрий Песков, обаче заявил пред руските медии, че не оценява това обръщение като заплаха. Золотов е главнокомандващ войските на националната гвардия на Руската федерация, създадени през 2015 година, а преди това на гранични войски.", "date": "2018.09.11", "title": "Бившият бодигард на Путин заплаши Навални с физическа разправа"}
{"url": "https://www.faktor.bg/bg/articles/balgariya-stranata-na-zrelishtata", "text": "След безметежното лято политическият сезон започна с криминална серия, разнообразявана тук-там от лайфстайл, исторически възстановки и подновен интерес към богинята Бастет, която Людмила Живкова издирвала в Странджа. Вече половин месец новините започват с трагедията в Своге, търсят се виновни, разчопля се мъката на близките. Междувременно много хора се биха на пътя, а една кола дори внезапно потъна в строителен изкоп в „Овча купел“. Откриха неизвестна никому фабрика за цигари в Карнобат, подгониха няколко известни на всички босове на сенчест бизнес, 17-ти мъж уби жена си, а г-жа Иванчева отново и отново отчаяно показва на камерите окованите си ръце. С една дума: сезонът започва интересно, както подобава на всяко добро риалити. Ще кажете - ами не трябва ли медиите да ни информират за всякакви инциденти? Трябва, разбира се, да не сме тук Китай, та да крием лошите новини? Работата е там, че произшествията са напуснали жълтата хроника и напълно са изместили политическия дебат. Ще реформираме значи държавата по повод отделни случаи, а не въз основа на статистики, анализи, принципи. Разбира се, че трябва да се накажат виновните за лошия асфалт на фаталния завой при Своге, но не е ли ясно от години какво е състоянието на пътищата ни? Не знаем ли всички, че в самия принцип на обществените поръчки има нещо сбъркано? Само че конкретният случай сякаш измести интереса от подобни „абстрактни“ теми и го насочи към оставките на министрите - един наистина достоен символичен акт, който обаче не решава структурния проблем. Много по-живописно е телевизиите да показват „от мястото на събитието“ болта на мантинелата, отколкото да обсъждат законодателството. Разследванията срещу собственика на хотел „Маринела“ Ветко Арабаджиев и алкохолния бос Миню Стайков звучат, разбира се, обнадежаващо. Проблемът е, че обикновено при подобни събития „интересен“ е само анонсът - после постепенно губим нишката и когато се стигне до съдебен процес (ако изобщо), вече всичко сме забравили. Оттук и умереният оптимизъм, с който се приема поредният полицейски спектакъл - някои наблюдатели смятат например, че акцията е един вид артилерийска подготовка за избора на бъдещия главен прокурор и затова бързо ще затихне в неопределеност, както обикновено. Аз пък напразно очаквам най-после да се приеме някакво законодателство, което да въведе по-строг контрол над местната власт, злоупотребяваща вече години с принципа на местно самоуправление. (Защото звучи сюрреалистично в едно градче като Карнобат кметът да не знае за незаконна фабрика за цигари.) Превръщането на българските градове във феодални владения е видно за всички ни, няма защо да чакаме поредния скандал, за да се задействаме. Но медийните възмущения явно се продават по-добре, пък и вероятно тия кметове са много удобни за властта. Разбирам желанието на опозиционните сили да критикуват управляващите - Нинова дори ги нарече убийци. По всеки криминален повод се надигат недоволства в стил „така повече не може“, а когато има смърт, апокалиптичните настроения бързо стигат до кресчендо. Вероятно с подобни изблици е възможно да се свали правителството, но следващите управляващи едва ли ще се задържат дълго на власт, ако не заложат на сериозни управленски алтернативи, вместо на крайни емоции. Защото инциденти ще има и утре. Има нещо опасно в това престъпления да се превръщат в зрелище. От дърветата не виждаме гората - тоест, отделният инцидент скрива тенденциите. Например: битовите убийства намаляват, но май се завръщат саморазправите между бизнесмени; не намалява и насилието над жени, за което лъжците от ВМРО и БСП щяха да дават алтернативи на Истанбулската конвенция. В същото време броят на убитите при катастрофи си остава двойно по-висок от средното за ЕС. Николай Колев-Босия опита да постави на преден план един от аспектите на проблема - корупцията при издаването на шофьорски книжки. Не би било лошо обществото да натиска управниците непрекъснато и предварващо, а не само когато криминалната хроника дава конкретен повод. Не би било лошо също така да получим закон, според който например едно физическо лице отговаря за всеки метър от пътищата, реагира на сигнали, ходи, проверява, а ако стане нещо - лежи. Струва ми се освен това, че не е добре страданието, гневът и отчаянието на отделни хора да се поставят в центъра на общественото внимание. Всички сме наясно, че в случай на нещастие трябва да изслушаме приятеля си, да го утешим. Но медийното раздухване на всеки пореден ужас подкопава доверието ни в държавата, която обитаваме. А ако не вярваме, че от тази територия става държава, никога няма да излезем на улицата, за да протестираме срещу властта. Ще ги чакаме да си подават оставки, а после да не ги приемат...", "date": "2018.09.11", "title": "България - страната на зрелищата"}
{"url": "https://www.faktor.bg/bg/articles/borisov-za-dumite-na-rumen-radev-to-i-nie-znaem-che-sega-nyama-prezidentski-izbori-no-chakame-da-doydat", "text": "То и аз искам промяна непрекъснато. Знаем, че няма президентски избори, но чакаме да дойдат. Оставете ги президентите да си мерят рейтингите. Нечовешка работа и отговорност има върху мен и въобще върху управляващите, защото той казва: \"Сега не е моментът за избори, но ако дойде една нова партия... Тези не могат. Всичките не могат\". Обърнете внимание на нюанса - тези всичките сега не могат, но ако има една нова партия, ей това вече е друго. Това заяви Бойко Борисов в Бургас, където инспектира строежа на спортната зала „Арена Бургас”. По този начин премиерът коментира изявлението на президента Румен Радев за това, че няма условия за предсрочни парламентарни избори, но въпреки това хората очакват промяна. „Арена Бургас” се очертава като обект от огромно значение за българския спорт, защото ще позволи България да домакинства още повече състезания от най-висок ранг. Планира се \"Арена Бургас\" да бъде използвана дори за лека атлетика, царицата на спортовете. Веднага след откриването й България ще може да кандидатства за домакинство на Европейски и Световни първенства по лека атлетика в зала. Спортното съоръжение е без аналог и е разделено функционално на четири подобекта: основна зала за лека атлетика, хандбал, баскетбол, бойни спортове, волейбол и др., в това число концерти, конференции и конгреси, малка зала с капацитет 1500 души, тренировъчна зала и открит етажен паркинг с над 800 места.", "date": "2018.09.11", "title": "Борисов за думите на Румен Радев: И ние знаем, че сега няма президентски избори, но чакаме да дойдат"}
{"url": "https://www.faktor.bg/bg/articles/gigantski-most-shte-svarzva-rusiya-i-kitay-v-kraya-na-sledvashtata-godina", "text": "След малко повече от година Русия и Китай ще бъдат свързани с  гигантски мост. Строежът на първото съоръжение от такъв тип върви по план. Очакванията са да донесе икономически ползи и за двете страни, предава БНТ.  Строежът на моста е започнал в края на 2016 година. Дължината му е 19.9 км, широк е 14.5 метра, а в най-високата си точка ще бъде 1283 метра. До момента строителството върви без сериозни сривове, а комуникацията между руския и китайския екип е много добра. Ли Чан, заместник-управител на компанията, която строи моста: Всеки път водя руските си колеги на строежа и заедно правим проверките. Ако има някакви проблеми ги решаваме заедно и на място. Строителите са изработили стройна схема и се виждат веднъж месечно, за да уточнят хода на проекта и етапите на работа. Бизнесът и от двете страни на съоръжението е убеден, че ползите от него ще са огромни.  Очакванията са през моста да преминават по около 6 милиона тона стоки годишно. А това гарантира икономическия разцвет на региона. Людмила Старкова, министър на икономическото развитие на Амурска област: Това е голям международен проект, който ще даде импулс за развитие не само на Амурска област, но и на целия регион. Разчитаме, че всички желаещи ще могат да се включат в международното сътрудничество с Китай. Очаква се да се увеличи и туристическият поток между Русия и Китай, а първият мост, който ще ги свързва трябва да бъде завършен през октомври 2019 г.", "date": "2018.09.11", "title": "Гигантски мост ще свързва Русия и Китай в края на 2019-та"}
{"url": "https://www.faktor.bg/bg/articles/moskva-s-ankara-imame-razlichiya-za-siriya-no-tarsim-obshtiya-znamenatel", "text": "Зам.-външният министър на Русия Сергей Рябков заяви, че Москва и Анкара могат да имат различия по ситуацията в Сирия, но и двете страни търсят общия знаменател, пише вестник „Хюриет, цитиран от \"Фокус\". „Подобно на Русия, Турция също е държава със сериозни национални приоритети и интереси. Дори и позициите ни да не съвпадат на 100%, това е едно нормално положение. За да бъде намерен общият знаменател се използва дипломацията – политическа и военна. Стремим се да намерим общото сечение. … Предупреждаваме, че може да се организира провокация с химическо нападение от страна на терористите и в резултат на нея да се обвини Дамаск и да последва нападение срещу Сирия.”, посочва Сергей Рябков, цитиран от „Хюриет”", "date": "2018.09.11", "title": "Москва: С Анкара имаме различия за Сирия, но търсим общия знаменател"}
{"url": "https://www.faktor.bg/bg/articles/borisov-dokato-bsp-sa-na-spa-tsentar-nie-sazdavame-svetloto-badeshte", "text": "\"Докато онези са на СПА центрове, ние какво правим. Те в светлото бъдеще си го представят така, някога. Докато ние сега го създаваме. То е днес. +Това заяви премиерът Бойко Борисов по време на откриването на новата Професионална гимназия по компютърно програмиране и иновации в Бургас, като по този начин коментира двудневния семинар на социалистите в четиризвезден СПА хотел в Баня, Разложко.  „Аз не съм на СПА център като БСП, аз работя – откривам училища, технологични паркове, зали. Не ме интересува какво казва Корнелия Нинова. Само да ѝ покажат снимките на г-жа Нинова и да не коментира. Снимките на технологичното училище, на технологичните паркове, на роботите, на децата – какво сме направили, а не какво ще направим\", каза той след официалната церемония.  “Имате възможност да се обучавате в заведение, което трудно се вижда и на Запад”, подчерта премиерът Борисов и допълни, че в училищното настоятелство са големи фирми, които ще съдействат за създаване и продажба на IT продукти, изработени от учениците.    “През следващите десетилетия трябва да бъдем създатели на дигитални устройства. От това зависи дали ще бъдем развиваща се страна. Тук ще има иновации и те ще тръгват от училище”, посочи министърът на образованието Красимир Вълчев при откриването на гимназията.    След ремонта учебното заведение разполага с високотехнологичен кампус по западен образец – с отделни сгради и просторен двор, извън шума и трафика на големия град. Четирите сгради са напълно обновени и модернизирани - с поставени топлоизолация и хидроизолация на стените и покривите, нова дограма, енергоефективно осветление, нови отоплителни и електрически инсталации. Вътрешните помещения са ремонтирани, обзаведени и оборудвани с най-модерна техника – компютри, 3D принтер, мултимедийни екрани и интерактивни дъски, система за видеоконферентни връзки, роботизирани системи и др.   Учениците ще ползват най-съвременно дигитализирано учебно съдържание, разработено от Microsoft и Google, съчетано с безопасна виртуална среда за обучение на всеки ученик. Освен компютърни науки, в кампуса ще се изучава задълбочено и английски език.    Гимназията по програмиране в Бургас е сред първите учебни заведения, които внедряват в обучителния процес на своите ученици собствен хуманоиден робот. Целта е хуманоидът да се обучава заедно с учениците на високотехнологичното училище и да развива своите функционалности благодарение на тях.", "date": "2018.09.11", "title": "Борисов: Докато Нинова и БСП са на СПА център, ние създаваме светлото бъдеще днес"}
{"url": "https://www.faktor.bg/bg/articles/kremal-uvarta-za-mashtabnoto-uchenie-vostok-2018-tova-e-obiknoven-trenirovachen-protses", "text": "Маневрите на Въоръжените сили на Русия, Китай и Монголия „Восток-2018“, които започнаха във вторник, са рутинен тренировъчен процес в руслото на ежегодната работа по развитието на Въоръжените сили на Русия.  Това заяви пред журналистите прессекретарят на руския президент Владимир Путин - Дмитрий Песков. „Върви обикновен рутинен учебно-тренировъчен процес и усъвършенстване на координацията и навиците в нашите въоръжени сили“, заяви Песков. Той определи ученията като важни в руслото на „рутинната ежегодна работа по развитието на Въоръжените сили на Руската Федерация“, който е необходим за „осигуряването на безопасността на нашата страна“.  Ученията се провеждат от 11 до 17 септември в Далечни Изток на Русия и в прилежащата акватория на Тихия океан под ръководството на министъра на отбраната армейски генерал Сергей Шойгу. Както и да го увърта Кремъл, фактите сочат, че това са най-мащабните учения в Русия от 37 години. В маневрите ще бъдат задействани близо 300 хиляди военнослужещи, десетки хиляди бронирани машини, хеликоптери, самолети и дронове. На един от етапите към руските военно ще се присъединят техни колеги от Китай и Монголия.", "date": "2018.09.11", "title": "Кремъл увърта за свръх мащабното учение „Восток-2018“: Това е обикновен тренировъчен процес"}
{"url": "https://www.faktor.bg/bg/articles/aleksandar-vuchich-rechta-mi-za-slobodan-miloshevich-e-falshifitsirana", "text": "Президентът на Сърбия Александър Вучич обясни, че речта му в неделя в Косово, в рамките на която той спомена Слободан Милошевич, е била „фалшифицирана“ от много хора и те са я изкривили, както им изнася, а всъщност неговото изявление не е било в „прослава“ на последния югославски президент, а „сериозна и отговорна критика на политиката“, която е водила Сърбия, пише електронното издание на белградския ежедневник Danas. На пресконференцията след срещата си с американския сенатор Рон Джонсън Вучич заяви, че неговото изказване в Косово било \"чуто от някои журналисти, а от други – не“. \"Говорих най-вече за нас – сърбите, за нашите заблуждения, нашите грешки и нашия път за в бъдеще. Говорих за необходимостта от установяване на различни отношения между сърби и албанци“, увери Вучич. \"Ще повторя: Милошевич имаше най-голяма подкрепа, беше велик лидер, но резултатите от неговото управление на Сърбия са много, много лоши“, обясни сръбският президент, като подчерта, че втората част на речта му е изпусната и забравена от някои. Сръбският президент заяви, че не е искал да напада Милошевич от тази историческа дистанция за „някои глупости, за които други са го нападали“, като оценките дали неговата съпруга му е влияла, или какво е правил неговия син. \"Това, което казах, не е прослава, а – напротив – сериозна и отговорна критика на политиката, която сме водили... И затова казах, че за нас е важно да не градим култ към гробовете, а култ към живите, не култ към миналото, а култ към бъдещето“, поясни още сръбският държавен глава. Освен това той попита защо някои са предали само част от оценката за Милошевич, изваждайки я от контекста. Вучич, без да посочва имена, оцени, че \"това показва липса на готовност да се изправят“ срещу думите, които той „ясно е изрекъл, нито да се изправят срещу отговорен политик“. \"Защото не могат да водят такава отговорна политика. Само ако имат лош Вучич и лоша Сърбия те могат да имат политика. А ако Сърбия предлага мир, ако Сърбия иска добри отношения - е, това не е Сърбия, която искаме“, оцени сръбският президент.", "date": "2018.09.11", "title": "Александър Вучич: Речта ми за Слободан Милошевич е фалшифицирана"}
{"url": "https://www.faktor.bg/bg/articles/elena-yoncheva-se-razmechta-gerb-si-otivat", "text": "Номинацията на новите министри не променя политиката в България от последните 10 години. Това е опит да се избяга от отговорност и да се измести голямата тема за най-големия грабеж в България – грабежът именно от големите инфраструктурни проекти“. Това заяви в предаването „12+3“ на БНР говорителят на парламентарната група на БСП Елена Йончева. „Отговорността за това, което се случва в България във всяка една сфера, е на премиера. Тя не е отговорност на министрите. Министрите не трябва да поемат отговорност, трябва да се разбере кое е довело до цялото състояние, в която се намира България. Със смяната на вътрешния министър ще се увеличи ли разкриваемостта на престъпленията, ще се намали ли битовата престъпност? Смяна на министри означава промяна на политика. В случая ние имаме замитане на следите. Вместо да имаме разговор за големия грабеж в България, имаме разговор за едни нови лица. Тези лица няма да доведат до нищо по-различно“. Според Йончева ГЕРБ си отиват: „ГЕРБ доведоха до пълен срив на държавата във всяка сфера. Тук говорим за начина, по който функционира самата партия или групировка ГЕРБ“. „Политическият разговор трябва да бъде не просто кой ще седне на мястото на ГЕРБ, а какво ще се случи от тук нататък“, коментира още Елена Йончева.", "date": "2018.09.11", "title": "Елена Йончева се размечта:  ГЕРБ си отиват"}
{"url": "https://www.faktor.bg/bg/articles/patriotat-dzhambazki-brani-viktor-orban-s-tsitati-ot-marks-i-engels-pogreba-evropeyskiya-sayuz", "text": "\"Един призрак броди из Европа - призракът на розовия либерализъм. Всички сили на нова Европа са се съюзили за свещена хайка срещу този призрак: ЛГБТ либералите от запад, зелените терористи от север и необолшевишките комунисти от юг. За пръв и последен път ще ме видите да заимствам каквото и да е било от Карл Маркс и Фридрих Енгелс, в случая моята своеобразна перифраза на първия абзац от Манифест на комунистическата партия. Смятам, обаче, че в този случай подобна алегория е подходяща. Причината за това е отношението на институциите на ЕС към инакомислещите. \" Това заявява евродепутатът и заместник-председател на ВМРО Ангел Джамбазки в своя позиция, с която брани Виктор Обран и водената от него политика в Унгария. Позицията на Джамбазки бе разпространена от пресцентъра на партията. Ето какво посочва още той:  \"В края на миналата година Европейската комисия започна наказателна процедура срещу Полша по чл. 7 от Договора за Европейския съюз. Конкретният повод за това бяха редица конституционни промени, проведени от полското правителство. Причината, обаче, е далеч по-дълбока. От години ЕК се опитва да накаже страни като Полша поради простата причина, че страната води независима вътрешна политика и държи на своите традиционни ценности. Впоследствие, за мое съжаление, представителите в Европейския парламент подкрепиха ЕК. Днес е ред на Унгария.  За тези от Вас, които не са запознати с витиеватата брюкселска терминология, бих искал да направя няколко пояснения. Член 7 от Договора за Европейския съюз осигурява нормативната база за това определена страна-членка да бъде наказана за неизпълнение на определени свои задължения. Точната формулировка е следната: „очевиден риск от тежко нарушение от държава-членка на ценностите, посочени в член 2“.  Член 2 от своя страна посочва ценностите, на които се основава ЕС. Такива ценности са човешкото достойнство, на свободата, демокрацията, равенството, правовата държава и правата на малцинствата. Проблемът е там, че когато си позволяваш да санкционираш някого на базата на субективни преценки, се отваря вратичка за фрапиращ двоен стандарт. Така е и в този случай с разликата, че сега инициативата се подема от Комисията по граждански въпроси, правосъдие и вътрешни работи. Ултралибералните кръгове в ЕС, в това число и хора от върхушката, си позволяват да определят кое е европейска ценност и кое не. Да вземем например председателя на групата на либералите в Европейския парламент - Ги Ферховстад. Той нееднократно си позволява в пленарната зала (а и извън нея) да твърди, че единствените ценности, които Европа може да има, са крайно либералните левичарски – тези, свързани с неконтролирана миграция, еднополови бракове, промяна на сексуалната ориентация и прочее. Ние, представителите на истинските, непреходни ценности на стара Европа никога няма да се съгласим с подобна формулировка. И ако това беше само реторика, то бихме могли да го определим като колоритна част от дебата ни с представителите на лявата част от политическия спектър.  Проблемът е, че това монополизиране на ценностите от страна на либералите и бюрократите води до спекулации с използването на клаузата, заложена в чл. 7 от Договора за Европейския съюз. От тук идват и сравненията на ЕС със Съветския съюз. Всяка проява на различно (от правилното) мнение се наказва. От идването му на власт политическите противници на Виктор Орбан го нападат по всеки възможен начин. Още през 2010 г., първата година на неговото управление, ЕК започна редица правни възражения срещу банковата реформа, която той въведе. През 2011 г. левичарските сили в Европейския парламент разкритикуваха новия медиен закон в Унгария. А опитите да се действа чрез активиране на чл. 7 по т. нар. „унгарски въпрос“ датират още от 2013 година, когато Руи Таварес, представител на зелените в Европейския парламент, подготви доклад за Комисията по граждански свободи към ЕП, в който предложи Унгария да бъде наказана.  През 2014 г. пък ЕС разкритикува Унгария заради това, че отказва да приеме мулти-култи модела, фаворизиран от европейските либерално-болшевишки елити. От тогава насам датират и критиките относно твърдата политика на Орбан срещу приемането на нелегални мигранти на територията на Унгария. Всички тези атаки имат нещо общо помежду си. Те не са мотивирани от юридическа необходимост, каквато Договора за ЕС предвижда. Напротив - те са политически мотивирани от противниците на Виктор Орбан и „Фидес“. Очевидно е, че това е единственият начин да се противодейства на един политик, който е твърдо решен да запази ценностите на народа си и който има достатъчно електорална подкрепа, за да води независима политика. Когато не могат да го победят на избори, НПО-та и противници от Унгария и Европа действат нагло и подмолно, завоалирайки политически мотивираните си действия като нарушение на юридическия фундамент на ЕС. Твърдо съм убеден че няма да успеят. Дори докладът на колегата Саргентини (да, познахте, от Зелената партия) и Комисията по граждански свободи към ЕП да бъде приет, крайната дума има Съветът на ЕС. Там тези номера няма да минат. И това е доста показателно. Това трябва да показва посоката, към която ЕС трябва да насочи реформите си. Защото властта, взимането на решения, а и политическата отговорност трябва да принадлежи на правителствата на суверенните страни-членки. Не на брюкселските бюрократи и розовите либерало-болшевики.  \"", "date": "2018.09.11", "title": "Шеф от ВМРО брани Виктор Орбан с цитати от Маркс и Енгелс, погреба Европейския съюз"}
{"url": "https://www.faktor.bg/bg/articles/spetssadat-gleda-dnes-myarkata-za-neotklonenie-na-valcho-arabadzhiev", "text": "Апелативният специализиран съд ще разгледа днес мярката за неотклонение на сина на Ветко и Маринела Арабаджиеви - Вълчо. Преди седмица той беше пуснат под парична гаранция от 20 000 лева.  Срещу него има повдигнато обвинение за пране на пари в големи размери. Заедно с Вълчо Арабаджиев, под парични гаранции от по 20 000 лева бяха освободени и счетоводителките Ромелия Кирилова и Елена Караянева. Спецакциите се проведоха в хотелите \"Маринела\" в София и \"Марица\" в Пловдив.  Ветко и Маринела Арабаджиеви са обявени за международно издирване, след като прокуратурата им повдигна обвинение за укриване на данъци.", "date": "2018.09.11", "title": "Спецсъдът гледа днес мярката за неотклонение на Вълчо Арабаджиев"}
{"url": "https://www.faktor.bg/bg/articles/pravnata-komisiya-shte-gleda-vetoto-sreshtu-promenite-v-administrativno-protsesualniya-kodeks", "text": "Президентското вето върху промените в Административно-процесуалния кодекс влизат в дневния ред на Народното събрание, съобщи БНР. Днес правната комисия ще обсъди възраженията на Румен Радев.  Промените  бяха приети през юли, в последната седмица преди лятната ваканция на депутатите, а президентът Радев незабавно наложи вето.   Държавният глава оспори 16 от разпоредбите. Той се обяви против закритите съдебни заседания, премахването на втората инстанция при част от делата и драстичното увеличение на такси в касационното производство. С промените сумите се увеличават 14 пъти  - за гражданите  от 5 на 70 лв., а за юридическите лица - от 25 на 370 лв.  Според президента те не съответстват на доходите в България.  Срещу поправките се обявиха 51 неправителствени организации, възражения имаше и от Върховния административен съд.  Вчера председателят на правната комисия Данаил Кирилов от ГЕРБ изрази очакване, че ветото ще бъде отхвърлено.", "date": "2018.09.11", "title": "Правната комисия ще гледа ветото срещу промените в Административно-процесуалния кодекс"}
{"url": "https://www.faktor.bg/bg/articles/raznoskite-po-delata-za-tsarskite-imoti-sa-okolo-2-miliona-leva", "text": "Всички актове за имотите на царя са били представени пред съда и са взети предвид при произнасяне на съдебното решение. Не беше доказано, че земите са негова собственост. Всички имоти, за които се претендира, са строени с пари от бюджета на държавата. Доказано е категорично, че съгласно действащото законодателство имотите са били държавни. Това каза адвокат Мариана Попова, представляваща държавата по казуса с царските имоти в ефира на БТВ. В текста на закона от 1944 г се посочва, че се отнемат личните имущества на царското семейство. Това е един закон с еднократно действие. За царска реституция не можем да говорим, защото няма създаден такъв въпрос до сега. Изцяло в правомощията на НС е да реши по отношение на кои обекти може да има реституция. Ако семейството твърди, че това са актовете и земеделските земи са собственост на техния дядо, има поземлен закон и можеха да си ги върнат така. Това обаче не е направено, коментира защитникът. Наследниците на Фердинанд са много и те не оспориха правата на държавата по този казус. Само за двама от наследниците имотите са лични, а за останалите 8 са държавни. Имотите са били дадени за лично ползване на монарха. Ако се смени монархът, тези имоти се дават на него, поясни адвокат Попова. Няма основание за царската реституция. Имало е възможността да бъдат върнати от областният управител или от Столична община, въпреки това има решение на Министерски съвет, подписано лично от Симеон Сакскобургготски, докато е премиер. Правилата обаче трябва да бъдат спазвани от всички, категоричен бе адвокатът. Разноските по делата за царските имоти са около 2 милиона лева, допусна тя, но уточни, че ще ги плати този, който загуби делото. По думите на Попова семейството на Сакскобургготски вече е започнало да плаща тези разноски.", "date": "2018.09.11", "title": "Разноските по делата за царските имоти са около 2 милиона лева"}
{"url": "https://www.faktor.bg/bg/articles/hristo-branzov-otdelyaneto-na-nimh-ot-ban-shte-stane-bezpredmetno-ako-se-protochi-vav-vremeto", "text": "НИМХ ще спре да работи следващия вторник заради липса на ръководство. Това заяви бившият директор на института проф. Христомир Брънзов, който беше освободен от поста миналата седмица, в ефира на БТВ. „В момента институтът работи по инерция. Тази инерция рано или късно ще спре, най-вероятно следващият вторник. Ще спре прогнозата за времето, ще спрат системите за ранно предупреждение. В момента не можем да си платим ток, комуникация, хората не получават заплати, не можем да платим доставки, защото няма кой да подпише документите”, поясни Брънзов. Той уточни, че бюджет има, тъй като МОН са превели един транш, достатъчен до края на този месец на НИМХ, но няма кой да ръководи институцията. „Не знам защо ме освободиха, трябва да питате БАН. В заповедта за освобождаване няма мотиви. От медиите разбрах, че било заради оронване на престижа на институцията”, коментира Брънзов. По думите му позицията директор на НИМХ се заема на ротационен принцип, като се обявява конкурс. Срокът за подаване на документи обаче изтекъл на 4 септември тази година и никой не е подал документи за директор. „Според мен им трябва по-удобен директор в процеса на разделяне на НИМХ от БАН, след като се дели имущество, активи – аз така си го обяснявам. По-удобен директор за по-лесни преговори”, коментира Брънзов. Вчера стана ясно, че част от НИМХ ще остане в БАН, но не е ясно в какъв състав. „Чух, че 94% от НИМХ излизат, а 6% остават. 6% бяха въздържали се. След събитията, които се случиха, особено след отстраняването ми като директор, БАН показа, че автономията на институтите е само на хартия. Почти съм убеден, че тези 6% от колегите въобще не се колебаят и ще си тръгнат с института”, коментира още Брънзов. „В ръководството на БАН има чувство за непогрешимост”, каза още Брънзов. По думите му настоящата процедура по отделяне на БАН е измислена по такъв начин, че да се протака във времето. „Това ще продължи най-малко до края на годината. Предвижданията ми са, че ще се опитат да продължи и следващата година, когато отделянето на НИМХ от БАН ще стане безпредметно. Тогава ще бъде приеман бюджета и ако в него НИМХ е в БАН, никой няма да прекроява бюджета заради нас”, коментира Брънзов. По-рано стана ясно още, че метеоролозите от НИМХ са спрели да издават справки за времето. В резултат на това шофьори не могат да получат застраховката си за пострадала в градушка кола. За да послужи като документ, справката кога е валял град трябва да е с подпис от директора.", "date": "2018.09.11", "title": "Христомир Брънзов: Отделянето на НИМХ от БАН става безпредметно, ако се проточи във времето"}
{"url": "https://www.faktor.bg/bg/articles/tsaryat-za-kufarchetata-s-dolari", "text": "В интервю за „Капитал“ Пламен Ранчев, бивш депутат от 40-ото народно събрание и председател на парламентарната комисия за установяване на отнетото и възстановено имущество на семействата на бившите царе, прави любопитни разкрития по тази тема, която естествено предизвика остра реакция от страна на Симеон Сакскобургготски. Ранчев разказва, че дори и след референдума за смяна на формата на държавното управление от 1946 г., в следствие на който царското семейство е изпратено в изгнание, е било гласувано решение на Министерския съвет от 1947 г. да му бъде изплатено обезщетение от 5 млн. златни лева за имотите, които са им отнети със закон. БНБ обаче отказва информация дали такива парични преводи са били направени. Ранчев говори още за куфарчета с пари, доставяни от държавни представители на царското семейство след екстрадицията. От секретариата на Сакскобургготски реагираха днес с опровержение, публикувано на официалната страница на бившия монарх. В него се твърди, че това е поредната „комунистическа пропаганда“, а истината е, че царската фамилия е „мизерствала в продължение на пет години.  Ето какво се казва още в опровержението: \"... категорично и многократно Цар Симеон е заявявал, че при напускането на страната той, Царица Йоанна, Княгиня Мария-Луиза и леля му Княгиня Евдокия получават единствено и само по 200 долара всеки, общо 800 долара от тогавашните власти. Те заминават за Египет, където е бащата на Царицата италианският крал Виктор Емануел III. Там преживяват, благодарение на родителите на Царица Йоанна, които помагат финансово на дъщеря си и нейните две невръстни деца\", се посочва в прессъобщението. По думите на царя „комунистическата пропаганда в онези години е разпространила, че българската държава е отпуснала 20 милиона лева за образованието на младия цар. За първи път категорично опровержение на тези клевети Негово Величество прави в свое интервю пред американската телевизия NBC през 1959 г. като казва, че през 1946 г. България едва ли е разполагала и с 2 милиона в брой. Ако им бяха дали средства, Царското семейство е нямало да мизерства петте години в Александрия…За толкова години никой не е намерил доказателства за направени банкови преводи. Смехотворна лъжа е, че агенти на Държавна сигурност са носили куфарчета с пари на Царя. Ако не беше скандално това твърдение, можеше да се допусне, че е първоаприлска шега\", се посочва още в опровержението. Това е причината Симеон Сакскобургготски да счита, че тиражирането на подобни неистини с цел манипулиране на общественото мнение, са умишлени и целенасочени и адвокатите му вече проучват основанията да защитят правата му по съдебен ред за разпространяване на нагли клевети, се казва в заключение.", "date": "2018.09.11", "title": "Симеон Сакскобургготски: Комунистическа пропаганда е, че са ми носили куфарчета с пари, ще съдя клеветниците"}
{"url": "https://www.faktor.bg/bg/articles/rumen-hristov-ne-vodim-tayni-razgovori-s-valeri-simeonov-za-svalyane-na-pravitelstvoto", "text": "Не коментирам изказването на Волен Сидеров и не съм разговарял с Валери Симеонов. Това заяви лидерът на СДС Румен Христов, отговаряйки на журналистически въпрос дали с НФСБ водят тайни разговори за сваляне на правителството. Вчера лидерът на \"Атака\" Волен Сидеров заяви, че срещу премиера Борисов има заговор, като целта му е дестабилизация на страната и предсрочни избори. Христов отправи критики към сегашното управление за липсата на десни политики и добави, че СДС са истинското дясно. Днес СДС предостави на Държавна агенция „Архиви“ архива на партията за съхранение и дигитализиране. Румен Христов обяви, че СДС е партия, която твори история. От гледна точка на това, което е запазено, архивът е много голям. Обработеният архив обхваща периода 1989-2009 година и ще стане обществено достояние, каза още председателят на СДС и добави, че ръководството на СДС единодушно е решило да предостави архивите на партията на Държавна агенция „Архиви“. „За нас фактът, че самият архив се иска, означава, че СДС е партия, която твори история и от към тази гледна точка е породен този голям интерес към изминалите години“, коментира той. Румен Христов обясни, че след предаването на архива към Държавната агенция, масивът ще стане обществено достъпен От своя страна председателят на Държавна агенция „Архиви“ доц. д-р Михаил Груев посочи, че от години се водят преговори за архива на СДС, който като извор за съвременната българска история е безценен. Този масив променя сериозно състоянието на изборния архив за българския преход, добави доц. Груев.", "date": "2018.09.11", "title": "Румен Христов: Не водим тайни разговори с Валери Симеонов за сваляне на правителството"}
{"url": "https://www.faktor.bg/bg/articles/ues-michal-pristiga-v-makedoniya", "text": "Американският помощник държавен секретар по европейските въпроси Уес Мичъл ще посети Република Македония в четвъртък, на 13 септември, за срещи с премиера Зоран Заев и други официални представители в подкрепа на договора между Македония и Гърция и предстоящия референдум на 30 септември, предаде агенция МИА, цитирана от БТА. В Скопие Мичъл ще има срещи и с представители на парламентарните партии и с бизнесмени, с които ще размени мнения и ще подчертае американската подкрепа за присъединяването на Македония към западното семейство.", "date": "2018.09.11", "title": "Уес Мичъл пристига в Скопие преди референдума в Македония"}
{"url": "https://www.faktor.bg/bg/articles/poslanikat-na-rusiya-v-belgrad-kosovo-tryabva-da-bade-varnato-na-sarbiya", "text": "Посланикът на Русия в Белград Александър Чепурин заяви, че Косово е сръбска земя и трябва да бъде върната на Сърбия, предава македонският електронен портал „АКО“, цитиран от \"Фокус\". „Косово е сръбска люлка, сръбска земя и светиня и трябва да се върне в държавни и правни рамки на Сърбия, в съответствие с международното право“, е заявил Чепурин пред официалния печатен орган на Московския държавен институт за международни отношения (МГИМО) при Министерството на външните работи на Русия. Той е направил сравнение с Крим, който е „руска земя, която си върнахме“, както е заявил дипломатът. На 8 и 9 септември президентът на Сърбия Александър Вучич беше на посещение в селищата със сръбски общности в Косово, което предизвика множество коментари, отбелязва порталът. Министрите в правителството на Сърбия заявиха, че държавният глава е бил на посещение в района, който е част от Сърбия и това трябва да е ясно на всички. Посещението на сръбския президент бе съпроводено от протести и затваряне на някои пътища от страна на ветераните от АОК (Армията за освобождение на Косово). Иначе, констатира „АКО“, визитата на Вучич премина без значителни инциденти.", "date": "2018.09.11", "title": "Руският посланик в Белград със скандално изявление: Косово е сръбска земя, върнете я на Сърбия"}
{"url": "https://www.faktor.bg/bg/articles/ninova-shte-glasuvame-za-novite-ministri-no-tova-e-zaguba-na-vreme-za-balgariya", "text": "Ще гласуваме за новите министри. Това няма да промени системата, няма да промени политиката. Това е загуба на време за България и печелене на време за управляващите. Не е там разковничето, то е в политиката. Агонията ще продължи, заяви днес лидерът на БСП Корнелия Нинова по време на брифинг пред кметството на с. Баня, община Разлог. Думите й са по повод поисканите от премиера Бойко Борисов оставки на министрите Николай Нанков, Ивайло Московски и Валентин Радев. Смяната на лица е опит да се избяга от отговорност, да се отложи гневът на хората и всичко, което става в държавата, заяви междувременно говорителят на левицата Елена Йончева. „Искаме голямо съгласие за начина на управление и изпълнение на политиката. Не е самоцелно вече всичко това. Ние сме винаги „за“ Българската конституция, предвиждаме тази Конституция да започне да се спазва“, смята Нинова. По думите й правовата държава трябва да бъде такава, каквато е записана в Конституцията. Тя коментира и последните събития около президента Румен Радев. „Президентската институция е независима от парламент и партии. Отнасяме се с уважение към всяко мнение, било то различно от нашето“, обясни лидерът на БСП. Председателят на левицата посочи текстовете, с които партията ще се заеме през новия политически сезон. Сред тях са законопроектът за българско производство и търговски вериги, както и Законът за управление на държавните предприята. Партията ще обърне внимание на управлението на професионелен мениджърски принцип. Междувременно Законът за тракийските българи също ще е на дневен ред. Текстът е изработен заедно със Съвета на тракийските дружества в Бъргария. В НС ще влязат още няколко предложения, касаещи борбата с домашното насилие. „Не Истанбулската конвенция може да реши проблемите с домашното насилие, а българското законодателство“, смята Корнелия Нинова. Относно решението на левицата да оставят 20 депутати в парламента, а останалите да излязат сред хората Нинова поясни, че има ключови промени в парламента, когато ще се прибират всички в залата. „Тръгваме на срещи и разговори в цялата страна за окончателното изготвяне на „Визия за България“. Това не е партийна свада за настоящето. Държавните институции не работят, има корупция. Тук е какво следва след ГЕРБ и Патриотите“, смята още Корнелия Нинова. По думите й до края на декември БСП трябва да стъпи във всяка българска община. Ще следва обобщение в кои от тези идеи има национално съгласие. Нинова обясни, че ключов проблем на малките общини е, че нямат собствен бюджет, а зависят от решенията на големите общини. „Тези решения не винаги са обективни, не можем да оставим така малките населени места без развитие“, категорично отсече социалистът.", "date": "2018.09.11", "title": "Нинова: Ще гласуваме за новите министри, но това е загуба на време за България"}
{"url": "https://www.faktor.bg/bg/articles/putin-nahoka-spryagan-za-naslednik-na-medvedev-ministar", "text": "Защо не сте направили нищо за построяването на кораби, които да превозват хора и стоки между източния полуостров Камчатка и остров Сахалин?, попита руският президент  Владимир Путин федералния министър на икономическото развитие Максим Орешкин, предаде лента.ру. Държавният глава на най-голямата по територия страна в света на икономически форум в тихоокеанския град Владивосток нахока Орешкин и припомни, че Москва е отделила огромни средства за създаване на съвременна транспортна връзка. Орешкин отговори, че ще разгледа въпроса и ще вземе мерки във възможно най-кратки срокове. Името на младия икономист влезе в световните медии миналото лято. Тогава се появи информация, че той вероятно ще смени премиера в Москва Дмитрий Медведев, който не се справя с рецесията и срива на рублата. Руският министър-председател запази поста си и след спечелването на президентския вот през март от Путин. Орешкин също остана в правителството. Путин е домакин на Източния икономически форум, който се провежда в порта. Президентът призова чуждестранни предприемачи да инвестират в Далечния изток. \"Ръководете се от реалността, а не от стереотипите за нашата страна\", апелира той. Стопанинът на Кремъл припомни, че в руската част на Далечния изток са създадени благоприятни условия за бизнеса. \"Вложителите в този район се ползват с данъчни привилегии\" посочи президентът. Руският президент в рамките на два дни се срещна с китайския си колега Си Цзинпин и японския премиер Шиндзо Абе. Днес във Владивосток говори и южнокорейския премиер Ли Нак-йон. \"Аз много обичам песните на Алла Пугачова и руската класическа литература\", заяви министър-председателят пред другите участници във форума.", "date": "2018.09.11", "title": "Путин нахока спряган за наследник на Медведев министър"}
{"url": "https://www.faktor.bg/bg/articles/mvr-sindikat-100-dni-tolerans-na-novi-vatreshni-ministri-sa-tvarde-mnogo", "text": "На нови министри на вътрешните работи 100 дни толеранс от наша гледна точка са твърде много. Това заяви пред БНР Валентин Попов – председател на Управителния съвет на Синдикалната федерация на служителите в МВР. Младен Маринов има едно безспорно предимство като кандидатура за този пост – фактът, че е преминал през всички йерархични нива в министерството. Последната му длъжност като главен секретар му осигурява един изключително сериозен поглед и върху работата, и върху проблемите на министерството. На него няма да му трябва време, за да се запознава със ситуацията. При Младен Маринов ще има известна промяна – от висшия професионален пост в министерството, той прави крачка към политиката. Там ще му трябва може би известно време. 100-дневен толеранс, за да се огледа какво се случва в министерството, за досегашния главен секретар това би било по-скоро обида, каза Попов. Той отчете, че и по време на дългите протести на полицаите, и по време на Българското европредседателство не е имало сериозни фалове, което до голяма степен е заслуга именно на Маринов. От служителите във ведомството евентуалният нов вътрешен министър ще чуе същите проблеми, както и предшествениците му, подчерта Попов. Той отново посочи трите основни проблема в сферата – хроничното недофинансиране, мотивацията на служителите и трето – фактът, че министерството се управлява не от политици, а от чиновници. Валентин Попов изрази надежда, че като министър Младенов ще започне с исканите промени. Той се надява още да има по-голяма чуваемост между министър и синдикални организации. Като синдикат провеждаме едно изследване сред колеги от пожарната. То е във връзка с няколкото поредни инцидента с пожарни автомобили от един модел. Резултатите са доста обезпокоителни. Повече от половината анкетирани твърдят, че не се чувстват сигурни при управление или при пътуване с този автомобил, каза още Валентин Попов.", "date": "2018.09.11", "title": "МВР-синдикат: 100 дни толеранс за досегашния главен секретар на МВР би било по-скоро обида"}
{"url": "https://www.faktor.bg/bg/articles/cherven-sotsiolog-bsp-ne-samo-ne-haresva-aktyorite-v-upravlenieto-iska-da-smenya-tsyalata-piesa", "text": "БСП не просто не харесват „актьорите“ в управлението – те искат смяна на цялата „пиеса“. Така социологът Кънчо Стойчев коментира в ефира на „Фокус“ реакцията на левицата срещу предложенията на ПП ГЕРБ за нови лица на местата на тримата министри в оставка.  „Възроптаването на БСП е напълно разбираемо. Критиката им по отношение на сегашното правителство отдавна се базира на дейността му. Левицата е радикален опонент на цялостното действие на правителството и на посоката, в която то движи страната. В този смисъл едва ли едно или друго име би променило отношението на БСП към управляващите – тази партия играе силно своята роля на парламентарна опозиция. Безспорно това е най-силната парламентарна опозиция, която имаме в последните десетилетия, но до какво ще доведе тази позиция е друг въпрос. И все пак позицията на БСП е консистентна и не е изненада, че и по казуса с трите министерски оставки реагира по този начин“, аргументира тезата си Стойчев.  Той обаче не се ангажира с мнение относно конкретните нови личности, посочени на местата на подалите оставка министри преди да види начина им на работа поне за месец-два.  Не е коректно да слагаме етикети на хора, предложени току-що за министерските постове – трябва да съдим по резултатите им, уточни социологът. По думите му вчерашния Коалиционен съвет ГЕРБ-Обединени патриоти не е оставил усещането за единност в коалицията. Различията остават, но работещ компромис в коалицията ще има, коментира още той.  Според червения социолог обаче големият проблем от последните дни е опозицията срещу действията на премиера Борисов не просто заради коалиционните партньори от Обединените патриоти, но и в самата парламентарна група в лицето на председателя на НС Цвета Караянчева и на ПГ - Цветан Цветанов.  У българските граждани отсъства увереност, че управляващите имат ясен план за действие, а вместо това само замитат големите проблеми и решават само козметичните, смята Кънчо Стойчев.", "date": "2018.09.11", "title": "Червен социолог: БСП не просто не харесва \"актьорите\" във властта, иска да сменя \"пиесата\""}
{"url": "https://www.faktor.bg/bg/articles/borisov-obeshta-vav-varna-vdigame-zaplatite-s-10-ot-1-yanuari-dogodina", "text": "От 1 януари 2019 г. ще вдигнем заплатите в бюджетния сектор с 10%. Това заяви премиерът Бойко Борисов във Варна. Утре това ще го говорим на заседанието на Министерски съвет, разговарял съм с финансовия министър Владислав Горанов. Разчетите го позволяват, заварихме 3,7 дефицит, сега има излишък. Щом комунистите не са власт, няма дефицит в бюджета. Относно изказването на Волен Сидеров, че се крои заговор срещу правителството и в отговор на въпрос успял ли е премиерът да преодолее съпротивата в партията и такава външна за тримата министри, Борисов каза, че вътре в ГЕРБ никога не е имало такава. Той обаче посочи как се синхронизират БСП и президента. Това е чул Волен Сидеров. На мен ми е най-мъчно, че ги сменям тези трима министри. Аз съм ги отгледал от деца - Московски, Нанков...ние не сме БСП. Изненади не очаквам при гласуването в парламента, каза още Борисов. До оставките на тримата министри се стигна заради злощастната катастрофа в Своге, където загинаха 17 души. Гласуването на оставките ще се състои в четвъртък. Помолен да коментира думите на президента Румен Радев, че сега не е моментът за предсрочни избори, но е нужна промяна, Борисов заяви: Забележете президентът каза, че сега не е момента, но ако дойде една нова партия, защото сега всички не стават... Другата партия ще е толкова партия, колкото тази на Бареков, лаконичен бе Борисов, намеквайки, че вероятно държавния глава подготвя нов политически проект, който да оглави, след като изтече президентския му мандат.", "date": "2018.09.11", "title": "Борисов: Щом комунистите не са на власт, няма дефицит в бюджета"}
{"url": "https://www.faktor.bg/bg/articles/ukrayna-e-s-nov-poslanik-v-balgariya-vitaliy-moskalenko", "text": "Украйна вече има нов посланик в България. Виталий Москаленко заменя на поста Микола Балтажи.  Преди близо два месеца украинският президент Петро Порошенко подписа указа за назначаването на Москаленко, който от 2011 г. ръководи генералното консулство на страната в Ростов. Новият посланик е на 62 години и от 1993 г. изпълнява различни дипломатически длъжности. Част от кариерата му преминава през България, като между 1994 и 1998 година е бил първи секретар на посолството в София.", "date": "2018.09.11", "title": "Украйна с нов посланик в България"}
{"url": "https://www.faktor.bg/bg/articles/borisov-nadaha-voleybolistite-ni-za-ostanalite-im-machove-v-grupata", "text": "Министър-председателят на България Бойко Борисов се срещна с националния отбор по волейбол за световното първенство. Премиерът Борисов посети отбора в морската ни столица и надъха волейболистите за останалите им мачове в групата. \"Имайте предвид, че децата ви гледат, ставате символи, пример за подражание и сте изключително важни. В момента 3 световни правим едновременно - по волейбол, по художествена гимнастика, по гребане. Бил съм спортист, знам колко е важна концентрацията\", каза премиерът Борисов.  Любо Ганев подари на премиера книга с думите \"За най-големия от най-високия\". Треньорът на националния отбор по волейбол Пламен Константинов благодари на Борисов за жеста.  \"Инвестирахме много пари в залите, в Арена Армеец, Фестивална, Русе, Пловдив, Шумен, Стара Загора - от \"А\" до \"Я\". Години наред строителства, ремонти, за да се стигне до 3 световни първенства в България\", каза Борисов.  Избраниците на селекционера Константинов стартираха участието си на големия форум с победа 3:0 срещу Финландия във Варна. България е домакин на мондиала от 9 до 30 септември заедно с Италия. Съперници на националите ще са Иран, Пуерто Рико, Куба и актуалният световен първенец Полша.", "date": "2018.09.11", "title": "Борисов надъхва волейболистите ни: Децата ви гледат, ставате символи и пример за подражание"}
{"url": "https://www.faktor.bg/bg/articles/rumen-petkov-kakva-e-garantsiyata-che-utre-tsarskite-imoti-mogat-da-otidat-pri-mastiti-biznesmeni", "text": "Въпросът с царските имоти е политически. Трябва да се види решението на Конституционния съд от 1998 г. и силните аргументи тогава. Дълбоко убеден републиканец съм и бях от малкото, които не ходиха да посрещат Симеон Сакскобургготски, но тук вече говорим за устоите на държавата. Държавата трябва да реши въпроса с минимални щети. Повечето политически лидери, които днес искат имотите на Симеон Сакскобургготски да му бъдат отнети, преди години са искали той да се върне у нас, за да управлява. „Всички, които преди викаха „Царю честити, ела да ни опрваиш”, днес ще направят една подписка да съберат пари да го сложат в двустаен апартамент в „Младост 3”, коментира Петков. И какво ни гарантира утре, че тези имоти мастити адвокати и нотарууси няма да ги продадат на някой крупен бизнесмен? Изтърван е моментът да не се злепостави институционално България пред света“, каза бившият вътрешен министър и лидер на АБВ Румен Петков в ефира на БТВ.   Той коментира кадровите промени в МВР и предложения за министър главен комисар Младен Маринов. Политикът направи паралел с него и Богомил Бонев. \"Важен момент е, че кариерата на г-н Маринов започна своя възход по време на служебното правителство, сега е предложен за министър от Бойко Борисов. Това означава, че има подкрепата на всички политически партии. Освен това е човек от системата, което според мен ще донесе голямо спокойствие\", заяви Петков. За решението на Корнелия Нинова да извади депутатите от пленарна зала и от 79 депутати да остави едва 20, Петков заяви: \"Има моменти, които будят жалост, други пък присмех. Когато се избират народни представители, те затова са - да са там. Да оставим настрана, че депутатите са в парламента само два дни, през другото време трябва да са при избирателите\", заяви още лидерът на АБВ.", "date": "2018.09.11", "title": "Румен Петков: Каква е гаранцията, че утре царските имоти няма да отидат при някой мастит бизнесмен?"}
{"url": "https://www.faktor.bg/bg/articles/rusiya-zapochva-nay-golemite-voenni-ucheniya-sled-kraya-na-sssr", "text": "В руския Източен военен окръг започват най-големите военни учения в историята на Русия след Студената война. Около 300 хил. военнослужещи ще участват в ученията в източната час на Сибир. Във „Восток-2018“ ще участват още над 1000 самолети, хеликоптери и дронове, 36 000 танкове, бронетранспортьори и други бронирани машини и 80 кораби и помощни съдове, съобщи руското министерство на отбраната. Ученията ще продължат до 17 септември. В тях участват и военни части от Китай и Монголия, като от страна на Китай ще участват 3200 военнослужещи. Последното руско учение със сходен мащаб се е провело през 1981 г. по време на Студената война, но „Восток-2018“ ще включва повече военни. Ученията започват в момент на засилено напрежение между Русия и НАТО. Отношенията между тях се влошиха, след като Русия анексира украинския полуостров Крим през 2014 г. Говорителят на Кремъл Дмитрий Песков заяви, че ученията са оправдани предвид „агресивното и неприятелско“ отношение към Русия. Какво ще се случи на ученията? Във вторник и в сряда ще се проведат планирането и подготовката на ученията, а действителните операции ще се проведат в следващите пет дни. Те ще се случат на пет тренировъчни терени, четири авиационни бази и области в Японско море, Беринговия пролив и Охотско море. Ученията няма да се приближават до спорните Курилски острови на север от Япония, уточняват от руска страна. Мащабът на „Восток-2018“ е еквивалентен на силите, разгърнати в една от големите битки от Втората световна война. През миналата година се проведе съвместно учение с по-малък мащаб между Русия и Беларус. Защо сега? Президентът Владимир Путин превърна в свой приоритет военната модернизация, включително новите ядрени ракети. Смята се, че въоръжените сили на Русия разполагат с общо около един милион души персонал. Един руски депутат и полковник от резерва Франц Клинцевич каза: „Удобно е за Запада, че нашите звена и щаб не разполагат с бойни умения и координация, но времето се е променило, сега имаме различно отношение към готовността за битка“. Как и защо участва Китай? Китайското министерство на отбраната говори за задълбочаване на военното сътрудничество и за „засилване на способностите на двете страни да реагират съвместно на различни заплахи за сигурността“, без да посочват тези заплахи. Министерството потвърди, че в учението ще участват 3200 нейни войници и над 900 бройки военна техника. Дмитрий Песков каза, че участието на китайските звена във „Восток-2018“ показва, че Русия и Пекин си сътрудничат във всички области. През последните години те задълбочиха военното си сътрудничество и по време на тези тренировки те ще имат съвместен щаб. Той контрастира с годините на Студената война, когато СССР и Китай бяха съперници за глобалното комунистическо ръководство и се сблъскаха на границата си в Далечния Изток. Монголия не предостави подробности за участието си. Какво каза НАТО? Говорителят на военния алианс Дилън Уайт заяви, че НАТО е бил информиран за „Восток-2018“ през май и ще го наблюдава. Той каза, че „всички нации имат право да упражняват въоръжените си сили, но е от съществено значение това да става по прозрачен и предвидим начин“. „Восток-2018“ демонстрира фокусът на Русия върху тренировките за мащабен конфликт, който се вписва в модела, който сме виждали от известно време: по-агресивна Русия, която значително увеличава бюджета си за отбрана и военното си присъствие“, добави той.", "date": "2018.09.11", "title": "Русия започва най-големите военни учения след края на СССР"}
{"url": "https://www.faktor.bg/bg/articles/sasht-s-bezpretsedentni-zaplahi-kam-sada-v-haga-opredeli-go-kato-bezotgovoren-i-opasen", "text": "АЩ предприеха днес безпрецедентна атака срещу Международния наказателен съд в Хага и заплашиха неговите съдии и прокурори със санкции, ако се захванат с американски граждани, с Израел или с други съюзници на Вашингтон. Съветникът по националната сигурност на Белия дом Джон Болтън, говорейки пред консервативната организация Федералистко общество, обвини международната юрисдикция, натоварена по-специално с делата срещу военни престъпления и престъпления срещу човечеството, че е \"неефикасна, безотговорна и определено опасна\", при все че Вашингтон не е член на тази съдебна инстанция. \"Ако съдът се захване с нас, с Израел или с други съюзници на американците, ние няма да си мълчим\", предупреди Болтън. Той обяви серия от възможни мерки, сред които и санкции срещу персонала на съдебната институция. \"Ще забраним на съдиите и на прокурорите влизането в САЩ. Ще наложим санкции над техните авоари в американската финансова система и ще започнем съдебно преследване срещу тях в нашата съдебна система\", заплаши Болтън. От Международния наказателен съд в Хага отговориха на тази атака, заявявайки че действат, придържайки се стриктно към законовата рамка, дефинирана в Римския статут и че упражняват своя мандат независимо и безпристрастно. В началото на ноември миналата година прокурорът Фату Бенсуда обяви, че ще поиска от съдиите в Хага разрешение за започване на разследване за предполагаеми военни престъпления, извършени в рамките на афганистанския конфликт, по-специално от американската армия, пише vesti.bg. В Афганистан САЩ са все още начело на военна коалиция, която свали режима на талибаните в края на 2001 г. Днес Болтън посочи, че във всеки момент съдът може да обяви началото на официално разследване \"срещу тези американски патриоти\". \"Днес в навечерието на 11 септември и на годишнината от атентатите от 2001 г., предизвикали операцията в Афганистан, \"искам да отправя едно ясно и недвусмислено послание от страна на президента - САЩ ще използват всички необходими мерки, за да защитят нашите граждани и тези на нашите съюзници от несправедливи преследвания от страна на този незаконен съд\", категоричен е Болтън. \"Няма да сътрудничим със съда в Хага, няма да им предоставяме помощ, няма да се присъединяваме\", каза Болтън и добави, че за САЩ \"Международният наказателен съд вече е мъртъв\".", "date": "2018.09.11", "title": "САЩ  с безпрецедентни заплахи към съда в Хага, наричат го \"безотговорен и опасен\""}
{"url": "https://www.faktor.bg/bg/articles/tsipras-s-obrashtenie-kam-ep-za-badeshteto-na-evropa", "text": "Премиерът на Гърция Алексис Ципрас ще направи обръщение към Европейския парламент за бъдещето на Европа, в което се очаква да очертае бъдещия път на Атина след приключването на спасителната програма за гръцката икономика. След гръцкия премиер в пленарната зала се очаква да говори унгарският му колега Виктор Орбан. Той ще даде отговор на питането на Комисията за граждански свободи за заплахата за правовата държава, демокрацията и основните права в Унгария.  Днес се очаква и гласуването на 34 милиарда евро помощ за България, Гърция, Литва и Полша от фонд \"Солидарност\" за покриване на щетите от природните бедствия в тези страни от миналата година. Страната ни може да получи 2,26 милиарда евро за възстановяване от силните бури и дъждове в района на Бургас.  Отново за дебат в зала влиза днес и предизвикалият разнопосочни коментари проект за правилата на авторското право в дигиталната сфера.", "date": "2018.09.11", "title": "Ципрас с обръщение към ЕП за бъдещето на Европа"}
{"url": "https://www.faktor.bg/bg/articles/germanskite-piloti-na-rayanear-se-gotvyat-za-stachka", "text": "Германските пилоти на авиокомпанията \"Райънеър\" се готвят да стачкуват отново тази седмица. Синдикатите призоваха за 24-часов протест, който да започне в сряда. Очаква се да бъдат засегнати всички полети на компанията от Германия. И този път, служителите на компанията настояват за по-добро заплащане и условия на труд. Вълна от стачни действия преди месец доведе до отмяна на стотици полети в Европа.", "date": "2018.09.11", "title": "Германските пилоти на \"Райънеър\" се готвят за стачка"}
{"url": "https://www.faktor.bg/bg/articles/novini/svyat/oleg-sentsov-veche-ne-vyarvam-v-shtastliv-kray", "text": "Украинският режисьор Олег Сенцов, който гладува вече 120 дни в руската трудова колония със строг режим, изпратил писмо на братовчедка си Наталия Каплан, която го публикува в профила си във Facebook.  \"Вече не вярвам в това, че ще изляза и всички ще заживеем щастливо в Киев. Както и в много други неща. Но това не означава, че съм сломен и ще се предам. Не съм се предал, просто вече не вярвам в щастливия край на цялата тази история. Състоянието ми е стабилно-гадно, към останалите спец-ефекти се добави и хипоксия - недостиг на кислород в органите, основно сърцето и мозъка. В главата ми е мъгла, всичко се върти, тялото, главата и крайниците ми изтръпват\", пише в писмото на Сенцов. Той добавя, че \"ще опита да се държи, макар че живее просто по инерция\". Сенцов е осъден в Русия на 20 години затвор по обвинение в тероризъм. Той обяви гладна стачка на 14 май с настояването да бъдат освободени всички украински политически затворници, без да включва себе си в списъка от 64 имена.  След анексията на Крим от Украйна Сенцов автоматически е обявен за руски гражданин и на тази основа, макар че той никога не е имал руски паспорт Русия отказва да го предаде на Украйна. Майката на Сенцов, както и множество политически лидери, международни организации и представители на културата от цялсвят призоваха руския президент Владимир Путин да помилва Сенцов, но безрезултатно.", "date": "2018.09.11", "title": "Олег Сенцов: Вече не вярвам в щастлив край"}
{"url": "https://www.faktor.bg/bg/articles/rusiya-vodim-sveshtena-voyna-v-siriya", "text": "Ние водим свещена война в Сирия, каза руският заместник-министър на отбраната Андрей Картополов пред изданието от Москва \"Военно-промышленный курьер\". \"В Близкия изток конфликтът винаги е бил религиозен. Ние водим война за рожденото място на Спасителя – град Витлеем (който се намира под управлението на палестинската автономия). Това е основната мотивация на нашите войници и офицери в Сирия,\" коментира още бившият командващ на руската групировка в близкоизточната страна. По думите му войната се води на всички фронтове. \"Военните действия в съвременния свят не се ограничават с бойното поле. Битки се водят и за мозъците на хората. Типичен пример е т.нар. \"Арабска пролет\". Тези \"протести\" бяха предизвикани от западни кръгове\", заяви началникът на създаденото наскоро от руския държавен глава и върховен главнокомандващ Владимир Путин Главно военнополитическо управление на въоръжените сили на Руската федерация.", "date": "2018.09.11", "title": "Русия: Ние водим свещена война в Сирия не само на бойното поле"}
{"url": "https://www.faktor.bg/bg/articles/shte-sabori-li-boris-dzhons-s-plan-chekars-tereza-mey", "text": "Съпротивата срещу плана на британската министър-председателка Тереза Мей за напускане на ЕС в собствената ѝ Консервативна партия е толкова силна, че може да ѝ коства лидерството и поста и да предизвика предсрочни избори, коментират днес световните медии. Начело на противниците на т.нар. \"План Чекърс\" (по името на правителствената резиденция, където беше приет) е бившият външен министър Борис Джонсън. Той напусна правителството заради несъгласия с политиката на Мей за Брекзит. По преценка на Huffington Post Джонсън може да разчита на гласовете на минимум 40 и максимум 80 консервативни членове на долната камара на парламента. Прибавени към лейбъристката опозиция, която не одобрява плана, те означават, че планът на Мей в момента е обречен на провал. Ако тя го подложи на гласуване, това може да събори правителството ѝ и без формален вот на недоверие. Ако обаче в този момент консерваторите не искат да сменят лидера си и да предизвикат предсрочни избори, единственият им изход остава удължаване на срока за преговори за Брекзит, което договорът на ЕС позволява. Двадесет и седемте държави членки,  които преговарят с Великобритания, очакват споразумение да бъде постигнато до края на октомври, за да има време за ратификацията му от националните парламенти и от Европейския парламент до 29 март 2019 година, когато Обединеното кралство трябва да напусне ЕС. Несъгласията по бъдещия граничен и митнически режим между Северна Ирландия и Република Ирландия обаче в момента да блокирали преговорите и има реална опасност срокът да не бъде спазен. Продължаването им изисква единодушно съгласие на 27-те.", "date": "2018.09.11", "title": "Може ли  \"планът Чекърс\" да катурне Тереза Мей?"}
{"url": "https://www.faktor.bg/bg/articles/novini/svyat/daily-express-kartitsa-v-gru-e-razkrila-ubiytsite-na-skripal", "text": "Британският вестник  Daily Express твърди, че агентите от ГРУ Александър Петров и Руслан Боширов, които са отровили Сергей Скрипал и дъщеря му Юлия, са разкрити с помощта на неотдавна вербуван от MI6 руски \"дипломат\".  \"Къртицата\" работела в руското послоство в Рим, и под прикритето на дипломат се занамавала със събирането на секретна информация за НАТО. В разговор с агент на MI6 източникът, наречен \"Аполон\" признал, че би искал да емигрира на Запад. Той е изведен във Великобритания през април, след отравянето Скрипал и дъщеря му, но изданието пише, че той е предоставил изчерпателна информация за \"широк спектър конфиденциална информация за действащата международна шпионска мрежа на Москва\".  \"Аполон\" разпознал на снимките агентите на ГРУ съобщил истинските им имена, а Лондон обяви, че имената \"Петров\" и \"Баширов\" са легенда за прикритие. До данни на изданието те са използвали идентификационните данни на затворници, намиращи се в затвори в ЕС, за да проникнат на теротирята на Великоритания без визи. В отравянето на бившия полковник от ГРУ Сергей Скрипал и дъщеря му Юлия освен \"Петров\" и \"Боширов\" са участвали още четирима офицери от ГРУ, а групата се наричала \"Чистачите\", пише пък Daily Mirror като се позовава на източници от следствието. \"Резервната група е била необходима, за да бъдат държани под наблюдение двамата Скрипал\", разказал източникът пред Daily Mirror. \"Петров\" и \"Боширов\" няколко пъти преди отряваенто пътуват до Великобритания, за да оставят \"паспортна следа\" и пътуването им да не изглежда подозрително.", "date": "2018.09.11", "title": "Daily Express: \"Къртица\" в ГРУ е разкрила убийците на Скрипал"}
{"url": "https://www.faktor.bg/bg/articles/ep-reshava-da-nalozhi-li-sanktsii-na-ungariya", "text": "Евродепутатите решават дали да задействат санкции срещу Унгария. Страната е обвинявана, че нарушава редица основни ценности на Европейския съюз. По време на дебатите във вторник ще се обсъжда дали да бъде задействана предварителната фаза на член 7 за спазването на правовата държава. Тя може да доведе до замразяване на правото на глас на Будапеща в Евросъюза. Унгарският премиер Виктор Орбан ще разполага със седем минути, за да отговори на критиките за съдебната власт, избирателната система, незачитането на правата на гражданите и свободата на пресата. Гласуването е насрочено за сряда.", "date": "2018.09.11", "title": "Европарламентът обмисля да задейства санкции срещу Унгария"}
{"url": "https://www.faktor.bg/bg/articles/slanchevo-s-prevalyavaniya-na-otdelni-mesta-v-iztochnata-polovina-na-stranata", "text": "Днес ще преобладава слънчево време, с временни увеличения на облачността. Само на отделни места в източната половина от страната и в планинските райони ще превали. Ще духа до умерен северозападен вятър. Максималните температури ще са между 24° и 29°, в София - около 24°. Това съобщиха за „Фокус”  от Националния институт по метеорология и хидрология (НИМХ) при Българската академия на науките (БАН). По Черноморието ще бъде предимно слънчево с временни увеличения на облачността, на отделни места са възможни слаби превалявания. Ще духа до умерен северозападен вятър. Максималните температури ще са между 25° и 28°. Температурата на морската вода е 25-26°. Вълнението на морето ще бъде 1-2 бала.  В планините ще преобладава слънчево време. След обяд с временни увеличения на облачността и на отделни места ще превали. Ще духа умерен предимно северен вятър. Максимална температура на 1200 метра около 15°, на 2000 метра – около 8°. Атмосферното налягане е по-високо от средното за месеца и през деня ще остане без съществена промяна.", "date": "2018.09.11", "title": "Слънчево, с превалявания на отделни места в източната половина на страната"}
{"url": "https://www.faktor.bg/bg/articles/katastrofa-na-am-trakiya-blokira-dvizhenieto-udareni-sa-4-koli", "text": "Катастрофа задръсти магистрала \"Тракия\" в посока София. Временно движението се осъществява само в активната лента при км 20 в посока София на АМ \"Тракия\" поради пътнотранспортно произшествие, съобщи пресцентърът на агенция \"Пътна инфраструктура\". При инцидента са се ударили 4 коли, но няма пострадали. Сигналът за катастрофата е подаден малко след 5 часа. Колите са изтеглени от платното, след като е извършен оглед.         Добре е шофьорите да се движат с повишено внимание и съобразена скорост.", "date": "2018.09.11", "title": "Катастрофа на АМ\"Тракия\" блокира движението, ударени са 4 коли"}
{"url": "https://www.faktor.bg/bg/articles/17-godini-ot-atentatite-v-nyu-york-i-vashington", "text": "Президентът на САЩ Доналд Тръмп ще отбележи днес годишнината от терористичните нападения на 11 септември 2001 г. с участие във възпоменателна церемония на мемориал в Шанксвил, щата Пенсилвания. Според разпространено по-рано съобщение на Белия дом той ще бъде придружен от първата дама Мелания Тръмп, предаде Асошиейтед прес. Близо три хиляди души загинаха на този ден преди 17 години, след като похитители отвлякоха четири пътнически самолета. Атаките започват рано сутринта, когато 19 терористи установяват контрол над самолетите, излитащи от Източното крайбрежие на САЩ в посока към Калифорния. Специално са подбрани самолети за далечни направления, тъй като те са заредени догоре с гориво. Петима отклоняват полет №11 на \"Американ Еърлайнс\" (от Бостън за Лос Анджелис) и насочват \"Боинг 767-723\" към Северната кула от Световния търговски център. Самолетът се удря в северната страна на сградата в 8:46:33 часа местно време. В 9:02:59 часа местно време други петима принуждават \"Боинг 767-222\" на \"Юнайтед Еърлайнс\" да се вреже в Южната кула. Сблъсъкът е видян на живо по целия свят, тъй като след първия сблъсък телевизионните канали излъчват пряко от Световния търговски център. Редовният маршрут на полета е трябвало да бъде от Бостън за Лос Анджелис. Друга група от петима терористи превзема \"Боинг 757-223\" на \"Американ Еърлайнс\" (изпълняващ редовен полет от Вашингтон до Лос Анджелис) и го насочва към Пентагона. Самолетът катастрофира и причинява разрушения на сградата. Четвърти самолет - \"Боинг 757-222\", изпълняващ 93 на \"Юнайтед Еърлайнс\" от Нюарк за Токио, е отклонен от четирима терористи. Предполага се, че целта на полета е бил Капитолия или Белия дом, но пътниците се противопоставят на похитителите и осуетяват намерението им. Самолетът се разбива в поле в Югозападна Пенсилвания, на около 240 км северозападно от Вашингтон, в 10:03:11 часа местно време. Жертвите са 2 974 души, без терористите: 246 - на четирите самолета (от които няма оцелели), 2 603 - в кулите в Ню Йорк и на земята, 125 - в Пентагона. Други 24 души са обявени за липсващи. С изключение на 55 военни, убити в Пентагона всички останали жертви са цивилни лица. Сред загиналите има представители на повече от 90 държави. 411 служители на спасителните служби, които се отзовават на сигналите, загиват, докато се опитват да спасят хората и да ограничат пожарите. Миналата година Доналд Тръмп и съпругата му Мелания заедно със съветници и членове на администрацията почетоха в Белия дом паметта на жертвите с мълчание точно в минутата, когато похитителите врязаха първия самолет в една от кулите близнаци. Тогава президентът присъства и на възпоменателна церемония в Белия дом.", "date": "2018.09.11", "title": "17 години от атентатите в Ню Йорк и Вашингтон"}
{"url": "https://www.faktor.bg/bg/articles/makron-s-nov-rekord-na-nepopulyarnost", "text": "Рейтингът на френския президент Еманюел Макрон е спаднал с 12 процентни пункта през лятото, сочи допитване на института Одокса, цитирано от Франс прес. Сега вече 71 процента от французите имат отрицателно мнение за държавния глава, който бие личния си рекорд по непопулярност в тази анкета, в която само 29 процента от запитаните го смятат за добър президент. Това е загуба от 12 процентни пункта спрямо предишното допитване от края на юни. Макрон губи подкрепа във всички сектори на общественото мнение, сочи анкетата по поръчка на седмичното списание \"Експрес\", радио Франс ентер и регионалната преса. Премиерът Едуар Филип губи 5 пункта и е с 35 процента подкрепа. 64 процента от запитаните са с отрицателно мнение за него. Допитването на Одокса е извършено онлайн на 5 и 6 септември сред 1004 пълнолетни французи. Статистическото отклонение е от 1,4 до 3,1 пункта.", "date": "2018.09.11", "title": "Макрон с нов рекорд на непопулярност"}
{"url": "https://www.faktor.bg/bg/articles/kim-chen-un-s-toplo-pismo-do-tramp-s-pokana-za-nova-sreshta", "text": "Президентът на САЩ Доналд Тръмп е получил \"много топло\" и \"положително\" писмо от севернокорейския лидер Ким Чен-ун, в което той изразява желание да бъде организирана нова срещу между тях, предадоха световните агенции, като се позоваха на съобщение на Белия дом. \"Ние сме отворени към идеята и вече започнахме да се координираме с оглед такава среща, която ще бъде втора след историческата от 12 юни в Сингапур\", каза говорителката на Белия дом Сара Сандърс. Говорейки за Северна Корея тя спомена за \"напредък\" и добави, че военният парад без междуконтинентални ракети в Пхенян преди два дни е \"гаранция за добронамереността\" на страната в процеса на денуклеаризация. По този повод Джефри Люис, експерт по неразпространението на ядрените оръжия от Института за международни изследвания \"Мидълбъри\" в Монтерей (САЩ), написа в Туитър следното: \"Те не изпробват ядрени оръжия и не ги показват на паради, а ние се правим, че не съществуват\". Съветникът по националната сигурност на Белия дом Джон Болтън каза междувременно, че Ким Чен-ун е уведомил президента на Южна Корея Мун Дже-ин за готовността на Пхенян да осъществи денуклеаризация за една година. \"Ким пое задължението да направи денуклеаризацията бързо. Той е заявил: \"Можем да я осъществим за две години\". Тогава Мун Дже-ин го попитал: \"А защо да не я постигнем за година?\" и Ким отвърнал: \"Ще я постигнем за една година\", разказа Болтън пред консервативно дружество във Вашингтон. Той допълни, че Доналд Тръмп е бил информиран за този разговор от южнокорейския президент", "date": "2018.09.11", "title": "Ким Чен-ун с \"топло писмо\" до Тръмп, кани го на нова среща"}
{"url": "https://www.faktor.bg/bg/articles/vladislav-goranov-do-2021-shte-ima-oshte-smeni-na-ministri", "text": "Решението за новите министри е на премира. Познавам ги и тримата, смятам че всеки един от тях може да се справи с работата. Това каза в студиото на Нова ТВ финансовият министър Владислав Горанов. Тръгват си едни от опитните министри – Радев, Московски, Нанков, хора енергични и професионалисти, добави той и продължи: Промяната в правителството може да стане всеки един ден. Самоцелното стоене на постовете не е полезно нито за министрите, нито за обществото. До 2021 съм сигурен, че ще има още смени на министри, никой не е застрахован. Важно е да се отбележи, че не е добре да се дават лесно кадрови жертви, защото качествените хора не са безкрай и се създава усещането, че всеки може да бъде лесно похарчен. Но  при такъв вид трагедия, мисля, че политическите решения на премиера са правилни, аргументира мнението си финансовият министър и допълни: Когато се поема политическа отговорност е по-добро, от това да не се поема. Подаването на оставките е една от формите. Това е свързано с усещането за справедливост, изтъкна Горанов. На въпрос доколко основателни са думите на лидера на \"Атака\" Волен Сидеров, че има заговор срещу Бойко Борисов, Горанов обясни, че няма такива впечатления.  Не мисля, че има заговор срещу Борисов. Вярно е, че ОП настояваха да не се бърза с кадровите промени. Но решението за смяна на правителството няма как да е колективно решение, защото ГЕРБ смята, че в такива случаи трябва да се носи политическа отговорност. Имаше и други мнения и това сякаш беше мотивът на Волен Сидеров да произнесе тези думи. Вчера имаше хармоничен и спокоен дебат в коалиционния съвет. В следващите седмици с подобряване на комуникацията, медиите ще загубят част от ефирното време, изпълнено с интриги в коалицията, подчерта Горанов. Помолен да коментира скандала акцията, свързана с Ветко Арабаджиев, които в момента се издирват от Интерпол, финансовият министър бе лаконичен.  Ясно е, че у нас има сива икономика, но през последните години тя намалява – около 26-27%. А проблемът на цяла Европа е да се крадат пари от ДДС и изкушението да се смятат от търговците за свои е голямо. Владислав Горанов изрази своето мнение и по отношение на идеята да има втори здравен стълб. 12 лева осигуровка по втори здравен стълб и доплащане на всички услуги, които са над 700 лева – това е теоретичен модел, който се обсъжда, но дали ще види бял свят – едва ли. Когато се даде отговор на въпроса за харчовете, едва тогава може да се постави този въпрос, защото имаме подозрения, че се източват парите от НЗОК, посочи той. Що се отнася до Бюджета и дали очаква някакви изненада, предвид нарастването на цените на основни стоки и услуги, финансовият министър обясни, че засега изпълнението му върви добре - отчетени са превишение на приходите към разходите, като на този етап преизпълнението на плана е в размер на 800 милиона лева. Той се надява, че Бюджетът няма да приключи на дефицит. За следващата години се правят вече разчети, и сметките показват при изготвената макропрогноза за 2019 г., че може да бъдат увеличени доходите до 10% в бюджетната сфера. А идеята да бъде намалена ДДС ставката - е въпрос, който трябва да се дискутира със следващия финансов министър. Той е категоричен, че по негово време ДДС няма да се намалява, защото не вярва, че това ще доведе до сваляне на цените на стоки и услуги.", "date": "2018.09.11", "title": "Владислав Горанов: До 2021 ще има още смени на министри"}
{"url": "https://www.faktor.bg/bg/articles/tsvetanov-pri-kabineta-oresharski-sektor-sigurnost-e-bil-sasipan", "text": "Депутатите от ГЕРБ ще гласуват решението, което министър-председателят обяви след коалиционния съвет в понеленик за оставките на тримата министри и предложенията за нови. Това потвърди в сутрешния блок на БНТ председателят на ПГ на ГЕРБ Цветан Цветанов. Той каза още, че бъдещи промени в кабинета ще бъдат предварително обсъждани в коалицията, за да не се стига отново до напрежение. На въпрос има ли заговор срещу премиера, за какъвто сценарий намекна Волен Сидеров, Цветанов отговори, че няма да прави публични изяви, свързани с коалиционните партньори. \"На вчерашния коалиционен съвет коментирахме всяка една от персоналните промени в кабинета. Всеки имаше възможност да каже накратко своите аргументи. Нямаше я тази емоционалност от предишната среща, заложихме повече на прагматизма\", посочи още Цветанов. Когато бяха подадени оставките, имаше едно несъгласие от страна на Обединени патриоти. Убеден съм, че след вчерашния коалиционен съвет поне за в бъдеще сме очертали една устойчивост за вземането на кадровите решения, допълни той. Въпреки различните мнения в партиите, решенията са единодушни, изтъкна Цветанов, така че няма притеснения дали ще се вземе решението за приемането на оставките на министрите Радев, Московски и Нанков и да бъдат приети новите министерски имена. Във всички периоди на коалиционно управление всеки е имал възможността да говори свободно. Мога категорично да заявя, че не съм чул от никой от ПГ на ГЕРБ да се подготвя бламиране на решение на Борисов. Единственото, което съм казал, е, че това, което бъде внесено от Министерски съвет, ще бъде подкрепено от ПГ на ГЕРБ. Дали ще бъдат внесени оставки или не, трябваше да бъде решено от коалиционен съвет, което беше направено вчера. Единствен министър-председателят има право да прави промени в Министерски съвет, подчерта председателят на ПГ на ГЕРБ. Той коментира и избора на новите имена за министри. \"Заложили сме на професионализма и опита в дадения сектор на предложените министри\", каза Цветан Цветанов. По думите му, предложената за поста на министър на регионалното развитие Петя Аврамова е била зам.-кмет на Враца, което показва ангажираността на кабинета да се развива Северозападна България. Предложеният за министър на транспорта Александър Манолев е народен председател от Благоевградския регион и е човек със сериозен опит, така че могат да се постигнат очакванията на обществото и транспортния бранш, изтъкна Цветанов. Предложеният за поста на министър на вътрешните работи Младен Маринов е бил в системата на МВР през целия си професионален път при различни правителства, по думите на Цветанов. Той ще бъде подкрепян парламентарно, ако се придържа към изпълнението на управленската програма. Кой ще заеме неговото място като главен секретар на МВР зависи от решението на МС и одобрението на президента, напомни Цветанов. Най-голямото предизвикатгелство в новия сезон е приемането на бюджета за следващата година, заяви Цветан Цветанов. Той напомни, че проектобюджетът започва да се готви от май-юни месец и той ще даде сигурност на хората, че страната се развива добре. Цветанов заяви, че предстои второ гледане на Закона за киберсигурност, който ще осигури по-голяма безопасност онлайн. Нови закони ще бъдат приети в сферите на здравеопазването, социалната политика и образованието. Трябва да има по-сериозна ангажираност от страна на службите по отношение на фалшивите новини, които влияят на избори или вредят на националната сигурност. Ще се работи и по законови промени в сферата на образованието, както и в социалната сфера, по-специално законовите промени за хората с увреждания, заяви зам.-председателят на ГЕРБ. Наблягаме и на това как да се предпазим от фалшивите новини. Трябва да бъде подкрепено и това, което е прави в тази насока българският еврокомисар. Трябва да противодействаме на това фалшивите новини да бъдат водещи в евроизборите, които ще се проведат през следващата година, каза още Цветан Цветанов. Цветанов коментира и акциите срещу знакови бизнесмени. По думите му по времето на кабинета \"Орешарски\" сектор \"Сигурност\" е бил съсипан. \"Целта на тогавашното управление беше да бъде създаден хаос и дискомфорт в системата. В момента има много ясно изразена политическа воля всеки един, който не спазва законите, да бъде подложен на подобни действия от специализираните органи\", каза Цветан Цветанов.", "date": "2018.09.11", "title": "Цветанов: При Орешарски сектор сигурност беше съсипан"}
