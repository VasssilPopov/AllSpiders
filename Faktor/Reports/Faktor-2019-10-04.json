{"url": "https://faktor.bg/bg/articles/donald-tramp-sasht-sazdavat-nova-alternativna-na-cnn-mediya", "text": "Радиостанциите „Гласът на Америка“ и „Свобода/Свободна Европа“, които се финансират от държавния бюджет на САЩ, не се справят с работата си и затова американските власти обмислят създаването на нова медия за чужбина, която да стане алтернатива на новинарския канал CNN, настроен критично спрямо сегашния държавен глава на страната. Това заяви американският президент Доналд Тръмп на предизборен митинг във Флорида, предава ТАСС, цитирана от \"Фокус\".  „Знаете ли какво в момента е лошо за нашата страна? В задграничните си пътувания се срещам с (чуждестранни) лидери и те питат: „Защо те така мразят вашата страна?“ – подчерта Тръмп, говорейки за CNN. „Извън пределите на САЩ CNN има далеч по-голямо значение, отколкото вътре в страната. Много от това, което виждате тук, се излъчва в целия свят. Имаме „Свобода/Свободна Европа“ и „Гласът на Америка“. Създадохме ги, за да усилим нашата страна, но в момента те не работят по най-добрия начин“, отбеляза президентът. Той подчерта, че в чужбина слушат какво се говори по CNN. „Това е ужасно за нашата държава. Ще трябва да пуснем своя собствена телевизионна мрежа и да излъчваме по нея истински новини. Защото те (CNN) са наистина вредни за нас“, отбеляза стопанинът на Белия Дом. „В чужбина говорят: „В медиите ненавиждат твоята страна“. Това е позор“. „Гласът на Америка“ и „Свобода/Свободна Европа“ се ръководят от американската правителствена Агенция за глобалните медии. И двете радиостанции работят на английски и чуждестранни езици. Според закона те нямат право да излъчват на територията на САЩ, макар че публикациите на сайта са с открит достъп. Тръмп многократно публично заявява, че повечето американски медии са изключително пристрастни срещу него и неговата администрация, публикувайки невярна или фалшива информация. Той нарече вестника The New York Times, както и CNN, NBC, CBS и ABC, „врагове на американския народ“. Президентът подчерта още, че, веднага щом е станал политик, той е осъзнал „колко ужасна, жестока, зла и измамна може да бъде пресата“.", "date": "2019.10.04", "title": "Доналд Тръмп: САЩ създават нова алтернативна на CNN медия"}
{"url": "https://faktor.bg/bg/articles/ivitsa-dachich-hvarli-vinata-za-bombardirovkite-nad-yugoslaviya-na-boris-eltsin", "text": "Ако през 1999 година начело на Русия е бил Владимир Путин и тя е била по-силна, нямаше да има агресия срещу Съюзна Република Югославия, като по този начин обвини покойния вече държавен глава Борис Елцин. Тогава съотношението на силите обаче е било такова, че той е нямало как да се противопостави. Днес Белград знае, че може да потърси помощ и това е много важно. Това заяви министърът на външните работи на Сърбия Ивица Дачич при откриването на научната конференция „Сръбско-руски отношения в епохата на големите политически промени ( края на XVIII век – края на XX век), пише белградският ежедневник „Вечерне новости“. Дачич каза, че сръбско-руските отношения в исторически план са на най-високо ниво и че се характеризират със сътрудничество във всички области. „За нас е много важна подкрепата в защитаването на суверенитета и интегритета на държавата, както и поддръжката за решаването на косовския въпрос чрез мирни и дипломатически средства“, обясни първият дипломат на Белград. Дачич припомни, че Сърбия и Русия имат вековни, твърдо установени и изключително приятелски отношения: Имаме развити и духовно близки отношения. Русия беше много важна в периода на възстановяване на сръбската държавност, а много сърби емигрираха в Русия по време на големите миграции и по-късно играха видна роля в тази страна“. Министърът благодари на съветските войници, участвали в освобождението на Сърбия и Югославия през 1944 и 1945 г., и каза, че е голяма чест за Сърбия да има руския премиер Дмитрий Медведев за гост на 75-годишнината от освобождението на Белград във Втората световна война. Дачич също предупреди, че в света се прави ревизия на историята с цел изравняване на фашизма и Съветския съюз по идеологически и политически причини. „Отричат се жертвите, дадени от тогавашния СССР, както и жертвите, които даде тогавашна Югославия“, отбеляза той. Академик Михайло Войводич отбеляза, че руско-сръбските отношения са били важни за Русия още в далечното минало заради стратегическото значение на Балканите, а за сърбите, защото са искали да се освободят от турците. „Централноевропейските сили се противопоставиха на това, така че те подкрепиха създаването на Албания през 1913 г., за да не излезе Сърбия на Адриатическо море и по този начин косвено да отведе Русия в Средиземно море“, обясни Войводич.", "date": "2019.10.04", "title": "Ивица Дачич хвърли вината за бомбардировките над Югославия върху Борис Елцин"}
{"url": "https://faktor.bg/bg/articles/novini-svyat-zaev-v-parlamenta-preporachah-na-makedonskata-komisiya-da-ne-nastoyava-za-postiganeto-na-absolyutna-istoricheska-istina", "text": "\"Не очаквам България и Гърция да блокират евроинтеграцията на Северна Македония, напротив, очаквам те да бъдат наш авангард и адвокати за започването на преговори с ЕС и пълноправно членство в НАТО\", заяви македонският премиер Зоран Заев в отговор на депутатски въпрос, съобщава    \"След поставянето на \"червени линии за историята\" от страна на България дадох насока на македонската комисия да не настояват за постигането на абсолютната историческа истина, а да утвърдят определени факти, които и досега са констатирани, но през призмата на приятелството, за да постигнат целта си да бъдат модерни европейски държави с модерни европейски народи\", съобщи той. \"Целта на преговорите е как ще утвърдим нашия идентитет на Балканите, но това да не пречи на бъдещето на нашите граждани. И договорът с България и договорът с Гърция гарантират идентитета ни и дава сериозни перспективи на държавата ни. Ние сме в навечерието на историческото решение да получим дата за начало на преговори за членство в ЕС\", каза Заев. По думите му, смесената комисия, не трябва да има претенцията да \"утвърждава окончателната истина\". \"Историята живее, дискутира се и с течение на времето ще се утвърдят и новите исторически факти. Но има и факти, които не се оспорват от нито една от страните. Затова и казвам на нашата комисия – не се плашете, ако нещо е документирано и исторически прието от двете страни, цитирайте документи и говорете за тях. Намерете начин чрез това да градим приятелство, а не да ни разделят\", посочи Заев. Той повтори, че с договорите с България и Гърция не се поставя под съмнение идентитета на македонците, и припомни, че в Скопие премиерът Бойко Борисов е говорил за \"македонски народ\", \"също както открито говори за обща история\".", "date": "2019.10.04", "title": "Заев в парламента: Препоръчах на македонската комисия да не настоява за постигането на абсолютна историческа истина"}
{"url": "https://faktor.bg/bg/articles/novini-svyat-evropeyskiyat-parlament-zaplashi-s-veto-plana-na-boris-dzhonsan-za-brekzit", "text": "Европейският парламент ще наложи вето на плана на премиера на Великобритания Борис Джонсън за Брекзит, защото той не е „дори донякъде“ близо до приемливо решение на проблема с ирландската граница, пише вестник The Independent.  По-рано и правителството в Дълбин заяви, че няма как да подкрепи плана в сегашната му форма и окуражи Великобритания да отправи предложения, които да са способни да заместят клаузата за ирландската граница. От своя страна Европейската комисия заяви, че е отговорност на Великобритания да поправи някои от \"проблематичните точки\" на плана. Координаторът на ЕС за Брекзит Ги Верхофстад заяви, че плановете на Джонсън са основно \"нов пакет от лоши идеи\", които са били прокарвани в миналото\".  Група от европейски депутати, част от комисията на ЕС, чиято задача е да задават политиката на Европарламента в преговорите, като могат да наложат и вето, предупредиха, че имат \"сериозни притеснения за предложението на Обединеното кралство\". \"Гарантирането на мира и стабилността на остров Ирландия, защитата на гражданите и правната рамка на ЕС трябва да бъдат главен фокус във всяка сделка. Великобританските предложения не съвпадат дори донякъде с това, което се разбрахме, че може да е достатъчно (добър) компромис на клаузата за ирландската граница\", заявиха от Европейската комисия. \"Нашата група не намира в никое от тези предложения на британското правителство, в сегашната им форма, база за споразумение, с което Европейският парламент може да се съгласи. Предложенията не обръщат внимание на реалните проблеми, които трябва да бъдат решени, а именно обща икономика на острова, спазване на Белфасткото споразумение и целостта на единния пазар\", се казва още в изявлението. Европейският парламент има три основни проблема с плана на Джонсън. Според него плановете за митнически проверки представляват \"сериозен риск за мирните процеси\" в Ирландия. Освен това предложенията на премиера са незавършени и \"не предлагат необходимата сигурност\". И накрая ветото, което местният парламент в Северна Ирландия ще може да налага над всяко решение \"прави договора несигурен\".  По-рано вицепремиерът на Ирландия Саймън Ковъни повтори съмненията на ЕС за митническите проверки и ветото на местния парламент в Северна Ирландия. \"Не можем да подкрепим предложение, което предлага, че една партия или малцинство в Северна Ирландия може да взема решение за мнозинството от гледна точка на това как тези предложения ще бъдат прилагани в бъдеще\", заяви той пред ирландски медии.  \"Това не е в синхрон с Белфасткото споразумение. Не е нещо, което можем да подкрепим като част от финална сделка“, добави той. Премиерът каза и, че има \"юридически и технически\" проблеми с плана, като заяви, че въпреки, че документа казва, че ще се избегнат митническите проверки, все пак се повдига въпроса за въвеждането им в близкото бъдеще. Той все пак изрази надежда, че планът ще бъде развит в нещо, което ще е подходящо и ще е стартова точка за преговори", "date": "2019.10.04", "title": "Европейският парламент заплаши с вето плана на Борис Джонсън за Брекзит"}
{"url": "https://faktor.bg/bg/articles/tramp-opredeli-amerikanskiya-poslanik-v-berlin-za-predstavitel-na-sasht-v-dialoga-belgrad-prishtina", "text": "Държавният глава на САЩ Доналд Тръмп определи американския посланик в Германия Ричард Гренел за свой представител в преговорите за нормализиране на двустранните отношения между Сърбия и Косово, съобщава електронното издание на прищинския ежедневник Gazeta Express, цитиран от \"Фокус\".  Новината, разпространена от Белия дом, не променят статута на Гренел като посланик в Берлин, уточняват от редакцията. Този ход е знак, че САЩ са решени да постигнат нов дипломатически успех на Балканите, подобно на споразумението между Гърция и Северна Македония. „Поздравления и късмет, Ричард Гренел. Сигурен съм, че приятелят ми Ричард Гренел ще свърши добра работа. Време е Сърбия да признае Косово и да се постигне споразумение между двете страни, което ще донесе мир и развитие на Балканите“, написа посланикът на Косово във ФРГ Бека Чуфай. САЩ са най-големият привърженик на независимостта на Косово и основният защитник на сигурността му, гарантирана от НАТО. Американската цел е да се прекрати тлеещия конфликт около признаването на Косово от страна на Сърбия, твърди изданието. Очаква се диалогът между Белград и Прищина да бъде възобновен след предсрочните парламентарни избори в Косово, насрочени за 6 октомври. Преговорите между двете страни бяха затруднени с оглед кампанията на Белград да убеди различните страни по света да оттеглят признаването на независимостта на Косово и 100-процентовите мита, които косовското правителство наложи на вноса на сръбски стоки в страната. Хипотезите, че Косово ще трябва да се откаже от част от своята територия, за да получи признание на независимостта си от страна на Сърбия, предизвикаха протести и загриженост сред гражданите на най-младата държава на Балканите. От друга страна, перспективата за признаване на Косово разгневи Сръбската православна църква и националистите в страната, които се надяват, че международната обстановка може да бъде обърната в тяхна полза. Почти 100 държави в света признават Косово, включително 23 от 28-те държави-членки на ЕС, както и повечето от съседните му страни. Залогът е успехът на Русия да поддържа конфликта в региона жив.", "date": "2019.10.04", "title": "Tръмп определи американския посланик в Берлин за представител на САЩ в диалога Белград-Прищина"}
{"url": "https://faktor.bg/bg/articles/novini-balgariya-dimitar-tanev-ima-mehanizam-koyto-pazi-uyazvimite-ot-imotni-izmami", "text": "Димитър Танев - председател на дисциплинарната комисия към Нотариалната камара, коментира схемата на разкритата банда, отнемала имущество на стари хора. Симулативни сделки има много. Тези сделки ще бъдат унищожени, след акцията на прокуратурата и правото на собственост ще се върне на титулярите, каза той в сутрешния блок на Нова тв. По думите му връщането на получените суми може да стане чрез завеждането на гражданско дело. Закон и справедливост за две различни понятия, посочи той. Не вярвам да има нотариус, който да види, че има липса на съгласие за сделката и да извърши такава, каза Танев. Той обясни, че има механизъм, по който могат да се спрат злоупотрените с уязвими лица, които не могат да се грижат за своите интереси - например възрастни хора, алкохолици или наркомани. Тези хора определят трима свои близки, до които нотариусът трябва да се добита, за да извърши сделка. Такава практика има 12 европейски страни, обясни той.", "date": "2019.10.04", "title": "Димитър Танев: Има механизъм, който пази уязвимите от имотни измами"}
{"url": "https://faktor.bg/bg/articles/novini-balgariya-govoritelyat-na-tsik-siderov-mozhe-da-bade-globen-ot-2-000-do-5-000-leva", "text": "\"ЦИК беше сингализирана да провери дали има нарушаване на правилата на предизборната кампания от една партия, от СЕМ и от БНТ. Между 2000 и 5000 лева е глобата, която може да бъде наложена на лидера на Атака Волен Сидеров, след скандала участието му в предаването \"Референдум\" по БНТ\", коментира Александър Андреев - говорител на ЦИК пред Нова телевизия. По думите му има нарушаване на добрите нрави, с оглед на което е взето решение за налагане на глоба. \"Поводът е и цялото му поведение. Има агитация и против определени лица\", добави той. Александър Андреев показа и образец на бюлетините за общински съветници в София, както и образец на бюлетините за кмет на община и кмет на район в големите градове. \"Новата бюлетина е по-различна от тази от 2015 г. с това, че в нея има квадратчето \"Не подкрепям никого\", обясни Андреев. \"Преди липсваше в бюлетината и на следващо място - преференциите са изписани вече с трицифрени номера от 101 до максималния брой, който е на мандатите в общинския съвет на дадената община, в която ще се гласува\", каза още той.", "date": "2019.10.04", "title": "Говорителят на ЦИК: Сидеров може да бъде глобен от 2 000 до 5 000 лева"}
{"url": "https://faktor.bg/bg/articles/darzhavniyat-sekretar-na-sasht-pristiga-v-makedoniya", "text": "Държавният секретар на САЩ Майк Помпео пристига в Охрид, за да се срещне с президента на югозападната ни Стево Пендаровски и премиера Зоран Заев, съобщава скопското електронно издание „Локално“. На срещите в Охрид, както съобщиха от Държавния департамент на САЩ, Помпео отново ще подчертае, че Преспанското споразумение е изключителна и смела стъпка от страна на лидерите на Северна Македония и Гърция, която гарантира стабилизиране и просперитет на региона и присъединяването на страната към НАТО и в Европейския съюз. Помпео ще подчертае, че САЩ са фокусирани върху Западните Балкани като стратегически важна част от идеята за обединена Европа. Тъкмо порази тази причина се провежда и посещението на първия дипломат на Вашингтон - „за да потвърди отново съюза с 29-ия (Черна гора) и 30-ия (Северна Македония) член на НАТО\". „Северна Македония е кандидат за член на Алианса и участва дълго време в мисии на НАТО“, цитира изданието думите на служител на Държавния департамент, който припомни, че са изминали 25 години от установяването на дипломатически отношения между Вашингтон и Скопие. Съгласно разпространената информация, разговорите в Охрид ще се съсредоточат върху възможностите за сигурността и икономическо развитие на страната. Една от темите ще бъде дестабилизиращата роля на Русия в региона. Протоколът предвижда Помпео да посети и църквата „ Света Богородица Перивлепта“, която е реновирана и със средства, осигурени от Американската агенция за международно развитие (USAID), т.е. на американските данъкоплатци. Помпео, който е 70-ият държавен секретар на САЩ, започна посещението си в региона от Ватикана, откъдето замина за Черна гора. След Охрид той ще отпътува за Гърция.", "date": "2019.10.04", "title": "Държавният секретар на САЩ пристига в Северна Македония"}
{"url": "https://faktor.bg/bg/articles/rosen-plevneliev-folksvagen-mozhe-da-bade-globen-do-1-mlrd-evro-ako-postroi-zavod-v-turtsiya", "text": "\"Фолксваген\" трябва да е наясно и предполагам, че е, че тъй като ние сме свидетели на нарушаване на правилата за държавна помощ, което ощетява България като страна - членка на ЕС, по този казус може да стане така, че на концерна да му бъде наложена една огромна глоба в размер по наши сметки между 400 милиона и 1 милиард евро. Ако на Турция нищо не може да ѝ се случи, понеже ЕК не е интегрирала такива инструменти за контрол, то концернът \"Фолксваген\" може да пострада. Това заяви в интервю за \"24 часа\" президентът (2012-2017 г.) Росен Плевнелиев. По думите му, зад решението на \"Фолксваген\" да отиде в Турция има много въпросителни, а битката къде да е новият завод на автомобилния концерн е била нечестна. \"Докато България играе по правилата на ЕС и на общия пазар, Турция си прави каквото си иска. А концернът \"Фолксваген\" не гарантира равнопоставеност. Тоест, да го кажа още по-ясно - концернът \"Фолксваген\" знае, че Турция е член на общия пазар, но не спазва правилата му за държавни субсидии. Концернът \"Фолксваген\" се обогати от факта, че Ердоган ще наруши правилата и не изпълнява правилата на общия пазар\", обясни Плевнелиев. Според него, в хода на преговорите и проверките е било установено, че всъщност ЕК през годините е допуснала една огромна неточност. Когато Турция е подписала споразумението за влизане в общия пазар, в договора са дадени всички права, а същевременно не са интегрирани никакви инструменти, които да дадат възможност на ЕК да контролира и да наказва Турция, когато тя не спазва правилата.", "date": "2019.10.04", "title": "Росен Плевнелиев: \"Фолксваген\" може да бъде глобен до 1 млрд. евро, ако построи завод в Турция"}
{"url": "https://faktor.bg/bg/articles/otkradnaha-chast-ot-ostankite-na-mahatma-gandi", "text": "Крадци са откраднали част от останките на покойния индийски борец за човешките права и духовен водач Махатма Ганди, пишат световните медии. Това е станало на деня, в който се празнува 150 години от раждането му.  раха на Ганди е откраднат от мемориал в централна Индия, където е бил съхраняван от 1948 г. насам – годината на неговото убийство от хиндуистки екстремисти. Крадците са обезобразили и неговия лик върху паметника, като са написали “предател” със зелена боя, съобщава БТВ.  Много крайни хиндуси смятат Ганди за религиозен предател, защото приживе е бил за хиндуистко-мюсюлмански съюз. Полицията в Рава е потвърдила за Би Би Си, че води разследване по съмнения за “нарушаване на мира”. Кражбата била установена от пазача на мемориала. Ганди е водил мирна кампания срещу британското владичество в Индия, което приключва през 1947 г. Той е наречен “Бащата на нацията”. След убийството му от екстремисти през януари 1948 г., той бил кремиран, но прахът му не бил разпръснат в река според хиндуистките обичаи. Вместо това част от него бил запазен и изложен в мемориали из цялата страна.", "date": "2019.10.04", "title": "Откраднаха част от останките на Махатма Ганди"}
{"url": "https://faktor.bg/bg/articles/upravitelniyat-savet-na-bnt-siderov-nyama-da-gostuva-v-panorama", "text": "Управителният съвет на БНТ излезе с официално становище относно молбата до ЦИК на Волен Сидеров да го допуснат до участие в \"Панорама\" на обществената телевизия. Ето какво е то: Във връзка с допуснатите от страна на г-н Волен Сидеров нарушение на чл. 189, ал. 3 от Изборния кодекс, нарушение на правилото за зачитане на равнопоставеност и значимост на кандидати в предизборната кампания съгласно правилата, приети с Решение № 796-МИ/27.08.2019 г. на Централната избирателна комисия, и неспазване на регламента за провеждане на диспути, определен в Споразумението за отразяване на предизборната кампания за провеждане на избори за общински съветници и кметове на 27.10.2019 г., сключено между Българската национална телевизия и упълномощени представители на партиите, коалициите на политическите партии и инициативните комитети, регистрирали кандидати за участие в посочените избори, Управителният съвет взе решение г-н Волен Сидеров да не бъде допускан до участие в предавания на обществената медия до постъпване на писмено извинение от негова страна за отношението му към Българската национална телевизия и нейните служители. Настоящото решение влиза в сила от момента на взимането му и е задължително за всички служители на БНТ.", "date": "2019.10.04", "title": "Управителният съвет на БНТ: Сидеров няма да гостува в \"Панорама\""}
{"url": "https://faktor.bg/bg/articles/obshtestvo-ulitsata-razbiha-depo-za-narkotitsi-v-studentski-grad", "text": "При спецакция за наркотици в \"Студентски град\" на София е разбито депо за наркотици, научи БТВ. Става въпрос за голямо количество марихуана и амфетамини, подготвени за продажба и такива, които още не са опаковани. Има двама задържани, потвърдиха от пресцентъра на МВР. От полицията ще дадат повече информация по случая по-късно през деня.", "date": "2019.10.04", "title": "Разбиха депо за наркотици в \"Студентски град\""}
{"url": "https://faktor.bg/bg/articles/obshtestvo-zakon-i-red-bashtata-na-19-godishniya-mladezh-ubil-dvama-v-plovdiv-sashto-nyamal-knizhka", "text": "Бащата на 19-годишното момче без книжка, което катастрофира в събота през нощта в Пловдив и погуби двама свои приятели след удар в стълб, също остава в ареста за постоянно. Това постанови Окръжният съд в Пловдив.   Митко Дебелаков е без шофьорска книжка, няма основно образование, което се изисква за придобиване на такъв документ, но пък има личен автомобил. 19-годишният младеж, който също няма книжка, се е качил пиян в автомобила с тримата си приятели.   \"По негови твърдения синът сам си е взел ключовете  и аз не мисля, че тука се касае за престъпление от страна на обвиняемия\", заяви адвокатът на задържания баща Георги Желев и отбелязва, че родителят по време на инцидента е \"спал в долния апартамент\".   Бащата Митко Дебелаков беше доведен в съда с белезници. Отрече във фаталната вечер да е давал на сина си ключ от колата. И поиска домашен арест, защото не бил виновен за катастрофата.   \"Ключовете стоят на колата и синът му много добре знае. Те живеят в една къща\", каза прокурорът Георги Пенев.   Родителят е привлечен под отговорност заради това, че е предоставил колата си на лице без правоспособност.     Бащата няма завършен осми клас, няма и книжка. Купил си е колата на разсрочено плащане. Той е закупил автомобила три дни преди инцидента от автоморга.", "date": "2019.10.04", "title": "Бащата на 19-годишния младеж, убил двама в Пловдив, също нямал книжка"}
{"url": "https://faktor.bg/bg/articles/pochina-ediniya-ot-postradalite-pri-trudovata-zlopoluka-v-tets-maritsa-iztok-1", "text": "Починал е единият пострадал при трудовата злополука в ТЕЦ \"Марица Изток 1\". Това съобщиха от пресцентъра на ТЕЦ \"ЕЙ и ЕС Гълъбово\". Ръководството на „ЕЙ И ЕС България“ с дълбоко прискърбие съобщава, че почина нашият колега Теньо Динев. На 30 септември 2019 г. той пострада при трудова злополука на територията на ТЕЦ „ЕЙ И ЕС Гълъбово“ заедно с още един служител от фирма изпълнител. Ръководството на „ЕЙ И ЕС България“ изказва своите най-искрени съболезнования на близките на починалия ни колега и изразява своята готовност да продължи да им оказва пълна подкрепа в този толкова тежък момент. Състоянието на служителя от фирмата изпълнител постепенно се подобрява и той вече е преместен от Реанимация в болнично отделение. Ръководството на „ЕЙ И ЕС България“ би искало да изкаже и своята благодарност на медицинските екипи от УМБАЛ „Стоян Киркович“ в град Стара Загора за положените грижи за пострадалите ни колеги.", "date": "2019.10.04", "title": "Почина единият от пострадалите при трудовата злополука в ТЕЦ \"Марица Изток\""}
{"url": "https://faktor.bg/bg/articles/medvedev-obeshta-na-kuba-che-vinagi-mozhe-da-razchita-na-ruskata-podkrepa", "text": "Руският премиер Дмитрий Медведев обеща на Куба, че винаги може да разчита на подкрепата на Русия. Той направи това по време на визита в островна страна, преживяваща криза с горивата, свързана с американските санкции, предаде Франс прес. \"Куба е важен за Русия икономически партньор в Латинска Америка\", каза Медведев. \"С президента Мигел Диас-Канел решихме да засилим нашето стратегическо сътрудничество\", допълни той и представи серия от сключени споразумения в областта на науката, митата, ядрената медицина и железопътния отрасъл. От своя страна Диас-Канел обяви, че ще посети Москва в края на месеца за среща с руския си колега Владимир Путин. Руският премиер се срещна и с Раул Кастро, предаде ТАСС", "date": "2019.10.04", "title": "Медведев обеща на Куба, че винаги може да разчита на руската подкрепа"}
{"url": "https://faktor.bg/bg/articles/ikonomika-rusiya-raztrevozhena-tsenite-na-nefta-padat-a-rublata-se-obeztsenyava", "text": "Цената на нефта марка Brent за пръв път падна под 57 за барел, а доларът поскъпна на Московската борса до 65,27 рубли, еврото - до 71,49 руб. Според експерти, падането на цените ще продължи, след съобщението на Министерството на енергетиката на САЩ, че запасите на нефт са 3,1 млн барела. Министерството на финансите на Русия също прогнозира падане на цените на нефта до 10 долара, което означава загуба до 5% от БВП.", "date": "2019.10.04", "title": "Цените на нефта падат, рублата се обезценява"}
{"url": "https://faktor.bg/bg/articles/zemetresenie-sabudi-plovdivchani", "text": "Слабо земетресение е усетено тази нощ в района на Пловдив, сигнализираха жители на града. От Сеизмологичния център на БАН потвърдиха пред bTV, че е регистриран трус в района. Той е с магнитуд 2,3 по скалата на Рихтер. Епицентърът е между село Йоаким Груево, село Куртово Конаре и град Перущица. Няма данни за материални щети и пострадали, което се обяснява със слабия магнитуд.  Слабо земетресение е усетено тази нощ в района на Пловдив, сигнализираха жители на града. От Сеизмологичния център на БАН потвърдиха пред bTV, че е регистриран трус в района. Той е с магнитуд 2,3 по скалата на Рихтер. Епицентърът е между село Йоаким Груево, село Куртово Конаре и град Перущица. Няма данни за материални щети и пострадали, което се обяснява със слабия магнитуд.", "date": "2019.10.04", "title": "Земетресение събуди пловдивчани"}
{"url": "https://faktor.bg/bg/articles/novini-balgariya-dazhdove-v-tsyalata-strana-temperaturite-padat", "text": "От запад на изток ще има интензивни краткотрайни валежи от дъжд.  По-значителни ще са количествата в планинските райони и по високите полета на Западна България, а през деня - в централните райони. На места в Югоизточна България валежите ще са придружени с гръмотевични бури, ще има условия и за градушки. След обяд от северозапад валежите ще започнат да спират и облачността да се разкъсва. Ще продължи да нахлува студен въздух. Минималните температури в по-голямата част от страната ще са между 7 и 12 градуса, в източните райони - от 10 до 15 градуса. Максималните температури също ще са в широк интервал - от 11-16 градуса в Западна България, до 23-25 градуса в югоизточните райони. Оранжев код за обилен валеж с гръмотевици е в сила за 8 области на страната днес. Предупреждението е за областите Кърджали, Хасково, Ямбол, Бургас, Сливен, Шумен, Варна и Добрич. Очаква се количествата дъжд там да достигнат 40-50 л/кв.м. В други 17 области е обявен жълт код за значителни валежи. Това са областите Плевен, Велико Търново, Ловеч, Габрово, Русе, Търговище, Разград, Силистра, Стара Загора, Пловдив, Смолян, Пазарджик, Благоевград, София, София Област, Кюстендил и Перник.", "date": "2019.10.04", "title": "Оранжев код за проливни валежи е обявен в 8 области"}
{"url": "https://faktor.bg/bg/articles/novini-svyat-savetat-za-sigurnost-na-oon-se-sabira-zaradi-severna-koreya", "text": "Заради последните изпитания на балистични ракети от страна на Северна Корея Съветът за сигурност на ООН ще проведе консултации във вторник. За това настояха Великобритания, Франция и Германия. Заседанието на Съвета ще се състои след срещата между американски и севернокорейски представители, която ще се проведе в събота. Междувременно, севернокорейската информационна агенция съобщи, че тестът на  изстреляната от подводница ракета е бил успешен.", "date": "2019.10.04", "title": "Съветът за сигурност на ООН се събира заради Северна Корея"}
{"url": "https://faktor.bg/bg/articles/novini-balgariya-v-chernomorets-nastoyavat-mo-da-spre-protsedurata-za-prodazhba-i-da-im-varne-zemite", "text": "Нови протести са организирани днес в Черноморец. На изхода на града ще се съберат собственици на земеделски земи, които попадат в обхвата на обявените за продажба военни имоти. Протестиращите настояват министерството на отбраната да спре процедурата за продажба и да им върне земите. Изпратили сме писмо с покана за разговор до министъра на отбраната Красимир Каракачанов, каза председателят на сдружението в защита на собствениците на земеделска земя в Черноморец Васил Жечев. „Да се запознае със скиците ни от 39-а година, а не от 200 г. назад, както той твърди… за да може той да излезе с едно решение, което е справедливо“, каза Жечев. В отговор на обвиненията на Каракачанов, че протестът е политизиран, протестиращите припомнят, че гражданската им инициатива в защита на земеделските земи продължава 15 години и е надживяла много политици и правителства. „Г-н Каракачанов каза също така, че никой едва ли не не бил спечелил дело, защото нямало основания. Напротив, има спечелени няколко дела, няколко загубени, защото всеки съдия разглежда по различен начин казуса и очевидно се оказва политически натиск върху тях“, допълни Васил Жечев. Протестиращите планират да блокират движението на колите на входа на Черноморец.", "date": "2019.10.04", "title": "В Черноморец настояват МО да спре процедурата за продажба и да им върне земите"}
{"url": "https://faktor.bg/bg/articles/novini-balgariya-izticha-srokat-koyto-sem-dade-na-generalniya-direktor-na-bnr-da-podade-ostavka", "text": "Изтича срокът, който СЕМ даде на генералния директор на БНР, за да подаде оставката си сам. Светослав Костов обяви, че няма намерение да напуска поста, а служители от радиото протестираха в негова подкрепа. Вчера те поискаха от регулатора да не прибързва с искането за оставка, докато не излязат резултатите от проверката за спирането на сигнала на програма \"Хоризонт\".  От Съвета за електронни медии уточниха, че решението за отстраняването на генералния директор ще бъде взето следващата седмица.  На този фон ред колегията на \"Хоризонт\" остава категорична в искането си за оставка на Светослав Костов.", "date": "2019.10.04", "title": "​Изтича срокът, който СЕМ даде на генералния директор на БНР, да подаде оставка"}
{"url": "https://faktor.bg/bg/articles/putin-brani-stalin-tsinizam-e-da-se-govori-che-e-otgovoren-za-vtorata-svetovna-voyna", "text": "Руският президент Владимир Путин отхвърли твърденията, че нацистка Германия и СССР споделят отговорността за започването на Втората световна война, предаде Асошиейтед прес.  Две седмици след като Германия нахлу в Полша на 1 септември 1939 г., СССР нахлу също в тази страна от изток, като Хитлер и Сталин разделиха Полша и балтийските страни въз основа на таен протокол. Руски представители твърдят, че Москва е била принудена да действа така заради неуспеха на Запада да се противопостави на агресията на Хитлер, предава БТА.  Пред делегатите на международния дискусионен клуб \"Валдай\" в Сочи Путин каза, че чистките на Сталин бележат \"мрачна страница\" в историята на Русия. Но той отхвърли идеята, че Сталин споделя отговорността за започването на Втората световна война, наричайки я \"връх на цинизма\". Путин също така подчерта решаващата роля, която СССР е изиграл в разгрома на нацистите.", "date": "2019.10.04", "title": "Путин се хвърли да брани Сталин: Цинизъм е да се говори, че е виновен за Втората световна война"}
{"url": "https://faktor.bg/bg/articles/boris-dzhonsan-tragva-na-turne-v-evropeyski-stolitsi-za-da-prodade-novite-si-predlozheniya-za-brekzit", "text": "Очаква се британският премиер Борис Джонсън да посети няколко столици на страни от ЕС в опит „да продаде“ новите си предложения за Брекзит на скептично настроените европейски лидери, като в същото време полага старания да си осигури крехко мнозинство в Камарата на общините. Все още не са известни подробности за „совалката“ на Борис Джонсън, но днес се очаква той да замине за Берлин за разговори с германския канцлер Ангела Меркел. Твърди се, че през уикенда Джонсън ще посети и други столици, но не са потвърдени конкретни срещи. От офиса на френския президент са казали, че Еманюел Макрон няма да може да се срещне с Борис Джонсън нито през уикенда, нито през следващата седмица, предаде БНР.  Премиерът вече разговаря по телефона с председателя на Съвета на Европа Доналд Туск, с Ангела Меркел, с ирландския премиер Лио Варадкар и с председателя на Европейската комисия Жан-Клод Юнкер. Специалният пратеник на Джонсън – Дейвид Фрост, е в Брюксел за воденето на така наречените „технически преговори“. От Даунинг стрийт се опитват да бъдат максимално гъвкави като вече избягват да използват думата „последни“ за предложенията на правителството, което им оставя някакво място за маневри в преговорите.", "date": "2019.10.04", "title": "Борис Джонсън тръгва на \"турне\" в европейски столици, за да \"продаде\" новите си предложения за Брекзит"}
{"url": "https://faktor.bg/bg/articles/evrostat-48-ot-uchitelite-v-balgariya-sa-nad-50-godishni", "text": "Над една трета от учителите (36%) в ЕС в основни и средни училища са на 50 и повече години, сочи статистика на Евростат, публикувана днес по повод Световния ден на учителите, който се отбелязва на 5 октомври, предаде БНР. В Италия над половината от преподавателите са в тази възрастова група – 53%. Висок дял е регистриран още в Литва (50%,), Естония (49%), България (48%), Гърция (47%). Във всички страни членки преподавателите в училища са предимно жени. Най-висок е делът им в Латвия (87%) и Литва (85%), следвани от България, Естония и Словения (по 83%). В сферата са заети общо 5,8 млн. души, от които едва 500 000 са под 30-годишни. Учителите на 50 и повече години са 2,1 млн. или 36 на сто.", "date": "2019.10.04", "title": "Евростат: 48% от учителите в България са над 50-годишни"}
{"url": "https://faktor.bg/bg/articles/ostaviha-v-aresta-trima-ot-zadarzhanite-ot-dai-plovdiv", "text": "Трима от арестуваните по разследването за корупция и длъжностни престъпления в ДАИ-Пловдив остават в ареста. Това съобщиха от прокуратурата в града. Временно изпълняващият длъжността началник на ДАИ-Пловдив Анна Генова е освободена от ареста. Във вторник ДАНС и прокуратурата влязоха в ДАИ-Пловдив и арестуваха седем души по подозрения в длъжностни престъпления. На прицела на акцията е бил отделът за издаване на транспортни лицензи и разрешителни.", "date": "2019.10.04", "title": "Оставиха в ареста трима от задържаните от ДАИ-Пловдив"}
{"url": "https://faktor.bg/bg/articles/virtualniyat-izmamnik-spas-vasilev-se-sporazumya-za-nakazanie-koeto-veche-e-iztarpyal", "text": "Виртуалният измамник Спас Василев, който се представяше в социалните мрежи като Александър Николов и успя да измами десетки със самолетни билети, се е споразумял за наказание, което вече е изтърпял, показа проверка на „Лекс“. Василев е задържан вече две години, след като схемата му беше разкрита през октомври 2017 г., когато той се предаде в полицията. Преди дни в Софийския районен съд (СРС) е приключило второто дело срещу него, по което той беше подсъдим, защото е измамил живеещия във Великобритания Кирил Иванов да купи самолетен билет от Италия за Турция за 670 лева. Съдът е одобрил споразумение между Василев и прокуратурата, според което той се признава за виновен, възстановява парите за билета и получава наказание от 6 месеца затвор. То обаче вече е изтърпяно от Василев, който през април миналата година отново се споразумя с прокуратурата, но за 7 месеца затвор по първото дело срещу него, след като се призна за виновен, че е измамил бившата си учителка по френски със 765 евро, както и служителя на „Първа инвестиционна банка“ Иван Ралчев с 490 лева. Тъй като престъпленията и по двете дела са извършени преди да има влязла в сила присъда по което и да е от тях, съдът налага едно общо най-тежко наказание, което в случая са 7-те месеца затвор по първото дело. В такива случаи според Наказателния кодекс, ако наказанието по някоя от присъдите е изтърпяно изцяло или отчасти, то се приспада. При Василев пък първото наказание от 7 месеца затвор беше изтърпяно още през май м.г., само месец, след като беше постановено, тъй като той е в ареста от октомври 2017 г. Тогава прокуратурата дори избърза да поиска нов арест на измамника, за да не излезе той от затвора, което първоначално съдът отказа, но след това Василев остана зад решетките заради последното внесено в съда дело за измами, по което още няма присъда. То е за измама в големи размери, при която Василев се представил пред управител на туристическа фирма като представител на фирма „Еспас Медия“, чиито служители пътуват често по различни дестинации в Европа и света и искат да ползват услугите на фирмата за закупуване на самолетни билети и хотелско настаняване. Само в този случай Василев е причинил на пострадалите имотна вреда за почти 37 500 лв., изчислиха от прокуратурата. Адвокатът му Георги Ценев коментира пред „Лекс“, че това остава последното дело срещу Василев, който обаче до момента е възстановил щетите на всички пострадали и е обещал да върне и тези над 37 000 лева. Схемата за измами на Спас Василев беше разкрита, когато стана ясно, че много хора са подали сигнали, че са измамени с обещания за евтини самолетни билети, техника и др. Василев стана популярен в социалните мрежи с профила на името Александър Николов и се представяше като служител на френските авиолинии. Профилната му снимка пък беше на французина Александър Мартинез, който не подозирал за какво се използват фотографиите му. Василев беше изключително активен, а сред виртуалните му приятели имаше и доста популярни личности. В крайна сметка Александър се оказа Спас, който нито живее, нито работи във Франция, а е жител на с. Кочериново, който търсел уважение и внимание.", "date": "2019.10.04", "title": "Виртуалният измамник Спас Василев се споразумя за наказание, което вече е изтърпял"}
{"url": "https://faktor.bg/bg/articles/obshtestvo-ulitsata-80-ot-avtoservizite-u-nas-sa-nezakonni", "text": "Meждy 70 и 80 пpoцeнтa e дeлът нa нeлeгaлнитe aвтocepвизи в Бългapия, ĸaзa пpeд жypнaлиcти пpeдceдaтeлят нa cдpyжeниeтo \"Cъюз нa aвтocepвизитe\" Eмил Гepмaнoв. Oбщият бpoй, зaeднo cъc зaĸoннитe, дoближaвa 6 000. Πpичинaтa e, чe ĸъм мoмeнтa нямa дeйcтвaщ зaĸoнa зa дeйнocттa им. Πpoблeмът c тяx e, чe нямaт ĸacoви aпapaти, нямaт тpyдoви дoгoвopи зa cлyжитeлитe, нитo пъĸ нeoбxoдимoтo oбopyдвaнe. Toвa вoди и дo yвeличeнa oпacнocт oт ĸaтacтpoфи зapaди нeĸaчecтвeн peмoнт, ĸaзa Гepмaнoв. Toй пpeдyпpeди шoфьopитe и зa eфeĸтитe oт eвтинитe дизeлoви гopивa, ĸoитo нe ca зaĸyпeни oт бeнзинocтaнция. \"Eвтинoтo гopивo oбиĸнoвeнo ce oтличaвa c пo-ниcĸa плaмнa тeмпepaтypa и пo-виcoĸo cъдъpжaниe нa cяpa, ĸoeтo вoди дo eднa бaвнa cмъpт нa двигaтeлитe. A ниe знaeм ĸoлĸo e cтap aвтoпapĸът в Бългapия, тaĸa чe пpи нac ca yтeжнeни oбcтoятeлcтвaтa\", пocoчи oщe тoй. \"Πpи изгapянeтo нa виcoĸoвъглepoднитe гopивa ce oтдeля вoдa, ĸoятo cъeдинeнa cъc cяpaтa, тя пpaви cяpнa ĸиceлинa. И пo цeлият път нa изгopялaтa cмec - oт ĸлaпaни, пpeз тypбoĸoмпpecopи, пpeз ĸoлeĸтopни тpъби, филтъp зa твъpди чacтици дo ĸpaйнoтo гъpнe - вcичĸo тoвa e пoдлoжeнo нa eднa cилнo aгpecивнa cяpнa ĸиceлинa, ĸoeтo вoди дo бъpзo излизaнe oт cтpoя и мнoгo тeжĸи peмoнти, ĸoитo мoгaт дa дocтигнaт и дo 10 000 лeвa\", пpeдyпpeди Гepмaнoв. Oĸoлo 80 пpoцeнтa oт aвтoмoбилитe в Бългapия, пo дaнни зa 2017 г., ca нa възpacт нaд 15 гoдини. Aĸo тoй e дoбpe пoддъpжaн, възpacттa мy нямa тaĸoвa знaчeниe, нo aĸo eдин ĸлиeнт cи ĸyпи aвтoмoбил зa 3-4 000 лeвa, тoй нe e гoтoв дa дaдe пoдoбнa cyмa зa ĸaчecтвeн peмoнт.", "date": "2019.10.04", "title": "80% от автосервизите у нас са незаконни"}
{"url": "https://faktor.bg/bg/articles/27-godishen-balgarin-naraga-zhena-si-i-bebeto-si-v-angliya", "text": "27-годишен българин наръга съпругата си и триседмичния си син в дома им в британското градче Уолсенд, съобщи The Sun. Денис Ердинч Бейтула е с повдигнато обвинение за опит за две убийства. 21-годишната жена и бебето са в болница, след като са намерени в тежко състояние в къща в Уолсенд, Северен Тайнсайд. Момченцето остава в критично състояние и лекарите се борят за живота му. Майката на бебето също е в тежко състояние, но контактна.  Полицията заяви, че общността е в шок след \"ужасната\" атака. Съседи определиха като \"разтърсваща\" гледката на окървавеното бебе и жена.", "date": "2019.10.04", "title": "Шок на Острова: 27-годишен българин намушка жестоко жена си и 3-месечното си дете"}
