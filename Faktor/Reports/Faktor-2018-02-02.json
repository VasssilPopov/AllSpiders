{"url": "http://www.faktor.bg/bg/articles/bryuksel-shte-nasarchava-pieneto-na-cheshmyana-voda", "text": "Собствениците на заведения да предлагат на клиентите си повече безплатна чешмяна вода и по-малко бутилирана, предлага Брюксел. Европейската комисия подготвя промени в Директивата за питейната вода, които целят подобряване на достъпа на гражданите до водоснабдяване и подобряване на качеството на водата за пиене, информира БНТ.  23 милиона от 500-те милиона европейци все нямат достъп по питейна вода, съобщи заместник председателят на Европейската комисия Франс Тимерманс. Брюксел ще изисква от държавите членки да подобрят достъпа до вода за пиене, особено за уязвими и маргинализирани групи. На практика това означава повече обществени чешми и водоснабдителни съоръжения в гета и махали, където няма такива. Еврокомисията ще разшири и списъка с вредни вещества, които не трябва да се съдържат във питейната вода. Ще се въведат и по-високи стандарти за строителните материали във водния сектор като резервоари и тръби, които често са източник на замърсяване.  С мерките Брюксел се надява да окуражи хората да пият повече вода от чешмата.", "date": "2018.02.02", "title": "Брюксел ще насърчава пиенето на чешмяна вода"}
{"url": "http://www.faktor.bg/bg/articles/otmenyat-gripnata-epidemiya-v-oblastite-sofiya-grad-kyustendil-i-pazardzhik", "text": "Грипната епидемия в областите София-град, Кюстендил и Пазарджик се отменя от утре, 3 февруари, съобщиха от Министерството на здравеопазването.  На територията на трите области се отменя забраната за провеждане на детските и женските консултации, свижданията в лечебните заведения за болнична помощ и поставянето на имунизации. РЗИ-Разград обявява грипна епидемия на територията на област Разград от днес, 2 февруари, с всички произтичащи от това противоепидемични мерки.  Регионалните здравни инспекции следят епидемичните показатели и предприемат незабавни мерки, тъй като картината на заболяваемостта е динамична.", "date": "2018.02.02", "title": "Отменят грипната епидемия в областите София-град, Кюстендил и Пазарджик"}
{"url": "http://www.faktor.bg/bg/articles/tsvetanov-provede-rabotna-sreshta-s-predstaviteli-na-svetovniya-evreyski-kongres", "text": "Председателят на ПГ на ГЕРБ и зам.-председател на партията Цветан Цветанов проведе работна среща с представители на Световния еврейски конгрес. В срещата участваха главният изпълнителен директор и изпълнителен зам.-председател на Световния еврейски конгрес Роберт Сингер, директорът на Световния еврейски конгрес за Израел Лоранс Лайнбау, директорът на Световния израелски конгрес по сигурността Авив Ацион, представителят на Световния израелски конгрес, отговарящ за Балканите - Ърнест Херцог и председателят на „Шалом“ в България д-р Александър Оскар.  В рамките на срещата бяха обсъдени темите за засилването на двустранните отношения между България и Израел и борбата срещу езика на омразата и антисемитизма в Европа, които често биват експлоатирани като теми от популистките партии. Роберт Сингер оцени като положителна стъпка факта, че България вече има човек в европейската мрежа за борба с антисемитизма в лицето на зам.-министъра на външните работи Георг Георгиев.  Цветан Цветанов подчерта пред своя колега, че българското общество винаги е било модел за толерантност, междуетническо и междурелигиозно разбирателство. От своя страна Сингер пожела успех на предстоящото работно посещение в САЩ на Цветанов по повод Годишната молитвена закуска на президента на САЩ.", "date": "2018.02.02", "title": "Цветанов проведе работна среща с представители на Световния еврейски конгрес"}
{"url": "http://www.faktor.bg/bg/articles/ivo-hristov-detsata-na-komunisticheskata-nomenklatura-vinagi-namira-nachin-da-e-na-varha-na-hranitelnata-veriga", "text": "Депутатът от БСП проф. Иво Христов заяви пред бТВ, че няма разлика между двете спорни теми на деня - Истанбулската конвенция и промяна в учебниците по история с включването на периода на комунистическия диктат. \"И двете целят едно и също нещо - превръщането на народа в стадо. Тенденциозно преобръщане на представите, за да може бъдещото поколение да бъде манипулирано\", заяви социологът.  Според него, целта е много по-далеч във времето. Който определя настоящето, определя и миналото, определя и бъдещето. Бъдещето и миналото винаги могат да бъдат пренаписани, смята Христов. Според него, докато не погледнем на нашата история като обща история, като общи начини за оцеляване, докато има тези пристрастия, няма да стигнем доникъде. \"Тези, които участваха в оня режим, в момента участват и в този, те най-малко имат право да ни учат на морал. Де да бяха комунисти или антикомунисти. Проблемът на българските елити винаги е бил такъв. Това са всъщност едни исторически плазмодии. Те не са убедени нито в демокрацията, нито в светлото комунистическо бъдеще. Те са винаги оцеляващи. Тази клика винаги намира начин да е на върха на хранителната верига за сметка на нас\", каза депутатът.  \"Аз мога да говоря, че в България е имало репресии след 9 септември. Това е факт, но ми писна децата на червената номенклатура да се борят за истината и да ме учат на демокрация. Това ми идва малко в повече. Писна ми комунисти да се борят срещу комунизма\", категоричен е той. Той коментира и думите на президента, че парламентът атрофира. \"Българският парламентаризъм деградира от времето на Иван Костов. Непрекъснато пада качеството на дебата в Народното събрание. За малко щеше да мине Истанбулската конвенция. Никога не съм бил член на някоя партия, но отказът да се ратифицира тази конвенция е шансът на БСП да получи втори живот\", смята социологът. По думите му, ако БСП тръгне \"с народа си, има бъдеще\", ако тръгне с външния импулс, \"ще отиде на гробищата\".", "date": "2018.02.02", "title": "Иво Христов: Тези, които ни учат на морал, не са убедени нито в демокрацията, нито в светлото комунистическо бъдеще"}
{"url": "http://www.faktor.bg/bg/articles/daniel-valchev-obhvatat-na-istanbulskata-konventsiya-e-krayno-neyasen", "text": "В студиото на \"Още от деня\" проф. Даниел Вълчев заяви, че спорът за Истанбулската конвенция не е в това, че трябва да учим децата в дух на толерантност, че има различни хора от нас и по най-различни критерий те са различни и че всяко човешко същество трябва да го уважаваме най-малко на основанието, че то е човек. \"Едната страна твърди, че ако ние не ратифицираме Истанбулската конвенция, всеки ден стотици жени ще бъдат бити. Като че ли, ако я ратифицираме, и нещо ще се промени. Ние като ратифицирахме Конвенцията за защита на детето - какво се промени...? Тук въпросът е коренно различен. Никой не спори, че трябва да възпитаваме децата в такъв дух. Това, което съществува като проблем в самата конвенция, то е, че нейния обхват е крайно неясен. Това е конвенция не по принцип за защита на жените, а за защита на жените на основание пол. По друг начин казано, ако някой упражни насилие над жена, то тя е защитена. Но ако някой упражни насилие над жена просто защото не харесва хората, то тя не е защитена по тази конвенция. Логиката на правния ред е да защитава по-слабия\", обясни професорът.", "date": "2018.02.02", "title": "Даниел Вълчев: Истанбулската конвенция не защитава  жените по принцип, а жените като \"пол\""}
{"url": "http://www.faktor.bg/bg/articles/temenuzhka-petkova-darzhavata-ne-mozhe-da-vliyae-na-svobodniya-i-reguliraniya-pazar", "text": "Бизнесът недоволства от увеличение на тока с между 30 и 60 на сто. Ситуацията е много притеснителна - това, което българският бизнес изнесе като данни, като свои предположения за увеличаване цената на електрическата енергия на свободния пазар, наистина звучи много притеснително. Това каза пред БНТ министърът на енергетиката Теменужка Петкова. По думите й, тази информация върви в публичното пространство в последния месец. По този повод през декември миналата година са проведени две срещи с всички страни в този процес. Целта беше да се изяснят какви са причините, ако има такова повишаване на цената на електроенергията на свободния пазар, уточни Петкова.  \"Държавата не може да влияе нито на свободния, нито на регулирания пазар\", заяви тя. \"След като става дума за свободен пазар, всички знаем как се определя цената - от търсенето и предлагането\", обясни министърът. Що се отнася до регулирания пазар, то цената е регулирана от КЕВР и тя е такава, каквато регулаторът я е определил.  Целта на промяната в Закона за енергетиката е отделянето на КЕВР от българския парламент и неговото избиране от страна на парламента, т.е. изпълнителната власт да няма нищо общо с регулирането на цената на електроенергията, посочи Петкова.", "date": "2018.02.02", "title": "Петкова: Държавата не може да влияе на свободния и регулирания пазар на електроенергия"}
{"url": "http://www.faktor.bg/bg/articles/donald-tramp-razsekreti-belezhkata-koyato-razoblichava-zloupotrebite-s-vlast-na-fbr", "text": "Президентът на САЩ Доналд Тръмп не се съобрази с предупрежденията на директора на Федералното бюро за разследване (ФБР) и нареди разсекретяването на \"Бележката\", документ от четири страници написан от Републиканската партия. В нея се разобличава пристрастието на службите в разследването на неговата президентска кампания, предава AFP, цитирана от \"Фокус\". \"Случващото се в тази страна е срамно\", заяви Тръмп, обявявайки, че е декласифицирал нотата, съставена от конгресмена от Републиканската партия и бивш служител в предизборната кампания на президента Девин Нунес. \"Много хора трябва да се засрамят\", добави американският държавен глава, в публична атака срещу ръководството на ФБР. Източници от Белия Дом заявиха, че въпреки предупрежденията на назначения от Тръмп директор на ФБР Кристофър Рей, чието бъдеще вече е несигурно, президентът е разпоредил \"Бележката\" да бъде публикувана \"изцяло“ и без редакции.", "date": "2018.02.02", "title": "Доналд Тръмп разсекрети \"Бележката\", която разобличава злоупотребите с власт на ФБР"}
{"url": "http://www.faktor.bg/bg/articles/tsvetanov-v-s-brest-imame-nay-dobriya-kandidat-za-kmet-v-tazi-kampaniya", "text": "Когато сме обединени и работим усилено в името на дадена кауза, резултатите ще дойдат. Цецо Луканов е най-добрият кандидат в тази кампания, а вие сте работодателите, които трябва да му гласуват доверие. Това заяви зам.-председателят на ГЕРБ и председател на ПГ на партията Цветан Цветанов, който тази вечер участва в общоселско предизборно събрание в с. Брест (област Плевен).  В рамките на събитието Цветанов изрази своята подкрепа за кандидата на ГЕРБ за кмет на с. Брест Цецо Луканов, който ще бъде под номер 1 в бюлетината на частичните местни избори на 18 февруари. Цветанов изрази надежда, че жителите на селото ще подкрепят Луканов, който освен номер 1 в бюлетината, ще бъде и номер едно след края на изборния ден. „Благодаря на общинския кмет Лъчезар Яков, който между другото е член на БСП, че днес е тук и подкрепи Цецо Луканов. Убеден съм, че различните институции ще намерят общ език помежду си в името на доброто бъдеще за Брест. Поемам ангажимент след като нашият кандидат бъде избран, да идвам тук по веднъж на всеки три месеца и да правим срещи, на които да обсъждаме наболелите проблеми на селото“, коментира Цветан Цветанов. Той призова жителите на Брест да бъдат активни и да отидат до урните на 18 февруари. „Бъдещето на селото е във вашите ръце. Има още много работа за вършене тук. Силата на ГЕРБ е, че стоим с лицата си пред хората и поемаме единствено реални ангажименти. Всички ние от ГЕРБ сме отворени за решаването на проблемите на общината“, каза още Цветанов. „В момента държавата е стабилна. Икономическият растеж през миналата година достигна 4%, като по този показател бяхме едни от първите в Европа. За 2018-та година прогнозите са дори по-добри“, обясни зам.-председателят на ГЕРБ. Той напомни, че основен приоритет на правителството на Бойко Борисов е образованието. „Именно затова политиките ни са насочени към увеличаването на учителските заплати, за да могат тези хора да получават достойни възнаграждения“, отбеляза Цветанов. Той коментира и председателството на Съвета на ЕС. Според него авторитета на България в момента е много висок и това се дължи на стабилността в страната и външната политика на премиера Борисов. Председателят на ПГ на ГЕРБ бе категоричен, че партията не дели общините на наши и ваши. „Проблемите са много във всяко едно кътче на страната и само ако сме единни ще успеем да помогнем“, обясни той. Виждате какво правят БСП в парламента. Стремят се да ни очернят по всякакъв начин, заливайки ни с компромати. Не бъдете като тях. Работете заедно“, призова присъстващите Цветанов. „Ще поемам само реални ангажименти. За оставащото време до края на мандата могат да се случат още много хубави неща за нашето населено място. Радвам се, че днес с нас е общинският кмет, което е една гаранция за успешна съвместна работа в бъдеще“, заяви кандидатът на ГЕРБ за кмет на с. Брест Цецо Луканов. По време на речта си той обърна внимание, че състоянието на канализацията, гробищния парк и стадиона не е достатъчно добро и се зарече да работи за тяхното облагородяване. „Цецо Луканов е човек с доказани професионални качества. Той вече ви е доказал, че може да бъде успешен кмет на с. Брест в предишен мандат. Сигурен съм, че ще го подкрепите и сега“, каза на свой ред народният представител от ГЕРБ-Плевен и областен координатор на партията Владислав Николов. По думите му вече изграденото доверие между Луканов и жителите на селото може да бъде изключително преимущество в бъдеще.", "date": "2018.02.02", "title": "Цветанов към избирателите в с. Брест: Имаме най-добрия кандидат за кмет, бъдещето на селото е във вашите ръце"}
{"url": "http://www.faktor.bg/bg/articles/prof-m-konstantinov-pone-70-ot-balgarite-shte-sa-protiv-istanbulskata-konventsiya", "text": "„Поне 70% от българите ще са против Истанбулската конвенция”, коментира пред NOVA тв проф. Михаил Константинов. „Въпросът за рафитикацията на Истанбулската конвенция раздели нацията. Референдумът е много хубав изход от положението, само че ние, за съжаление, знаем резултата – той няма да набере необходимата бройка и няма да има задължителен характер, но поне 70% от българите ще са против Истанбулската конвенция”, заяви той. „Референдумът ще извади ГЕРБ от дупката, в която паднаха. ГЕРБ паднаха в някакъв много лош капан. За да станат симпатични на нашите европейски партньори, те предприеха действия, които са крайно непопулярни сред народа”, коментира още проф. Константинов.  Според него въпросът за Истанбулската конвенция вече е разклатил управлението. \"Ако ГЕРБ продължават да се държат по този начин, ще загубят следващите избори и всички избори след това\", смята проф. Константинов.", "date": "2018.02.02", "title": "Проф. М. Константинов: Референдумът е хубаво нещо, но ние вече знаем резултата"}
{"url": "http://www.faktor.bg/bg/articles/makedoniya-dve-zemetreseniya-v-ramkite-na-7-chasa-pritesniha-zhitelite-na-skopie", "text": "Две земетресения в рамките само на 7 часа притесниха жителите на Скопие, предават всички македонски медии, съобщи \"Фокус\".  Според данни на Европейския средиземноморски сеизмологичен център първото земетресение с магнитут 2,6 е било в 08.03 часа местно време (09.03 часа българско време). Второто земетресение от 2,3 по скалата на Рихтер е регистрирано в 15.24 часа местно време (16.24 часа българско време). Епицентърът на трусовете е на 6 км. източно от македонската столица Скопие. В древността (през 518 г от н.е.) античният град Скупи е бил разрушен от опустошително земетресение заедно с още 24 крепости в региона.  На 26 юли 1963 година в 05.17 часа местно време Скопие е в развалини от земетресение с магнитут 6,9 по скалата на Рихтер. По време на бедствието са съборени 15 800 сгради, а други 28 хиляди са сериозно повредени. Загиват 1070 души, 4 хиляди са ранени, повече от 200 хиляди оставят без покрив над главата.", "date": "2018.02.02", "title": "Жителите на Скопие притеснени от две земетресения в рамките на 7 часа"}
{"url": "http://www.faktor.bg/bg/articles/petak-13/-volya-podnese-venets-na-zhertvite-na-komunizma-ot-zam-pretsedatelya-na-ns", "text": "Лидерът на партия „Воля” отново стана обект на парламентарни закачки и подмятания. Бдителни парламентаристи открили и документирали огромен гаф в надписа на венеца, поднесен вчера от името на „ЗАМ. преЦедателя на НС” на Мемориала на жертвите на комунизма в София. Явно грамотността не е много на почит във фирмата за цветя, която обслужва „Воля”, но по-притеснително е, че сътрудниците на партията, които са взели венеца и депутатите, които са го поднесли, също не са се впечатлили от очебийната грешка. Дребна подробност е, че безразборно някои от думите са изписани с главни букви, а други с малки. Но такава е волята на народа – в парламента да бъдат хората на Марешки.", "date": "2018.02.02", "title": "„Воля” поднесе венец на жертвите на комунизма от „ЗАМ. преЦедателя на НС”"}
{"url": "http://www.faktor.bg/bg/articles/fondatsiya-okazvashta-pomosht-na-zhertvi-na-nasilie-pritesnena-ot-izyavlenieto-na-prezidenta", "text": "Фондация „П.У.Л.С.“, която оказва помощ на жертви на насилие, изрази своето несъгласие с вчерашната позиция на президента Румен Радев, че Истанбулската конвенция не трябва да се ратифицира. Това става ясно от отворено писмо на неправителствената организация. Ето текста на писмото: С настоящото писмо екипът на Фондация „П.У.Л.С.“ изразява своето дълбоко неразбиране и притеснение от последно развилите се събития по отношение на Конвенция № 210 на Съвета на Европа за превенция и борба с насилието над жени и домашното насилие и изказването на Президента на Република България г-н Румен Радев в Брюксел. Изключително неразбиране будят представените доводи за \"здрав разум“ на българското общество, относно отлагането на ратификацията на Конвенцията, противовес на непрекъснатото ескалиращо насилие в същото това общество и последните трагични събития на насилие в дома, институциите и обществото.  Не сме съгласни, че „Това е зле написан документ, който не трябва да се ратифицира“ поради факта, че конвенцията предоставя възможност за Превенция, Протекция и Преследване на извършителите и дава възможност за достатъчна грижа за пострадалите. Конвенцията е фундамент, който е събрал най-доброто от всички международни актове, уреждащи защитата на правата на човека във всички аспекти-превенция на всички форми на насилие, защита на пострадалите лица и съдебно преследване на извършителите.  Нашата организация работи минимум с по четиридесет пострадали всяка седмица и в момента на изписването на това писмо също беше подаден сигнал за жена в изключително тежко насилие с нужда от настаняване. Неправителствените организации, които са единствените до този момент институции, които имат разкрити Кризисни центрове, са изключително малко - шест на брой за цялата страна и предлаганите специализирани услуги са също толкова малко, както и добре обучени специалисти за работа с пострадалите. Ние сме съгласни с изказването на г-н Радев за това, че този изключително тежък проблем трябва да бъде основен приоритет на Държавата и е необходимо самата държава да поеме отговорността за социална и законова регламентация. Не можем да разберем, обаче становището на Президента за това как НПО-та, които до този момент единствено се грижеха за пострадалите от близо 30 години, се превърнаха в „контролни органи“. Неправителствените организации винаги са били гражданската съвест на обществото и изразители на основните водещи проблеми.  С настоящото писмо ние, специалистите от Фондация „П.У.Л.С.“ още веднъж правим опит за повишаване на чувствителността на обществото по проблема за насилието, основано на пола и домашното насилие и призоваваме всички народни представители, отговорни органи и министерства към вземане на спешни мерки в насока стопиране на процеса на ескалиращото неразбиране за широтата и мащабността на насилието и адекватни законови промени. Затова и ратифицирането на Конвенцията ще доведе до надграждане на българското законодателство чрез предприемане на необходимите законодателни мерки (включително чрез премахване на закони и практики, които дискриминират жените; както в сферата на гражданското, така и на наказателното право, вкл. чрез осигуряване на компенсация на пострадалите; чрез криминализиране на физическото, психическото насилие и преследването, както и на сексуалното насилие, вкл. изнасилването в брака и в съпружески съжителстваща двойка; чрез възприемане на насилието в брака и в съпружески съжителстваща двойка като отегчаващо вината обстоятелство и др.), а също и други такива за насърчаване и защита правото на всички, особено жените, да живеят свободни от насилие както в публичния, така и в частния сектор.  В отговор на притесненията по отношения на текстовете в Конвенцията на Съвета на Европа за превенция и борба с насилието над жени и домашното насилие изпращаме Правен анализ на същата от юрист с над 20-годишна практика и разбиране по проблемите на насилие и защита на човешките права.", "date": "2018.02.02", "title": "Фондация срещу насилието: Притеснени сме от изявлението на президента и доводите му за \"здрав разум\""}
{"url": "http://www.faktor.bg/bg/articles/pusneha-kmeta-na-septemvri-ot-aresta-sreshtu-parichna-garantsiya", "text": "метът на община Септември Марин Рачев беше освободен от ареста срещу парична гаранция, предаде Би Ти Ви. Според Рачев определената гаранция била твърде голяма и той щял да я обжалва. Рачев беше посрещнат от протестиращите в негова защита местни хора. Той беше задържан след спецакция на прокуратурата вчера. Ще му бъдат повдигнати обвинения за безстопанственост. Според разследването Рачев е ощетил общината с 13 млн. лв., които са усвоени от 14 фирми, собственост на негови роднини и близки.", "date": "2018.02.02", "title": "Пуснеха кмета на Септември от ареста срещу парична гаранция"}
{"url": "http://www.faktor.bg/bg/articles/laskin-izrigna-sreshtu-zashtitnitsite-na-bitbula-shte-vi-schupya-mandibulite", "text": "Актьорът Иван Ласкин изригна в социалната мрежа срещу зелените заради искането им да осиняват питбула, който разкъса 3-годишно дете в пазарджишкото село Мокрище.  “Еколози” искали да осиновят кучето-убиец!!! Абе, дебили прости, ако аз изям дете, ще ме осиновите ли? То бива платена дебилщина, ама минахте всички норми. Колко от вас, дрисльовци, е носил килограми каменна сол на гърба си с километри в планината, защото чифтокопитният дивеч има нужда от сол, за да изкара зимата? Носите хартийки на жълтите павета, посраняци такива. Видя ли “зелен”, то той веднага ще позеленее, защото ще му счупя мандибулата! Капути платени! Защо не протестирате в гората, където циганите я опустошават с бракониерство? Защото ви е страх, мърльовци! Да не ви опънат на някой дънер! Ловците сме 135 000, пачаври “зелени”. Не ни ядосвайте!\", написа актьорът във Фейсбук.", "date": "2018.02.02", "title": "Иван Ласкин изригна срещу екозащитниците на питбула-убиец: Ще ви счупя мандибулата!"}
{"url": "http://www.faktor.bg/bg/articles/petak-13/toksichni-novini-erdogan-idva-na-shipka-za-3-mart-putin-ni-dava-3-mlrd-godishno-ako-napusnem-es-i-nato", "text": "Фалшивите новини валят като метеорен дъжд през последните седмици. И досега ни бомбардираха с тях, но в момента атаката е неистова. А последствията й може да се окажат разрушителни.  Червеният депутат проф. Иво Христов може и да се окаже напълно прав в крайна сметка. Партията му напоследък води такава яростна и ожесточена пропаганда с фалшиви новини в онлайн пространството,  една истинска психологическа война срещу българската нация и нейната европейска ориентация, че нищо чудно 80 % от българите да бъдат превърнати в дебили.  Ако не са били такива към датата на онова изказване, от „Позитано“20 очевидно имат всички основания да вярват, че това ще стане, благодарение на ударния им труд в тази насока.  Другарите действат с размах,  Целта изглежда е не само всичко бяло да бъде наречено черно, както си беше и досега,  а по старата метода на КГБ понятията „добро” и „зло” да загубят смисъла си във всеобщата мерзост, като чрез грозни манипулации се изтрие както историческата ни памет, така и ориентирите на българина за реалностите в съвременния свят. За целта особено подходящо е да се разпалва псеводонационалистическа истерия, като се наблегне и на традиционния балкански бабаитлък.  „Патриотизмът е последното убежище на негодника“, както е забелязал Самюел Джонсън, говорейки именно за този тип псевдопатриотизъм, с който е много лесно да отровиш съзнанието на хората, на които не им се мисли. БСП могат спокойно да заемат от Мосад лозунга им    Май бившата комунистическата партия, която така успешно построи светлия капитализъм за отделни другари, е решила да възстанови идеологическата си пропагандна машина от времето, когато беше БКП, като приложи и някои от новаторските гьобелсови похвати, въведени от Путин в идеологическата война.  Въпросният проф. Иво Христов казва през последните дни: „България е пред историческо изпитание! Огънем ли се, няма връщане назад! Под въпрос е съществуващият психо-ментален код на нацията ни и чисто природното ни биологично битие”, обясни той.  „България се намира в предверието на едно от най-големите исторически изпитания”, предупредил проф. Иво Христов на среща с граждани в Стара Загора. Той специално подчертал, че това не е излишен драматизъм, защото страната ни е изправена пред „точката на незавръщане” - преминем ли я, всички усилия след това ще бъдат напусто.   Както през 2015 г. каза в интервю пред сегашния си колега в парламентарната група Александър Симов:    Лично аз го приех като заплаха.  Сега явно смятат, че е време да й драснат клечката от всички страни, а на нас, българите, да ни щракнат психо-ментален код, та да отговаря по честота на вълните, които са зададени от Москва. И другарите работят наистина ударно по въпроса.    Сайтове от типа „близ“, „брадва“, „би барек“ „секира“, „мотика“, скандали, бг.фронт незнам какво си бълват на конвейер „новини“ от типа на  „Ердоган идва за 3 март“, „Путин ни дава 3 млрд. годишно, ако напуснем ЕС и НАТО“, както и десетки други подобни простотии. В тази кройка е и абсурдната новина: ”СКАНДАЛНО! Бойко Борисов предложи на Меркел – България да се слее с Турция?” А българите се дивят и лакват юнашки руските хибридки. Преди две години Ердоган пак идваше на „Шипка”. Тогава хибридката прелетя от никому неизвестна руска медия, а родните пропагандисти на Кремъл веднага я препечатаха. Сериозен принос имат и другарите от АБВ, разбира се. Даже често те поръчват музиката.  Бившият вътрешен министър Румен Петков сякаш стои в основата на първата от горепосочените фалшиви новини. Или поне я цитира с блясък в очите.  В едно свое интервю от последните дни той каза от Москва: „Аз много се надявам, че все пак на 3 март правителството ще направи нещо. Дали ще поканят Ердоган на празника, аз не знам, но се надявам, че ще празнуваме Освобождението на България”. Румен Петков прави това изявление, след като  е имал „специална среща“ с шефа на руското историческо общество и директор на руското разузнаване Сергей Наришкин, който беше и шеф на Думата.   Обсъждали двамата юнаци теми за българо-руските отношения и възможността да  се организира „сериозна историческа дискусия“ „България и Русия - вчера, днес и утре.“ Като знаем колко са сериозни тези дискусии, не ти е работа.    Без грам притеснение, да не говорим за срам,  Петков говори  какви са очакванията от България на шефа на руското разузнаване Наришкин и на Кремъл - те били насочени към енергийните проекти, които у нас се смята за корупционни, изгодни за Русия, но заробващи и вредни за България. Той отделя специално място на втората атомна централа, която непременно трябвало да построим.  А толкова ни се искаше  „Трябва да кажа, че Сергей Наришкин много елегантно, много дипломатично каза, че не е достатъчно да обичаме историята си, достатъчно е да се борим за бъдещето си”, изтъква Петков, давайки да се разбере, че въпросното бъдеще е да се подчиним на енергийните проекти на Русия. Най-малко това, ако е дипломатичност, Румене, ти си Далай Лама Четирнадесети. И понеже определено не си, не се опитвай да ни докараш до състояние, в което да напуснем телата си, та да ги оставим на твоите задгранични другари. Вашите тела и глави им стигат.    .", "date": "2018.02.02", "title": "Токсични новини: „Ердоган идва на Шипка за 3 март”, „Путин ни дава 3 млрд. годишно, ако напуснем ЕС и НАТО”"}
{"url": "http://www.faktor.bg/bg/articles/promenyat-chast-ot-marshrutite-na-pet-tramvaya-utre", "text": "Пет трамвая променят част от маршрутите си утре, заради подмяна на трамвайна кръстовка на пл. „Македония“. Трамвайна линия № 1 в посока надлез “Надежда” ще се движи от от ж.к. „Иван Вазов“ по маршрута си до кръстовище бул. “Христо Ботев” – ул. “Алабин”, надясно по ул. “Алабин”, обръщане на посоката на движение на трамвайно ухо “Съдебна палата”, ул. “Алабин” и надясно по бул. “Христо Ботев” по маршрута до надлез “Надежда”. В обратна посока маршрутът не се променя. Трамвайна линия № 4 в посока Орландовци: от бул. “Никола Петков” по маршрута до кръстовище бул. “Македония” - бул. “Христо Ботев”, наляво по бул. “Христо Ботев” до Централна ж.п. гара, надясно по бул. “Княгиня Мария Луиза” до ул. “Козлодуй” и по ул. “Козлодуй” по маршрута до кв. „Орландовци“, двупосочно. Трамвайна линия № 5 (в посока център): от кв. „Княжево“ по маршрута си до кръстовище бул. “Македония” – бул. “Христо Ботев”, наляво по бул. “Христо Ботев”, обръщане посоката на движение на площад “Възраждане”, надясно по бул. “Христо Ботев” и надясно по бул. “Македония” по маршрута. Трамвайна линия № 6: промяна на маршрута само в посока ж.к. „Обеля 2“, както следва: от ж.к. „Иван Вазов“ по маршрута си до кръстовище бул. “Христо Ботев” – ул. “Алабин”, надясно по ул. “Алабин”, обръщане посоката на движение на трамвайно обръщателно колело “Съдебна палата”, ул. “Алабин” и надясно по бул. “Христо Ботев” по маршрута до ж.к. „Обеля 2“. Трамвайна линия № 7: промяна на маршрута само в посока метростанция “Хан Кубрат”, както следва: от ж.к. „Борово“ по маршрута си до кръстовище бул. “Христо Ботев” – ул. “Алабин”, надясно по ул. “Алабин”, обръщане посоката на движение на трамвайно обръщателно колело “Съдебна палата”, ул. “Алабин” и надясно по бул. “Христо Ботев” по маршрута до метростанция “Хан Кубрат”. В обратна посока маршрутът не се променя. Мотрисите от трамвайни линии № 1, 4, 5, 6 и 7 ще спират на всички съществуващи трамвайни спирки в променените участъци на маршрутите.", "date": "2018.02.02", "title": "Променят част от маршрутите на пет трамвая в София утре"}
{"url": "http://www.faktor.bg/bg/articles/obshtestvo/zakon-i-red/deloto-za-mrasniya-vazduh-v-sofiya-vleze-v-sada", "text": "Софийският апелативен съд определи като допустимо делото срещу Столична община за мръсния въздух в София и го върна на СГС.  Колективните искове бяха заведени на 29 май миналата година от няколко неправителствени организации и адвокати, обединени в \"Група за чист въздух\". СГС обаче прекрати делото като недопустимо, като се мотивира, че че представителите на колектива нямат „доказан опит, знания и финансов ресурс“, с които да защитят увредения интерес на обществото.  На 31 януари Софийският апелативен съд (САС) отменя опредението на СГС.  „Считам, че от това определение на САС е видно, че ние имаме право да водим делото, което беше прекратено абсолютно незаконно. За съжаление успяха да ни забавят, но това не означава, че няма да продължим усилията си да защитим интереса на гражданите да дишат чист въздух в София“, каза адвокат Димо Господинов.  Първоначално делото беше разпределено на съдия Божана Желязкова, но тя отказа да го гледа с мотив, че също живее в София и това поставя под основателно съмнение безпристрастното му разглеждане, припомнят от Група за чист въздух. Случайното разпределение прати делото на съдия Богдана Желявска. Тя първо остави исковата молба без движение с искане в 7-дневен срок „Група за чист въздух“ да представят доказателства за възможностите си да защитят увредения интерес, както и да понесат тежестите, свързани с водене на делото, включително и разноските. След това ищците заявиха, че тези доказателства са представени още с исковата молба и ако съдът ги намира за недостатъчни, да им даде конкретни указания какво още да представят. Съдия Желявска не постави конкретни искания и насрочи делото за разглеждане през декември 2017 г., което означава, че в крайна сметка е приела доказателствата за достатъчни. След отвода на съдия Желявска делото отиде при съдия Елена Маврова. Тя го прекрати с мотив, че ищците нямат опит, знания и ресурс, за да водят делото, без да отправи искания към тях да представят доказателства за противното. Според съдия Маврова от първоначално предложените доказателства не можело да се установи дали ищците отговарят на изискванията за знания и квалификация в областта на околната среда, екологичното право, опит в изследванията на мръсния въздух. Отделно от това, при проверка на финансовите им възможности за понасяне на тежестите, не се установявало, че те позволяват защита на колективния интерес.  \"Група за чист въздух\" внесе обжалване пред Софийския апелативен съд на 17 ноември.", "date": "2018.02.02", "title": "Делото за мръсния въздух в София влезе в съда"}
{"url": "http://www.faktor.bg/bg/articles/spetsprokuraturata-v-noshtnoto-shkafche-na-kmeta-na-septemvri-sa-namereni-kopiya-ot-spravki-na-dans", "text": "При обиск в дома на арестувания кмет на Септември Марин Рачев, в нощното му шкафче са намерени копия от справки на ДАНС, касаещи местните избори през 2015 г. Справките касаят региона, Това съобщи на пресконференция ръководителят на спецпрокуратурата Иван Гешев. При обиските са намерени и листи, на които имало написани въпроси и отговори за това как да се действа и какво да се отговаря в случай на арести и полицейска акция.  Освен това разследващите намерили и тефтер, в който били записани имената на фирми и суми, свързани с дейности на общината. Назначена е експертиза на справките на ДАНС, които по думите на Гешев не са с гриф \"секретно\", но били за служебно ползване.  Освен кметът, с повдигнато обвинение за документни престъпления е и служител на общината. Припомняме, че Марин Рачев бе освободен срещу парична гаранция от 250 000 хил. лв.", "date": "2018.02.02", "title": "Спецпрокуратурата: В нощното шкафче на кмета на Септември са намерени копия от справки на ДАНС за местните избори"}
{"url": "http://www.faktor.bg/bg/articles/sadat-potvardi-garantsiite-ot-po-200-000-lv-na-4-ma-ot-obvinenite-za-nezakonen-priem-v-mu", "text": "Специализираният наказателен съд потвърди в закрито заседание наложените от Специализираната прокуратура мерки за неотклонение „Парична гаранция“ от по 200 000 лв. на четирима от обвинените за участие в организирана престъпна група и незаконни действия при приема на студенти в Медицинския университет в София. Това съобщиха от пресцентъра на Апелативната специализирана прокуратура, информира \"Фокус\". На другите двама обвинени по делото Д.Ц. и А.Ф.  съдът определи гаранциите, намалявайки ги наполовина - по 100 000 лв. Определенията на съда по мерките за неотклонение са окончателни и не подлежат на обжалване или протест. Междувременно, при извършени допълнителни процесуално-следствени действия по същото досъдебно производство, у един от обвиняемите са намерени и иззети пари в различни валути за над 134 000 лева, както и голям брой документи за собственост на имоти.", "date": "2018.02.02", "title": "Съдът потвърди гаранциите от по 200 000 лв. на 4-ма от обвинените за незаконен прием в МУ"}
{"url": "http://www.faktor.bg/bg/articles/tragichen-intsident-sa-malkiya-sin-na-ivaylo-moskovski", "text": "При трагичен инцидент с моторна шейна днес загина малкият син на министъра на транспорта Ивайло Московски, съобщиха от Министерския съвет. В този изключително труден момент семейството на министър Московски моли медиите да се съобразят със скръбта им и да уважат правото на уединение. Благодарим за разбирането.  4-годишно дете е загинало при инцидент извън пистите на Боровец, съобщи по-рано МВР.", "date": "2018.02.02", "title": "Трагичен инцидент с малкия син на министър Ивайло Московски"}
{"url": "http://www.faktor.bg/bg/articles/erdogan-se-gotvi-za-vizita-vav-vatikana", "text": "Турският президент Реджеп Тайип Ердоган ще направи официално двудневно посещение във Ватикана и в Рим в неделя и понеделник, съобщиха от неговата пресслужба.  Ердоган ще се срещне с папа Франциск, както и с кардинал Пиетро Паролин, пише БГНЕС. Очаква се на разговорите да бъдат обсъдени двустранните отношения, обстановката около Йерусалим, регионални въпроси, хуманитарната трагедия в Сирия и битката срещу тероризма, ксенофобията и ислямофобията.  Визитата на Ердоган във Ватикана ще бъде първата на турски президент от 59 г. насам. След като посети Светия престол, турският президент ще се срещне с италианския си колега Серджо Матарела на работен обяд в Рим. Ще присъства също италианският премиер Паоло Джентилони.  Мерките за сигурност в италианската столица ще бъдат издигнати на най-високо ниво за посещението на турския президент Реджеп Тайип Ердоган в Рим, съобщава турската частна телевизия НТВ, цитирана от БТА.  За безопасността на турския държавен глава ще бдят 3500 служители от сигурността. Безпрецедентни мерки ще са в сила в италианската столица по време на 24-часовото посещение на Ердоган. Във връзка с визитата е обявена \"зелена зона\" в центъра на града, за да се попречи на всякакви протестни инициативи или демонстрации на Кюрдската работническа партия (ПКК), отбелязва телевизията. Маршрутът на Ердоган през столицата ще бъде следен през наблюдателните и охранителните камери, планирани са алтернативни пътища за кортежа на президента. По време на посещението ще бъдат затворени за движение някои пътни артерии. Кортежът ще бъде следван от линейки и пожарни коли, а за обезпечаване на охраната на турския държавен глава в Рим ще пристигнат подкрепления от съседни градове. НТВ посочва, че подобни мерки не е имало дори за посещения на президенти на САЩ в Италия, когато охраната не е наброявала повече от 3000 души.", "date": "2018.02.02", "title": "Ердоган се готви за официална визита във Ватикана"}
{"url": "http://www.faktor.bg/bg/articles/novini/balgariya/valeri-simeonov-nso-e-zaplaha-za-visshite-hora-v-darzhavata", "text": "Последните гръмки теми, които привлякоха общественото внимание, са свързани с ратификацията на Истанбулската конвенция, съдбата на лъвчетата Масуд и Терез и построяването на втори кабинков лифт в Банско. Но всичко това остава под булото на вечния казус – корупцията.  Според вицепремиера и лидер на НФСБ Валери Симеонов няма проблем, който една държава не може да реши, стига, разбира се, да иска да го направи. Властта има всички механизми да промени нещата, ако има смелост и воля, добави той пред Bulgaria ON AIR.  \"Възможно е да се сведе корупцията до границите, в които съществува в западните държави. И в Германия има корупция, но е в много по-малки мащаби. Това може да стане, но да се ликвидира корупцията е нелепо. Облагодетелстването е втъкано в подсъзнанието на всеки индивид\", поясни гостът в студиото на \"България сутрин\". Протестите на екоактивистите в защита на парк \"Пирин\" не стихват. Според тях построяването на втори лифт отваря вратата за застрояване на почти половината парк. \"От построяването на втори лифт концесионерът няма финансова изгода. Той само ще подобри достъпа до пистите. Това е сходно с пускането на промоция в магазините. Това прави и фирмата концесионер. Хората, които ходят в Банско, ще останат същите, но ще престанат да чакат като говеда на опашка за лифта. С протестите сме свидетели на митингите на лъжата\", подчерта вицепремиерът .  Тъй като фирмата, която държи концесията за пистите в Банско, е офшорна, Симеонов поясни, че това се прави, защото в тези зони е значително по-нисък процентът на разпределение на дивиденти, а всички останали данъци се плащат в България. Темата на разговора се измести към Националната служба за охрана. \"Още 2015 г. съм изявил позицията си за НСО. Трябва да има служба към полицията, а не да има държава в държавата – със собствен бюджет и никой да не знае какво вършат. С правомощията, които получава от закона, и по начина, по който функционира, НСО е заплаха за висшите хора в държавата\", посочи лидерът на НФСБ. Попитан за Истанбулската конвенция Валери Симеонов поясни, че ГЕРБ не подкрепят гей браковете, но тъй като са голямата управляваща партия попадат между ударите на обществото и на Европа. \"Истината е, че Европа ни натиска, тъй като това ѝ е ориентацията… малко по-модерна. А ние 5 века не сме променели традициите си, нравите си и фолклора си. Но за гей браковете, лъвчетата и подобни теми ли трябва да харчим държавни пари?\", попита политикът.", "date": "2018.02.02", "title": "Валери Симеонов: НСО е заплаха за висшите хора в държавата"}
{"url": "http://www.faktor.bg/bg/articles/novini/svyat/zatvoriha-oshte-dve-ruski-banki", "text": "Руската централна банка е отнела лицензиите на още две банки - РКБ и Партнеркапиталбанк, става ясно от сайта на ЦБ. РКБ е част от систумата за застраховане на влоговете и на 1 декември е на 184 място в банковата система на Русия. През 2016-2017 година тя не е предоставяла достоверна информация за своето състояние.  Партнеркапиталбанк е на 469 място в банковата система и е изпаднала в \"значителна задлъжнялост\".  В последните години още няколко руски банки бяха принудени да прекратят дейността си като следствие от спада в руската икономика след санкциите.", "date": "2018.02.02", "title": "Затвориха още две руски банки"}
{"url": "http://www.faktor.bg/bg/articles/novini/balgariya/frans-pres-balgariya-predupredi-mey-da-ne-promenyat-pravata-na-grazhdanite-na-es-sled-brekzit", "text": "България, която е ротационен председател на Съвета на ЕС, предупреди британския премиер Тереза Мей срещу всякакви планове за промяна на правата на гражданите на съюза след Brexit, предаде Франс прес. Министърът за Българското председателство на Съвета на ЕС Лиляна Павлова изрази безпокойство от изявленията на Мей в интервю за АФП. Всички действащи правни норми на ЕС \"трябва да бъдат прилагани по време на преходния период\", настоя Павлова. В понеделник ЕС определи като една от основните си позиции на преговорите за бъдещия преходен период, който ще започне след излизането на Великобритания от ЕС в края на март 2019 г. и ще продължи до края на 2020 г., че Лондон ще продължи да спазва правните норми на ЕС, включително правата на гражданите да работят и живеят където пожелаят, в замяна на достъп на Великобритания до единния пазар. Но по-рано вчера Тереза Мей разпали нов дебат с изявлението си, че европейските граждани, дошли във Великобритания по време преходния период, не би трябвало да получат същите права като тези, които са пристигнали преди Brexit-а. ЕС иска да приключи преговорите за преходния период до края на март, за да може да продължи с преговорите за бъдещите отношения с ЕС. Министър Павлова отбеляза, че дискусиите за Brexit навлизат в най-трудния си период и ЕС трябва да запази единството си. За нас успехът е да запазим единството на 27-те, да защитаваме правата, защото Тереза Мей получи много силна подкрепа, например от президента на САЩ, в полза на твърд Brexit, изтъкна Лиляна Павлова. /БТА/", "date": "2018.02.02", "title": "Франс прес: България предупреди Мей да не променят правата на гражданите на ЕС след Брекзит"}
{"url": "http://www.faktor.bg/bg/articles/novini/svyat/royters-rezhimat-na-asad-razrabotva-novo-himichesko-orazhie", "text": "САЩ са убедени, че режимът на Башар Асад разработва нови видове химическо оръжие, съобщава Reuters, като се позовава на високопоставени източници в американското правителство.   Във Вашингтон предполагат, че Асад е запазил част от химическите оръжия, които трябваше да унищожи според споразумението между Русия и САЩ. Според източника, без натиск от страна на международната общност сирийското химическо оръжие може да бъде разпространено извън пределите на Сирия.", "date": "2018.02.02", "title": "Ройтерс: Режимът на Асад разработва ново химическо оръжие"}
{"url": "http://www.faktor.bg/bg/articles/eksploziya-raztarsi-sgradata-na-turskite-danachni-v-ankara", "text": "Експлозия разтърси офис на данъчната служба в Анкара. Не се съобщава за загинали или пострадали. Взривът е станал снощи в приземния етаж на сградата. По това време там не е имало хора и така е била предотвратена вероятността за жертви. Експлозията обаче е причинила паника сред хората в района, в който има много заведения и голям търговски център. По информации на медиите причината за взрива е изтичане на газ. Според властите в Анкара става въпрос за саботаж. Инцидентът се разследва.", "date": "2018.02.02", "title": "Експлозия разтърси сградата на турските данъчни в Анкара"}
{"url": "http://www.faktor.bg/bg/articles/riana-zagrizhena-za-bednite-po-sveta-prizova-bogatite-da-daryat-pari-za-obrazovanieto-im", "text": "В четвъртък Риана използва блясъка си на звезда, за да призове ключови държави да се ангажират с осигуряване на образование за най-бедните в света. Това стана от трибуната на международна конференция в Сенегал. Певицата от върховете на класациите пристигна в столицата Дакар, където в петък ще се присъедини към форума Глобално партньорство за образование, организиран от сенегалския президент Маки Сал и френския лидер Емануел Макрон, съобщава \"Дарик\". Риана, четвъртата най-следвана личност в Twitter с 86 милиона последователи, използва социалните медии, за да призове Макрон, британския премиер Тереза Май и австралийския премиер Малкълм Търнбул да осигурят повече финансиране. В туита си към Макрон Риана, която се срещна с него в Париж през юли, благодари на френския лидер за провеждането на конференцията, но го притисна да положи усилия за събиране на 250 млн. евро. Говорейки на Търнбул, тя призова за финансиране като част от влизането на Австралия в Съвета на ООН по правата на човека. Около 264 млн. деца и младежи в училищна възраст живеят без образование поради бедност, конфликти и социални бариери, включително предразсъдъци към момичетата, сочат данни на Детския фонд на ООН. Конференцията в Дакар, която обединява правителства и частния сектор, има за цел да събере 3,1 млрд. долара през следващите три години, за да подкрепи образованието на 870 млн. деца. Конференцията на свой ред отправя искане към страните партньори да отделят 20% от публичните си разходи за образование - ниво, което може да бъде особено трудно за страните, които се борят с джихадисти или са в граждански конфликти. Риана, която е посланик на Глобалното партньорство за образование, ще се срещне в Дакар с правителствени служители, както и с преподаватели и студенти. Тя често се изявява като активистка в кампании срещу бедността. Родената в Барбадос певица има и фондация с идеална цел \"Клара Лайънъл\", която включва фонд за студентски стипендии в американски университети.", "date": "2018.02.02", "title": "Риана загрижена за бедните, зове световни лидери да осигурят пари за образованието им"}
{"url": "http://www.faktor.bg/bg/articles/novini/svyat/ruski-opozitsoner-prizova-zapada-ne-priznavayte-izborite-v-rusiya", "text": "Руският опозиционер Владимир Кара-Мурза, цитиран от The Washington Post, призова западните лидери да не признават изборите за президент на Русия. \"Последните избори в Русия, проведени в съответствие с изискванията на ОССЕ с от 2000 година и започвайки с парламентарните избори през декември 2003 година нито едно гласуване в страната не съответства на базовите критерии на тази организация\", коментира той. \"Най-тежки са нарушенията по време на изборите 2012 година, чрез които Путин се върна в Кремъл на поста президент. Наблюдателите от ОССЕ офииално заявиха тогава, че не е имало \"реална конкуренция, а злоупотребата с правителствени ресурси, гарантира избирането на Путин\", припомня Кара-Мурза. \"На тези избори западните лидери не трябва да бързат да поздравят \"победителя\", като по този начин легитимират още една подигравка над демократичния процес. През XXI век може да бъде приемлива само летигимност, базирана на свободни и демократични избори\", призовава опозиционерът. Faktor припомня, че Владимир Кара-Мурза е един от най-известните опозиционни руски журналсти. Кара-Мурза е координатор на организацията \"Открита Русия\" на Михаил Ходорковски, който прекара десет години в затвора заради Путин. Освен това Кара-Мурза беше и зам.-председател на опозиционната партия \"Парнас\" на Борис Немцов, още един неприятел на Кремъл, който бе убит в центъра на Москва точно преди две години. Миналата година журналистът направи филм за смъртта на Немцов, който предизвика невероятни полемики. Лентата беше прожектирана в цяла Русия. Кара-Мурза е и човекът, който помогна на Сената на САЩ в изработването на черния списък с хората, обект на санкции от страна на Америка. Списъкът се казва „Магнитски\", наречен е на името на адвоката, починал в един от затворите на Москва. Кара-Мурза на два пъти е ставал обект на опити за убийство. През 2015 година той беше отровен с манган, а в началото на 2017 година той беше отровен с неизвестна субстанция и прекара няколко седмици в медикаментозна ткома.", "date": "2018.02.02", "title": "Руски опозицонер призова Запада: Не признавайте изборите в Русия"}
{"url": "http://www.faktor.bg/bg/articles/novini/svyat/nay-malko-5-dushi-sa-zaginali-sled-sblasak-mezhdu-dva-armeyski-helikoptera-v-yuzhna-frantsiya", "text": "Най-малко петима души са загинали след сблъскване между два армейски хеликоптера край езеро в Южна Франция, предава AFP. В момента се провежда спасителна операция, за да се открие шестият пътник след катастрофата на около 50 км. северозападно от Сен Тропе. Причините за инцидента все още не са известни.", "date": "2018.02.02", "title": "Най-малко 5 души са загинали след сблъсък между два армейски хеликоптера в Южна Франция"}
{"url": "http://www.faktor.bg/bg/articles/novini/balgariya/finansist-iskaneto-na-bsp-za-odit-na-harchovete-na-kabineta-ne-e-savsem-umestno", "text": "БСП поиска Народното събрание да възложи на Сметната палата да направи одит на харчовете на кабинета, които не са били разписани в бюджета. Става дума конкретно за онези разходи и трансфери, одобрени с постановление на Министерски съвет и прехвърлени към бюджетите на първостепенните разпоредители. Времето, което БСП настоява се провери, е от 10-и май миналата година до 31-ви януари 2018 година. Според Румен Гечев от БСП имат основания да смятат, че правителството на Борисов е нарушило закона за Бюджета. Жельо Бойчев пък заяви, че така се харчат пари от излишъка и то напълно непрозрачно с постановления на МС. Според финансиста проф. Христина Вучева поведението на опозицията не е съвсем уместно, а Сметната палата е длъжна по закон да направи такъв анализ и тя ще го направи пред БНР: Тези въпроси можем да си ги задаваме ние хората, журналистите, но не е обяснимо да си ги задават народните представители, които сътворили цялата тази работа със своите решения Друг е въпросът, дали експертно можем да разсъждаваме, дали така се прави или не се прави, но решенията, които са взети можем да ги окачествим като законосъобразни, отделно остава ефективност и съвсем други теми.  Народните представители знаят, или трябва да знаят, че по закон всяка година Сметната палата е длъжна и прави подробен преглед, обстоен анализ на изпълнението на бюджета. Те от своя страна са длъжни всяка година да приемат със свои решения отчета за изпълнение на бюджета. Те това не го правят, и това е голяма грешка на дневния ред, така да се каже, на НС - или го правят с голямо закъснение, или въобще. Така се подценява тази част от бюджетния процес, наречена приемане на отчета на изпълнението. Сметната палата по закон е длъжна и тя ще направи такъв анализ, т.е. не е нужно да се вдига такава шумотевица. Според проф. Вучева, за да се подобри изпълнението и ефективността на бюджета, необходимо първо да се прегледат законовите разпоредби, второ да се премине към начин на действие, който налага да се спазват тези законови разпоредби от страна на изпълнителната власт и трето – да има т.нар. изискващ контрол.", "date": "2018.02.02", "title": "Финансист: Искането на  БСП за одит на харчовете на кабинета не е съвсем уместно"}
{"url": "http://www.faktor.bg/bg/articles/torinoto-ostava-za-postoyanno-v-aresta", "text": "Ивайло Борисов - Ториното остава за постоянно в ареста, реши Софийският градски съд. Той бе задържан по обвинение, че е предоставил две коли, с които бил отвлечен Адриан Златков. Решението на съда не е окончателно и Борисов може да го обжалва.", "date": "2018.02.02", "title": "Ториното остава за постоянно в ареста"}
{"url": "http://www.faktor.bg/bg/articles/obshtestvo/zakon-i-red/r-arnaudova-razsledvat-se-zloupotrebi-za-13-miliona-leva-v-obshtina-septemvri", "text": "\"Разследват се злоупотреби за 13 милиона лева в община Септември, освен кмета, като обвиняем ще бъде привлечено и длъжностно лице за документна измама. А на 14 фирми ще бъде направена ревизия, в чийто офис са намерени документи по подозрение за данъчни престъпление\", съобщи за БНТ говорителят на главния прокурор Румяна Арнаудова. \"Беше ткрит и офис, в който са намерени фирмените и счетоводни документи за 14 фирми, които се управляват от контролирани от кмета лица, считаме, че чрез тях е източвана общината, днес прокурорите ще възложат данъчни ревизии на тези фирми. Доказателства сочат, че има и данъчни престъпления\", каза Арнаудова. Кметът на Септември беше задържан след акция на Специализираната прокуратура и МВР в общината. Марин Рачев ще бъде обвинен за умишлена безстопанственост и сключване на неизгодна сделка.  \"На Марин Рачев ще бъдат повдигнати две обвинения. Няма съмнения у прокурорите, че се каса за умишлени действия от страна на кмета за това, че е възлагал почистване на улици на фирми, които са собственост или се управляват от негови роднини\", обясни Арнаудова.", "date": "2018.02.02", "title": "Р. Арнаудова: Разследват се злоупотреби за 13 милиона лева в община Септември"}
{"url": "http://www.faktor.bg/bg/articles/uchitelkata-agresor-napuska-sama-direktorkata-na-brezichka-e-uvolnena", "text": "Родители в Бургас са се озлобили след скандалното видео, показващо как възпитателки блъскат и обиждат деца в детска градина \"Брезичка\". Учителката Милена Иванова, която е с 6-годишен стаж зад гърба си, се появи на запис от скрита на камера, на който се вижда как малтретира деца. След случилото се тя подаде своята молба за напускане. Междувременно Община Бургас взе решение да уволни директорката на детската градина Събка Недева. \"С огорчение приех решението да бъда отстранена. Ще изляза с достойнство и ще се пенсионирам от понеделник. Не смятам, че аз съм проблемът, моята работа се вижда, тя е пред вас. Всички казват, че съм облагородила комплекс \"Славейков\", сподели Недева пред Bulgaria ON AIR.  Тя бе категорична, че не е подаван никакъв сигнал за насилие и ежедневно е обхождала всички групи. Не е чувала никакви крясъци, стана ясно още от думите ѝ. Някои от родителите подчертаха, че са потресени от случилото се в детската градина. Една от майките призна, че не е искала записът да изтича в интернет. \"Докато се съберем да обсъдим какво да правим клипът излезе в интернет. Не смятам, че трябваше да се случи по този грозен начин\", каза тя. Един от присъстващите мъже сподели, че следи от насилие по неговата дъщеря категорично не е имало, но тя му е споделяла, че е скубана, удряна и обиждана. Той обаче не е могъл да повярва на твърденията ѝ. \"Тук сме не за да търсм възмездие, а за да покажем на хората какво се случва с тази група и тези госпожи. Искаме да оставим държавните органи да си свършат работата\", коментира той. Част от родителите се обявиха в подкрепа на педагозите и уволнения директор Събка Недева, които по думите им се грижат с голяма любов за децата в градината. Други обаче обявиха, че половината деца плачат сутрин, когато ги оставят в градината. \"В понеделник ще стане ясно кой ще поеме директорския пост в детската градина\", съобщи зам.-кметът по образованието в Бургас Йорданка Ананиева. Тя подчерта заслугите на Събка Недева, но също така настоя, че Община Бургас е с нулев толеранс към насилието. \"Не бива да си затваряме очите когато има проблем, а проблем в тази група е имало и това е неоспорим факт. Г-жа Недева носи отговорност за всичко, което се случва на територията на тази детска градина\", коментира Ананиева.", "date": "2018.02.02", "title": "Учителката-агресор напуска сама,  директорката на \"Брезичка\" е уволнена"}
{"url": "http://www.faktor.bg/bg/articles/novini/svyat/samoubi-se-golemiyat-sin-na-fidel-kastro", "text": "Най-големият син на покойния кубински лидер Фидел Кастро се е самоубил, предава АФП, като се позовава на държавните медии в карибската страна.  „Фидел Кастро Диас-Баларт, който няколко месеца бе лекуван от група лекари заради дълбока депресия, отне живота си тази сутрин\", съобщи официалният вестник на Куба – Granma.  Посочва се, че той се е лекувал от депресия от месеци. Кастро Диас-Баларт, известен също като \"Фиделито\", заради голямата си прилика с баща си, е роден през 1949 година от краткия му брак с Мирта Диас-Баларт.  Фидел Кастро почина на 26 ноември 2016 г. на 90-годишна възраст.", "date": "2018.02.02", "title": "Самоуби се големият син на Фидел Кастро"}
{"url": "http://www.faktor.bg/bg/articles/novini/balgariya/e-karanikolov-za-2017-godina-sme-v-top-5-po-ikonomichesko-razvitie", "text": "\"За 2017 година сме в топ 5 по икономическо развитие, за тази година предвиждаме горе - долу същите параметри, но ще работим да бъдат повече\", заяви пред БНТ  министърът на икономиката Емил Караниколов. \"Брутният вътрешен продукт ни е 3,9, безработицата е около 6%, знаете за миналата година доходите, средната работна заплата беше увеличена с 10%. Тоест параметрите са добри, има голям засилен инвеститорски интерес към България. Инвестициите се връщат като основен стълб в БВП - реалното изражение е около 4,3%. Досега основните стълбове бяха износа и вътрешното потребление\", обясни той. Министър Караниколов очерта и основните проблеми по отношение на конкурентоспособността - те са такива, каквито и в целия ЕС, отбеляза той - липса на работна ръка, липса на финансиране и административни тежести.  За борбата със сивата икономика министър Караниколов припомни, че се работи по стратегия 2015-2020, приходните администрации, Министерството на финансите, агенция Митници и НАП се справят добре и продължават борбата, допълни той. По отношение на икономическия дисбаланс между регионите в страната министърът коментира, че компании вече започват да се \"оглеждат\" и за местата с висока безработица, тъй като там, от една страна, има свободна работна ръка, а от друга, държавата дава допълнителни насърчителни мерки при инвестиции в подобни региони.", "date": "2018.02.02", "title": "Е. Караниколов: За 2017 година сме в топ 5 по икономическо развитие"}
{"url": "http://www.faktor.bg/bg/articles/novini/balgariya/do-ministara-detsata-sofiyski-kashlyat-i-kihat-plaho-plachat-i-otchayano-pitat-zashto-nyama-gripna-malko-pochivka", "text": "\"Докато децата софийски кашлят и кихат, плахо плачат и отчаяно питат:  защо няма грипна малко почивка , кърпичките свършиха, бършем се с покривка,  главите ни пулсират в ритъм опасен, и ваканция, ако няма, резултатът е ясен...\" Това не е конкурс за детска поезия, а писма в пощата на здравния министър. От седмица тя е затрупана от нетрадиционни писма с подател – ученици от цялата страна, съобщиха от Нова телевизия. „Не съм се сблъсквала с подобни случаи, но съм приятно изненадана”, казва медийният съветник на министъра Мария Иванова. Ученолюбивите деца са на възраст от 12 до 16 и от МЗ получават ежедневно техните писма през последните две седмици. Децата призовават министерството да обяви грипна ваканция, тъй като в противен случай те ще са „нещастни”. „Определено ни изненада снимката на момиче, което се е снимало как плаче и отдолу е написала „децата плачат за грипна ваканция”, това беше изобретателно”, дава пример Мария Иванова. Други, които желаят дълга почивка, не залагат на емоция, а на аргументи… „Грипът навсякъде е един и същ. София и Софийска област са в непосредствена близост, което увеличава шансовете от заболяване. Не е уместно, да делите децата”, пише в едно от писмата. Други подрастващи заплашват властите, че ходят болни на училище и отговорността за последствията ще е на Министерството на здравеопазването.", "date": "2018.02.02", "title": "До министъра: Децата софийски кашлят и кихат, плахо плачат и отчаяно питат:  защо няма грипна малко почивка"}
{"url": "http://www.faktor.bg/bg/articles/detska-entsiklopediya-govori-za-operatsii-po-smyana-na-pola-i-seks-mezhdu-hora-ot-edin-i-sashti-pol", "text": "Детска енциклопедия, в която се говори за операции по смяна на пола и секс между хора от един и същи пол. Това стана една от най-обсъжданите теми в социалните мрежи. Оказва се, че самата книжка е издадена у нас преди няколко години, но това става актуална покрай дебатите за Истанбулската конвенция. - Идва въпросът на колко години е редно да се говори с децата за тези неща и по какъв начин трябва да им бъде обяснено? Александър Тренев от издателство „Световна библиотека” припомни, че на днешната дата германската 6-а армия капитулира при Сталинград. „Ако не беше тази победа, ние нямаше да водим този разговор, защото обектът на тази книга щеше да е в крематориумите”, подчерта той. „Тази енциклопедия е част от един голям енциклопедичен и образователен проект”, каза той. Той заяви, че книгата не е издадена съвместно с неправителствени организации и фондации. Тренев добави, че книгата третира много важни въпроси, като този за сексуалното насилие. Според психиатъра д-р Цветеслава Гълъбова има определени внушения в енциклопедията. „Имам притеснения, че в един момент това може да стане леко и тихомълком част от някаква образователна програма”, каза тя. „Човечеството е оцеляло милиони години без да бъде учено така агресивно на толерантност”, вметна психиатърът.   „Тази енциклопедия няма нищо общо с третия пол, няма думата джендър и е абсолютно ирелевантна към Истанбулската конвенция”, подчерта издателят.  На въпрос дали действително броят на хората „от един и същи пол, които се обичат, се увеличава неимоверно”, както пише в енциклопедията, той каза, че книгата почива на проверени факти. „Основното послание на тази глава, която е не повече от два процента от цялата книга, е толерантност”, подчерта Тренев. Той каза, че проектът се радва на изключително голям интерес в цял свят. Д-р Гълъбова каза, че в днешно време подобни въпроси и като цяло сексуалното образование, зависят от родителите, като „по-консервативните” от тях очакват децата им сами да ги повдигнат, а „тези в другата крайност” сами започват разговор по темата. Като професионален психиатър тя изрази мнение, че най-разумно е тези разговори да започнат да се водят, когато детето е на 10-12 годишна възраст. Тя подчерта, че е важно какво информация ще достигне до децата, както и че родителите трябва да са внимателни как се образоват подрастващите. „Децата са внушаеми и манипулируеми”, поради което е важно „как ще се поднася информацията”, която те получават. Книгата е „безценен помощник на родителя, да може да образова детето си по деликатни теми”, каза издателят Александър Тренев.", "date": "2018.02.02", "title": "Детска енциклопедия пише за операции по смяна на пола и секс между хора от един пол"}
{"url": "http://www.faktor.bg/bg/articles/plovdivskoto-bsp-kam-korneliya-ninova-v-nikakav-sluchay-ne-otstapvay-pod-natiska-na-pes-i-sergey-stanishev", "text": "Безумието в редовете на социалистическата партия изглежда ескалира, ако съдим по новините, подавани от пресцентъра на партията. Доживяхме Сергей Станишев да е символ на Европа и редовите партийци да са на барикадата срещу него. Идеологическата машина на БКП пак е тук и пак е същата, като си измисли джендър идеология за агитационна работа. Най-странното е, че сега БСП ни внушава, че защитава българщината, а всъщност е точно обратното. Пловдивската организация на БСП подкрепи ръководството на партията да не се ратифицира Истанбулската конвенция. \"В никакъв случай не отстъпвай под натиска на ПЕС и Сергей Станишев\", заръчаха пловдивските социалисти на Корнелия Нинова. Това съобщиха от пресцентъра на БСП.  \"Ние бяхме най-активни в кампанията против насилието над жените, но не приемаме джендър идеологията\", заявиха жените социалистки. Те благодариха на парламентарната група, че внася промени в Наказателния кодекс, с които насилието става престъпление от общ характер и се увеличават наказанията. Нинова ги информира, че в петък депутатите ще предложат и създаването на кризисни центрове за пострадали от домашно насилие. \"По-важно е да приемам законодателство и то да се изпълнява, за да помогнем на жертвите, както и да се погрижим за превенция”, добави тя. Учителки от региона изразиха недоволството си от опитите в училищата да се прокарва обучение за нестереотипни роли на пола и заявиха категорично, че няма да допуснат такова в техните часове.  “Образователната реформа на ГЕРБ е катастрофа. Програмите са неадекватни, учи се Възраждане без да се е учило Средновековие. Българчетата не знаят кой е цар Калоян. Изтрива се паметта ни за история и българщина. Изопачават се и се идеологизират исторически факти, а сега и джендър образование”, споделиха още преподавателите. По думите им едно цяло поколение се осакатява, то няма да знае род и няма да има ценности. “На всяка цена трябва да защитим децата си. Няма да отстъпя под натиска. Бъдете спокойни. На нашата позиция са президентът, Православната църква и другите вероизповедания, българската интелигенция от академици и уважавани общественици, хората, които защитават семейните ценности и морал”, заяви Корнелия Нинова. В дискусията бе изтъкнато, че държави, които често се дават за положителен пример, като Великобритания, Унгария, САЩ и други още не са ратифицирали конвенцията. “Това е ценностен избор и българският народ показа, че може да бъде силен, когато пази ценностите си”, обобщи Нинова. Това е първата от поредицата срещи, които предстоят на председателя на БСП в страната. В срещата участие взеха зам.-председателят на БСП Кирил Добрев, с който присъстващите коментираха организационни въпроси и подготовката за местните избори, както и областният председател на партията Георги Гергов и общинският Красимир Трифонов.", "date": "2018.02.02", "title": "Пловдивското БСП към Корнелия: Не отстъпвай под натиска на ПЕС и Сергей Станишев"}
{"url": "http://www.faktor.bg/bg/articles/novini/balgariya/zastudyava-idvat-valezhi", "text": "Облачността ще е значителна и на отделни места в Западна и Централна България ще превали слаб дъжд, съобщават от НИМХ към БАН. Ще духа до умерен, на север от планините - временно силен вятър от юг-югозапад.  Минималните температури ще са от минус 2 до 3 градуса, а максималните ще са между 12 и 17 градуса. Атмосферното налягане е по-ниско от средното за февруари и ще продължи да се понижава.  В планините ще е облачно. В масивите от Западна България ще има слаби превалявания от сняг. Ще духа умерен и силен запад-югозападен вятър. Максималната температура на височина 1200 м ще бъде около 8 градуса, на 2000 м - около 1 градуса.  По Черноморието облачността ще е значителна. Ще духа умерен юг-югозападен вятър. Максималните температури ще са между 14 и 18 градуса. Температурата на морската вода е 6-7 градуса, а вълнението на морето ще бъде 2-3 бала.", "date": "2018.02.02", "title": "Застудява, идват валежи"}
{"url": "http://www.faktor.bg/bg/articles/novini/svyat/ekathimerini-turtsiya-izvan-nato-e-smartonosna-zaplaha-za-gartsiya", "text": "Изглежда, че НАТО навлиза в най-сериозната криза от създаването си, след като турската армия бе ангажирана във военен конфликт със кюрдските милиции в Северна Сирия, където САЩ поддържат значително военно присъствие, коментира гръцкото електронно издание Ekathimerini. Според редакцията това обстоятелство повишава риска от военен конфликт между двете страни, които са партньори от Организацията на Северноатлантическия договор.  Военният лидер на американските сили в Северна Сирия игнорира призива на турския президент Реджеп Тайип Ердоган за изтегляне на американските части от региона. Но Вашингтон никога не би отстъпил заради ултиматум от съюзник, дори и ако това е от стратегическо значение за дадената държава.  От друга страна обаче Вашингтон не може да пренебрегне факта, че кюрдският въпрос представлява сериозен проблем за сигурността на Турция, който заплашва териториалната цялост на страната. В резултат всички политически съперници на президента Реджеп Тайип Ердоган го подкрепиха по въпроса за интервенцията в съседната Сирия.  Проблемът с „обстоятелствените съюзи“, които Вашингтон използва за справяне с кризи в отделни региони, е, че в крайна сметка рано или късно те се развиват по свой си начин.  Използването на ислямистки фундаменталисти от САЩ срещу съветските сили при нахлуването в Афганистан през 1979 г. допринесе за разширяване на радикализацията на ислямските екстремисти, които по-късно прехвърлиха терористичната си дейност на Запад. Въоръжаването на кюрдите в Сирия от Запада и по-специално от Вашингтон, за да се справи с войските на Башар Асад и „Ислямска държава“, в крайна сметка доведе до крайни, макар и все пак предсказуеми реакции. Някои биха могли да твърдят, че отчуждението на Анкара или дори скъсването й със Запада може в крайна сметка да се окаже полезно, тъй като Гърция ще се превърне в усъвършенстван авангард на Запада в региона. Но тази линия на разсъждения пренебрегва един изключително важен факт. А именно - потенциалният въоръжен конфликт между Гърция и Турция е многократно пресичан от 50-те години на миналия век насам, тъй като двете страни са членки на НАТО. Турция извън НАТО би била смъртоносна заплаха за Гърция, категорични са от редакцията.", "date": "2018.02.02", "title": "Ekathimerini: Турция извън НАТО е смъртоносна заплаха за Гърция"}
{"url": "http://www.faktor.bg/bg/articles/novini/svyat/avtomobil-se-vryaza-v-peshehodtsi-rani-18-dushi-v-shanhay", "text": "Най-малко 18 души бяха ранени след като автобусче се вряза в хора на пешеходна алея в центъра на Шанхай, предаде CNN.  Трима от пострадалите са в тежко състояние, съобщиха лекари от болницата, в която са настанени пострадалите.  Властите все още не съобщават дали става въпрос за терористичен акт или трагична катастрофа. Започнало е разследване.  При сблъсъка автобусчето е било обхванато и от пожар.", "date": "2018.02.02", "title": "Автомобил се вряза в пешеходци, рани 18 души в Шанхай"}
{"url": "http://www.faktor.bg/bg/articles/novini/svyat/ozhestocheni-sblasatsi-mezhdu-afganistanski-i-afrikanski-migranti", "text": "Ожесточени сблъсъци избухнаха между афганистански и африкански мигранти във френския град Кале. Най-малко 18 души са ранени. Четирима от тях са с опасност за живота. Инцидентите били няколко и на различни места в града. Първите сблъсъци станали край градската болница, където раздавали храна. Афганистанец започнал да стреля по еритрейски мигранти. Заради инцидентите, снощи в Кале пристигна френският вътрешен министър.", "date": "2018.02.02", "title": "Ожесточени сблъсъци между афганистански и африкански мигранти"}
{"url": "http://www.faktor.bg/bg/articles/novini/balgariya/neweurope-balgarskiyat-premier-razkritikuva-politikata-na-migratsiya-i-predostavyane-na-ubezhishte-na-es", "text": "По време на конференция, посветена на сигурността и управлението на миграцията в Западните Балкани, проведена в Брюксел, българският министър-председател Бойко Борисов разкритикува политиката на миграция и предоставяне на убежище на ЕС, пише NewEurope, цитиран от \"Фокус\". Борисов, чиято страна в момента е поела председателството на Съвета на ЕС предложи редица решения, с които „хаосът“, причинен в ЕС от мигрантската политика, да бъде решен.  Борисов се противопостави на твърденията на европейския комисар за миграцията Димитрис Аврамополус , който по-рано заяви, че програмата на ЕС за преразпределяне на мигрантите е „успешна европейска история“. Българският министър-председател определи настоящата програма като „пълен провал“, добавяйки, че невъзможността на системните партии в Германия и Австрия да формират традиционни управляващи коалиции е причинено от неспособността на предишните правителства при справянето с кризата и по време и след бежанската вълна от 2015 г.  „Трябва да признаем, че програмата за преразпределяне и заселване на ЕС е провал, както и нашата дипломация. Вместо да спорим помежду си колко мигранти трябва да се приемат, трябва да открием друг начин за действие“, заяви българският министър-председателя. Той предложи външните граници на ЕС да бъдат подобрени и засилени, да се развие ясен критерий за различаването на бежанците от икономическите мигранти и да може сред тях да се откриват и потенциалните терористи. Борисов отправи и спорното решение, че ЕС трябва да изгражда обекти по границите на страните, обхванати от война с цел там да се обработват данните на мигрантите, преди да напускат своите родини и дори да бъдат окуражавани да се връщат там.  „Не разбирам защо трябва да изливане милиарди евро в икономиките на страни като Афганистан, Либия и Сирия, за да поправяме щетите, нанесени от друг. Трябва да мислим как да подготвим хората от тези страни да се завръщат и да си оправят собствените икономики“, убеден е Борисов.", "date": "2018.02.02", "title": "NewEurope: Българският премиер разкритикува политиката на миграция и предоставяне на убежище на ЕС"}
{"url": "http://www.faktor.bg/bg/articles/novini/balgariya/nzok-otpuska-dopalnitelno-14-mln-lv-za-obshtopraktikuvashtite-lekari", "text": "\"14 милиона лева повече средства са предвидени за общопрактикуващите лекари. Нашето предложение е те да са насочени към детското здравеопазване и извъндиспансерното лечение\", съобщи зам.-министърът на здравеопазването Жени Начева пред бТВ.  Тя добави, че са предвидени 24 милиона трансфер от Министерство на здравеопазването към НЗОК.  \"Таксата, която личните лекари получават е минимален дял от общия ръст на приходите им. Затова ги призовавам за разумен диалог\", каза още тя.  Начева съобщи, че към момента 157 милиона лева са просрочените задължения при държавните болници.  \"Около 35 от тях формират просрочени задължения. Основен фактор за това е недоброто финансово управление от ръководствата. Затова извършваме проверки. На базата на тях формулираме общи правила за финансово управление, договаряме и разсрочени плащания, за да не се допуснат фалити. Препоръчваме лечебните заведения да имат единни правила за финансово управление и да не се стига до неразумно разходване на средствата\", подчерта Начева.  \"Ще стартираме незабавно нов търг за осигуряване на онколекарства. Ще се въведе по-строг контрол на лечебните заведения. Недостиг на лекарства няма да има\", заяви тя.", "date": "2018.02.02", "title": "НЗОК отпуска допълнително 14 млн. лв. за общопрактикуващите лекари"}
{"url": "http://www.faktor.bg/bg/articles/novini/svyat/strelba-v-uchilishte-v-los-andzhelis-petima-dushi-sa-postradali", "text": "Петима души, двама от които ученици, са ранени при стрелба в класна стая в американския град Лос Анджелис, съобщи вестник USA Today.  По първоначална информация, 15-годишно момче е в критично състояние, след като е получило огнестрелна рана в главата. Негова връстница е ранена в китката и състоянието й е стабилно. Нараняванията на останалите трима не са от огнестрелно оръжие, поясниха властите в града.  Във връзка с инцидента е задържано 12-годишно момиче. Причините за стрелбата се разследват.", "date": "2018.02.02", "title": "Стрелба в училище в Лос Анджелис, петима души са пострадали"}
