{"url": "https://www.faktor.bg/bg/articles/politsay-spasi-zhivota-na-bashta-i-8-godishniya-mu-sin-ot-udavyane", "text": "Полицейски служител се прочу с героичната си постъпка, когато в събота привечер, в извънработно време, се е разхождал по плажа във Валенсия и забелязал двама души в морето, които викали за помощ. Без да се поколебае, мъжът се е хвърлил във водите и спасил бащата и детето, тъй като по това време не е имало спасителен екип. Благодарение на светкавичната намеса на служителя 45-годишният баща и 8-годишният му син са били спасени и транспортирани в местната болница без опасност за живота, но в силен шок от преживяното. По предварителна информация на испанските медии бащата и синът влезли в морето, за да карат сърф в неблагоприятни условия и при червен флаг на плажа. Самият полицейски служител - Анхел Фолиа, е заявил, че не се чувства герой, тъй като в случая просто е изпълнил гражданските си задължения. Въпреки това от полицейското управление, където работи, обмислят да го възнаградят за доблестната проява.", "date": "2019.08.12", "title": "Полицай спаси живота на баща и 8-годишния му син от удавяне"}
{"url": "https://www.faktor.bg/bg/articles/novini/svyat/poveche-ot-200-pozhara-prodalzhavat-da-goryat-v-sibir", "text": "Горските пожари в Сибир продължават без признаци за отслабване, предаде ДПА. Пожарите са продължили да се разрастват през последните дни, показват официалните данни, въпреки усилията на пожарникарите да ги овладеят. На площ от повече от 2,7 милиона хектара пожарите все още не са изгасени, защото се намират в отдалечени райони. Според природозащитната организация \"Грийнпийс\" от началото на годината огънят е унищожил повече от 13,4 милиона хектара гори - територия по-голяма от площта на Гърция. Пожарникарите обаче отбелязват и успехи - над 50 пожара на площ от 5 700 хектара вчера са били загасени. От пламъците е засегната и тайгата, най-важният горски пояс в Сибир.", "date": "2019.08.12", "title": "Повече от 200 пожара продължават да горят в Сибир"}
{"url": "https://www.faktor.bg/bg/articles/represiite-v-rusiya-shte-stavat-vse-poveche-a-inakomisleshtite-shte-badat-vse-po-yarostno-presledvani", "text": "Колкото по-дълго е на власт Путин, толкова по-голяма ще става пропастта между управляващи и управлявани. Репресиите ще стават все повече, а инакомислещите ще бъдат все по-яростно преследвани, пише за \" . *** Те не могат да бъдат пропъдени нито със заплахи, нито с полицейски палки, нито с арести. Десетки хиляди излязоха на протест в центъра на Москва и поискаха честни местни избори, свобода за политическите затворници, както и оставката на президента Владимир Путин. Това бе най-голямата демонстрация от години - и то в средата на отпускарския сезон, който много от руснаците биха предпочели да прекарат на вилите си. Руското гражданско общество се противопоставя на Кремъл. На пръв поглед става дума за сравнително маловажните местни избори. В действителност обаче цари огромно недоволство спрямо цялата държавна върхушка. Това се потвърждава и от проучванията - доверието към президента е достигнало исторически минимум. Това се дължи на различни причини: икономиката е в застой, цените се увеличават, корупцията е достигнала тревожни размери, а пенсионната реформа разгневи милиони хора. Все повече руснаци са недоволни, но правителството отказва да допусне алтернатива. Дори и на местно ниво. Това подтиква десетки хиляди хора да излязат на улицата. Те са безстрашни и това плаши държавата, която реагира безпомощно. Президентът и министър-председателят постоянно обещават подобрения, повече пари, по-високи заплати. В действителност обаче жизненият стандарт на руснаците се понижава от пет години насам. Всички са наясно с това - усещат го по съдържанието на портфейлите си. Но в крайна сметка става дума за нещо повече от материални блага. Много руснаци се чувстват изолирани, неразбрани и пренебрегвани от правителството. Това стана ясно и по време на демонстрацията. Тя се проведе в пълен с офиси район, заграден от силите за сигурност, далеч от правителствените сгради и пулсиращия живот в центъра. Затова след официалната част на събитието протестиращите тръгнаха към президентството. Там се натъкнаха на стотици представители на силите за сигурност, мнозина демонстранти бяха арестувани. Сред протестиращите има и множество либерално настроени младежи, настояващи за повече свобода и демокрация по западен модел, и по-възрастни московчани, развяващи комунистически знамена. Те тъгуват по съветските времена, в които - според тях - държавата се е грижила за интересите на населението. Стари комунисти или млади демократи - и двете социални групи са обединени от убеждението, че това правителство нехае за техните интереси. Колкото по-дълго е на власт президентът Путин, толкова по-голяма ще става пропастта между управляващите и управляваните. Кремъл ще прибягва все повече до полицията, пресата ще бъде подложена на още по-голям контрол, а инакомислещите ще бъдат все по-яростно преследвани, за да се запази властта. Все тъжни перспективи. (Заглавието е на Faktor.bg)", "date": "2019.08.12", "title": "Лятото на московското недоволство: Все по-тъжни перспективи"}
{"url": "https://www.faktor.bg/bg/articles/novini/svyat/kremalskite-medii-atakuvat-borisov-obvinyavat-go-v-dvulichie", "text": "\"Българският премиер видя в Русия и враг, и приятел. Борисов демонстрира пред Медведев чудеса от дипломатическа амнезия\" е озаглавена кореспонденция на руското издание News.ru от форума в Туркменистан и срещата на премиера с руския министър-председател Дмитрий Медведев.  Явно позицията на Борисов е разгневил сервилните към Кремъл журналисти и авторът на кореспонденцията от Туркменистан не остава по-назад. \"Какво отношение има България към Каспийския форум? Българският премиер се опита да обясни. Вярно, така и не успя. Включително и заради това, че далече не всички страдат от загуба на паметта\", пише News.ru. \"Черно море трябва да остане море на мира\", заяви българският премиер гледайки в очите руския, а само преди месец България проведе военни учения. Не свои, а на НАТО\", продължава изданието и съобщава подробна информация за военно-морското учение \"Бриз-2019\": брой кораби, самолети, хеликоптери и военно служещи. \"Господин Борисов лично наблюдаваше с голям интерес ученията. Какво отношение имат към \"морето на мира\" натовските кораби от цели 12 държави? Да не би мирно да са ловили риба край брега на Варна\", саркастично пита авторът на кореспонденцията и припомня, че в доклада за националната сигурност на България се отбелязва, че \"активното засилване и модернизация на военните способности на Русия на територията на незаконно анексирания Крим задълбочава геостратегическия и военен дисбаланс в Черноморския регион\". Изразява се и възмущение от факта, че \"София активно обвинява Москва в активно използване на хибридни операции\". \"И това не е всичко\", възмущава се изданието. \"Усмихвайки се на Медведев, Борисов два пъти спомена газовия въпрос. Но трябва просто да си спомним, че именно България само преди пет години демонстративно отвръщаше нос от руските предложения за взаимоизгодно сътрудничество\", пише още в кореспонденцията. \"Отказът на България от \"Южен поток\" беше много груба грешка. Турция веднага грабна шанса си, а Германия строи \"Северен поток-2\". Добър урок за София\", цитира изданието руския депутат  Алексей Пушков. И въпреки всичко София, изглежда не умее да се учи от собствените си грешки.  Освен дипломатическите усмивки по време на срещите, са необходими и конкретни дела. Освен ако, господин Борисов има намерение не само да се усмихва, но и реално да защитавана националните интереси на своята страна\", завършва Владислав Воробьов.", "date": "2019.08.12", "title": "Кремълските медии атакуват Борисов, обвиняват го в двуличие"}
{"url": "https://www.faktor.bg/bg/articles/novini/svyat/brekzit-bez-sdelka-shte-dovede-do-nedostig-na-lekarstva-ne-samo-na-ostrova-no-i-v-evropa", "text": "С оглед наближаването на крайния срок за излизане на Великобритания от ЕС на 31-ви октомври здравни специалисти предупреждават, че недостигът на някои лекарства може да се влоши в Европа в случай на Брекзит без сделка. През миналата седмица Британската федерация по храните и напитките предупреди, че страната ще изпита недостиг на пресни храни, ако има неконтролиран Брекзит без сделка. Фармацевтичните компании също изразиха подобни притеснения, като някои от тях резервираха въздушен товарен капацитет за доставките, ако това е необходимо. Негативното въздействие върху медицинските доставки обаче ще се усети и извън Великобритания. Агенция Ройтерс цитира доклад на британския парламент, според който всеки месец около 45 милиона опаковки с лекарства се изпращат от Великобритания до останалата част на единния блок, като тази търговия през 2016-а година беше на стойност от близо 12 милиарда паунда. Експертите твърдят, че някои прекъсвания на доставките ще бъдат неизбежни, ако Великобритания напусне ЕС без споразумение. Британският премиер Борис Джонсън заяви нееднократно след поемането на поста, че ще изведе страната си от ЕС на 31-ви октомври без сделка, ако съюзът откаже да договори ново споразумение по отношение на предстоящия развод. До тогава може би няма да е необходимо регулаторно одобрение за някои лекарства, за да продължава тяхната доставка от Великобритания в ЕС. Всяка година около 1 милиард опаковки с лекарства отиват в едната или другата посока (между ЕС и Великобритания), показват данни на фармацевтичната индустрия. Засиленият митнически контрол на пристанищата и по другите граници между Великобритания и ЕС (при евентуален Брекзит без сделка) обаче може да доведе до прекъсване на доставките на лекарства и на химическите съединения, необходими за тяхното производство, казват регулаторни и представители на индустрията. \"Въпреки интензивната подготовка от страна на индустрията за всеки един сценарий, Брекзит без сделка рискува да прекъсне доставките на лекарства в целия ЕС\", посочи за Ройтерс Анди Паури-Смит, официален представител на Европейската федерация на фармацевтичната индустрия. Регулаторът на ЕС за лекарствата, Европейската агенция по лекарствата (EMA), заяви, че блокът е добре подготвен за Брекзит и е финализирала разрешения за почти всичките 400 лекарства, които се намират под нейния надзор, и които изискват по-нататъшни споразумения поради предстоящото напускане на Великобритания. Остава нерешена оторизацията за три вида лекарства, които се нуждаят от лицензи за целия ЕС, заяви за Ройтерс неназован служител от EMA. Други основни лекарства също могат да бъдат блокирани поради проблеми с надзора заради Брекзит, показват данните на Европейската агенция по лекарствата. Агенцията EMA е единственият орган, който може да разреши продажбите на нови лекарства в 28-те страни-членки на ЕС за лечение на най-често срещаните и сериозни заболявания, включително рак, диабет и грип. Много други лекарства, разрешени на национално ниво, също биха могли да бъдат изложени на риск. Близо 6000 от тези лекарства трябва да преминат през нов лицензионен процес след Брекзит. Представителят на EMA заяви, че агенцията няма \"цялостна картина\" на ситуацията във всички държави от ЕС с лекарства, одобрение на национално ниво. През февруари Холандия заяви, че 50 \"изключително ключови\" лекарства са изложени на риск от недостиг в случай на Брекзит без сделка. Оттогава насам проблемът с повечето от тези лекарства беше решен, заяви за Ройтерс говорител на холандското здравно министерство, но може да възникнат проблеми за по-малко необходимите лекарства. В доклад през юни Европейска комисия включи лекарствата и медицинските изделия в списъка на секторите, за които е необходима \"продължителна и особена бдителност\". Според информация на Ройтерс много държави от ЕС вече са изправени пред недостиг на някои лекарства поради проблеми с производството, регулаторните органи или дистрибуцията. Проучване на 21 европейски страни показа, че през миналата година всички те са изпитвали недостиг на лекарства, според Фармацевтичната група на Европейския съюз - европейската търговска организация на фармацевтите. Ваксините бяха сред лекарствата, за които най-често се посочва, че са в недостиг. Великобритания ще трябва да предостави разрешения на стотици нови лекарства в продажба само благодарение на регистрациите им в целия ЕС. Великобритания внася около 37 милиона опаковки лекарства всеки месец от ЕС, показват данни на индустрията. Великобритания също така губи надзора и капацитета си за клинични изпитания, тъй като много от тези операции вече се преместиха в останалата част на ЕС, за да може съюзът да остане в състояние да тестват и одобрява лекарства за европейския пазар след Брекзит. Тази тенденция може да свие британската фармацевтична индустрия и да доведе до по-затегнати доставки и до по-високи разходи. Страните от ЕС обаче са изправени пред същите логистични пречки за лекарствения внос от Великобритания. В случай на Брекзит без сделка по развода, \"ще има някои проблеми и закъснения във веригата на доставки поради граничните протоколи, но мисля, че ще успеем да се справим\", заяви Ерик Ван Нютен, главен изпълнителен директор на компанията Febelco - най-големият търговец на едро на лекарства в Белгия.", "date": "2019.08.12", "title": "Брекзит без сделка ще доведе до недостиг на лекарства не само на Острова, но и в Европа"}
{"url": "https://www.faktor.bg/bg/articles/novini/balgariya/desetki-kolabiraha-v-sofiya-zaradi-zhegite", "text": "Десетки сигнали за припаднали хора в София. До този момент са реагирали на 20 сигнала за припаднали хора, съобщи бТВ. Дежурни са 18 екипа. Причината - високите температури, които на слънце стават дори опасни за живота. Медицинска помощ в жегите търсят най-често възрастни хора, с хронични заболявания и деца. На сигнал за припаднал човек линейка се отзовава за 10 минути.  Припадналият е 80-годишен мъж от Великобритания. Негови приятели споделиха, че преди няколко години е имал инсулт. „Беше адекватен и контактен, нямаше нужда от медицинска интервенция, и се отправи към вкъщи”, заяви д-р Слави Тодоров, лекар в ЦСПМ-София. Също като него - 90% от потърсилите помощ не искат още един преглед в болница.</p><p>И въпреки че сме в сезона на отпуските, на шофьорите на линейките не им е лесно. „Адекватни шофьори правят път, неадекватни стоят и вдигат ръце и се панират, в основни линии се справяме. Всичко е трудно, все пак спасяваш човешки живот”, обясни Анани Ковачев, шофьор в СЦМП-София. Следващите сигнал е за припаднала в офис 36-годишна жена. По наблюдение на лекарите за момента броят на припадналите е по-малък в сравнение с миналото лято. А съветите на лекарите са: Избягвайте дългия престой на слънце, ако сте навън - носете светли дрехи и потърсете сянка, особено в обедните часове.", "date": "2019.08.12", "title": "Десетки колабираха в София заради жегите"}
{"url": "https://www.faktor.bg/bg/articles/novini/svyat/evakuiraha-hotel-i-kashti-na-turskiya-ostrov-marmara-zaradi-gorski-pozhar", "text": "Турските власти евакуираха хотел и къщи на о-в Мармара в Мраморно море заради бушуващ горски пожар, съобщи турската телевизия НТВ. Пожарникарите часове наред не успяват да овладеят ситуацията на острова, като пожарът продължава да се разраства заради силните ветрове, сменящи посоката си. Скоростта на вятъра достига 70-80 километра в час, предава БТА. Пламъците са стигнали на 20 метра до хотел и къщи на местни жители, заради което всички туристи и жители са евакуирани. Пожарна кола е изгоряла при усилията за потушаване на пламъците. Местните власти посочиха, че очакват в района да бъдат изпратени няколко хеликоптера за гасене на пожари.", "date": "2019.08.12", "title": "Евакуираха хотел и къщи на турския остров Мармара заради горски пожар"}
{"url": "https://www.faktor.bg/bg/articles/novini/svyat/zemetresenie-s-magnitud-4-1-po-rihter-v-albaniya", "text": "Земетресение с магнитуд 4,1 по Рихтер разтърси северната част на Албания, предаде Танюг, цитирана от БТА. Трусът е усетен най-силно в района на град Фуша-Араз. До момента няма информация за щети или жертви.", "date": "2019.08.12", "title": "Земетресение с магнитуд 4,1 по Рихтер в Албания"}
{"url": "https://www.faktor.bg/bg/articles/novini/svyat/goreshtata-valna-tormozi-zapadnite-balkani-zhivakat-mina-40-gradusa", "text": "Горещата вълна достигна днес връхната си точка в страните от Западните Балкани, градове като Подгорица и Тирана опустяха напълно, животните в Скопската зоологическа градина се разхлаждаха със сладолед, дини и вода, плажовете на хърватското и черногорското крайбрежие са препълнени, а лекарите съветват хората да не излизат от 11 до 17 часа, предаде Танюг, цитирана от БТА. В много хърватски градове е обявен червен код, след като температурите на места надхвърлиха 40 градуса при абсолютно безветрие. В Босна и Херцеговина е обявен оранжев код, а температурите също наближават 40 градуса. Най-горещо е в Мостар, където кодът е червен. Подобно е положението и в Северна Македония. В Скопие е измерена температура 40 градуса. Изключително високите температури, също 40 градуса, буквално опразниха улиците на черногорската столица Подгорица, а лекарите имаха много работа със слънчасали пациенти. Горещата вълна заля и Албания, където най-високата температура беше 41,6 градуса. Улиците на Тирана също са празни, а много от жителите й се отправиха към плажовете. Това не е най-топлото лято в Албания досега. По-горещо е било през 2015 г., когато най-високите дневни температури са били 43 градуса.", "date": "2019.08.12", "title": "Горещата вълна тормози Западните Балкани, живакът мина 40 градуса"}
{"url": "https://www.faktor.bg/bg/articles/povishena-radiatsiya-v-rusiya-sled-taynstvenata-eksploziya-minalata-sedmitsa", "text": "В Русия днес се състоя траурна церемония за петимата учени, загинали при тайнствена експлозия миналата седмица. Служител от техния научен институт намекна, че те са работили върху създаването на малък ядрен реактор, предаде Ройтерс. Властите дават малко по малко информация за взрива, станал по време на експеримент с ракета на платформа край северното крайбрежие на Русия. Според \"Грийнпийс\" експлозията е причинила 20-кратно увеличение на радиацията в съседен град. Ядрени експерти в САЩ изразиха подозрения, че експлозията е станала по време на изпробване на крилата ракета с ядрен двигател, с която президентът ладимир Путин се похвали миналата година. Във видеоинтервю, разпространено късно снощи, служители от института, където са се извършвали изследванията, казаха, че инцидентът е предизвикал 2-кратно увеличение на радиацията, което е траяло само 1 час. Вячеслав Соловьов от института в закрития град Саров не посочи върху какво точно са работили ядрените експерти, но добави, че институтът разработва ядрени енергийни източници, които могат да служат както за граждански, така и за военни цели. Според него такива разработки се правят в много страни, а американците м.г. също са изпробвали малък ядрен реактор. Директорът на института Валентин Костюков каза, че петимата учени се опитали да овладеят ситуацията, но не успели да предотвратят инцидента. Той ги нарече \"национални герои\" и отбеляза, че институтът е предложил посмъртно да им бъдат присъдени държавни награди. \"Тези хора бяха елитът на руския Федерален ядрен център и извършваха експеримент в \"невероятно трудни условия\", каза той. Руската държавна агенция Росатом, цитирана от РИА Новости, съобщи в събота, че ракетният експеримент се е провеждал на морска платформа и след опита горивото на ракетата се е възпламенило, а това предизвикало взрива. Росатом съобщи и имената на петимата - Алексей Вюшин, Евгений Коратаев, Вячеслав Липшев, Сергей Пичугин и Владислав Яновски. Макар че според властите радиацията се е повишила малко и за кратко, жителите в близкия до мястото на взрива град Северодвинск спешно се запасили с йод, който се използва за намаляване на ефекта от радиацията.", "date": "2019.08.12", "title": "Повишена радиация в Русия"}
{"url": "https://www.faktor.bg/bg/articles/obshtestvo/zakon-i-red/ivan-geshev-podade-vav-vss-kontseptsiyata-si-za-upravlenie-na-prokuraturata", "text": "Иван Гешев – заместник на главния прокурор и кандидат за главен прокурор, подаде днес във ВСС Концепция за стратегическо управление на Прокуратурата на Република България. Това съобщиха от пресцентъра на ВСС, цитирани от Фокус. В съответствие с разпоредбата на раздел II, т. 2 от Правилата за избор на председател на Върховния касационен съд, председател на Върховния административен съд и главен прокурор тя ще бъде публикувана на интернет сайта на ВСС в срок до 3 работни дни от постъпването ѝ.", "date": "2019.08.12", "title": "Иван Гешев внесе във ВСС концепцията си за управление на Прокуратурата"}
{"url": "https://www.faktor.bg/bg/articles/32-dushi-sa-obvinyaemite-vav-vrazka-s-neutraliziranata-prestapna-grupa-za-narkotitsi", "text": "Към настоящия момент обвиняемите във връзка с неутрализираната престъпна група за наркотици са 32 души, като седем от тях са задържани под стража. Това каза ръководителят на Специализираната прокуратура Димитър Петров на брифинг във връзка с неутрализирането на организирана престъпна група за наркотици, предаде „Фокус“.  „Преди около две години беше разпространена листовка на територията на София с наименование „Те тровят вашите деца“ със снимки на лица, за които към онзи момент се твърдеше, че са разпространители на наркотични вещества. Част от тези лица са от тази организирана престъпна група, която беше неутрализирана миналата седмица“, обясни Петров. Той добави, че за част от обвиняемите е обявена Европейска заповед за арест.", "date": "2019.08.12", "title": "Задържаха дилъри от листовките \"Те тровят вашите деца\""}
{"url": "https://www.faktor.bg/bg/articles/premierat-shte-prisastva-na-otkrivaneto-na-rudnik-ada-tepe", "text": "На 23 август ще бъде официално открит рудник \"Ада тепе\" на находище \"Хан Крум\", предаде БНР. Златодобивната компания \"Дънди Прешъс Метълс - Крумовград\" изгради от нула рудника и съпътстващите съоръжения. На церемонията се очаква да присъстват министър-председателят Бойко Борисов, председателят на Народното събрание Цвета Караянчева, министри и депутати.   Изпълнителният директор инженер Илия Гърков, каза: „Искам да благодаря на всеки член на нашия екип за усилията, старанието и енергията. Искам да благодаря на всички заинтересовани страни: местната общност, общинската администрация, областната управа, на неправителствените организации, на всички, които помогнаха направим този обект и то да го направим така, че да е пример в нашия бранш“.", "date": "2019.08.12", "title": "Премиерът, Цвета Караянчева, министри и депутати ще присъстват на откриването на рудник \"Ада тепе\""}
{"url": "https://www.faktor.bg/bg/articles/prof-nikolay-ovcharov-s-unikalna-nahodka-ot-perperikon", "text": "Професор Николай Овчаров показа на пресконференция уникални находки от разкопките на Перперикон. Откритите находки са реликварий с праха на светец - закрилник на града, извънредно рядка златно-сребърна монета на византийски император и кръстове, съобщиха от Булфото.", "date": "2019.08.12", "title": "Проф. Николай Овчаров с уникална находка от Перперикон"}
{"url": "https://www.faktor.bg/bg/articles/sport/grigor-dimitrov-zagubi-20-pozitsii-v-ranglistata", "text": "Най-добрият български тенисист Григор Димитров падна с 20 места в публикуваната днес световна ранглиста и е вече №74. Той е бил на толкова ниска позиция за последен път на 28 май 2012 година, когато заемаше 87-ото място. Във вторник Димитров започва участие на Мастърс 1000 турнира в Синсинати, щата Охайо. Шампионът от 2017 година ще играе срещу Стан Вавринка от Швейцария. На двойки Григор ще си партнира с италианеца Фабио Фонини. Димитър Кузманов изкачи една позиция и е №289. Александър Лазаров прогресира с две места и е 517-и в света. В челната тройка няма промени. Води Новак Джокович, следван от победителя в Монреал Рафаел Надал и Роджър Федерер. Джокович и Федерер се връщат на корта за първи път от епичния си финал на Уимбълдън и са в горната половина на схемата, т.е., могат да се срещнат на полуфинал. Надал се отказа от участие в този турнир. При жените Виктория Томова отстъпи една позиция и е №177. Изабелла Шиникова е №220, Елица Костова е 227-а, а Сесил Каратанчева заема 245-ата позиция. На върха Наоми Осака си върна първото място за сметка на Ашли Барти. Трета е Каролина Плишкова. Шампионката от Торонто Бианка Андрееску прелетя 13 места до рекордната за нея 14-а позиция.", "date": "2019.08.12", "title": "Григор Димитров загуби 20 позиции в ранглистата"}
{"url": "https://www.faktor.bg/bg/articles/sled-brekzit-velikobritaniya-shte-zapochne-da-prilaga-popravkata-magnitski", "text": "Ще може ли \"Манчестър сити\" да спечели за трета поредна година титлата във Висшата лига и да превърне царуването си в ерата \"Пеп Гуардиола\" в династия? Това е основният въпрос, който вълнуваше повечето анализатори в Англия преди началото на новия сезон. В първия мач \"гражданите\" разгромиха с 5:0 \"Уест хем\" като гост и показаха, че сезонът може да е нов, но отборът играе със същия хъс и желание. Поведението на \"Сити\", амбицията от футболистите и агресията провокираха много хора да се запитат как Гуардиола успява да държи мотивацията на състава си на толкова високо ниво. При това в отбор, пълен с играчи, спечелили титлата в предходните два сезона, а \"Сити\" триумфира със седем от последните осем трофея на домашната сцена (Висшата лига, ФА къп, Купата на лигата и \"Къмюнити шийлд\"). Пред \"Скай спортс\" Гуардиола повдигна завесата. \"На първо място футболистите трябва да се конкурират със съперника си, но и със самите себе си. Това ги прави специални.\" Още преди двубоя на \"Лондон стейдиъм\" изборът на Гуардиола за титулярен състав предизвика много въпроси. Защо Серхио Агуеро (водещият реализатор в историята на клуба) е на пейката заедно с най-впечатляващия играч на \"гражданите\" от последния сезон Бернардо Силва? На пейката остана и героят от последните кръгове Илкай Гюндоган. Вместо тях започнаха Рияд Марез и Габриел Жезус, които малко или много бяха с периферна роля през миналия сезон. \"Преди сезона ме питаха дали тази година Рияд може да се развие още и да играе по-добре от предходния. Единственият му проблем през миналата година беше, че мениджърът му не го пускаше повече. И това е така, защото на поста му играе един от най-добрите в света - Бернардо\", обясни Гуардиола. \"Аз обаче искам те да се борят, да се конкурират постоянно. Сега Бернардо си мисли: \"Рияд е в състава\" и знае, че трябва да направи още една крачка напред, за да е по-добър. Това е единственият начин да се поддържа постоянство и да караш играчите си сами да покачват нивото си.\" Според Гуардиола този въпрос изниква при всеки друг от неговите играчи, давайки пример със съревнованието между Серхио Агуеро и Жезус за върха на атаката. \"Оставих на пейката и Илкай (Гюндоган), който беше най-добрият в края на сезона. Без него в последните два месеца сигурно нямаше да сме шампиони.\" \"Разбирам футбола по следния начин – трябва футболистите да играят добре, да уважават съотборниците си и да искат да са все по-добри. Мисля, че тази вътрешна конкуренция ги кара да стават по-добри с всеки изминал ден\", добави каталунският специалист. Анализаторите в Англия откроиха силната игра на Кайл Уокър, който направи впечатляващ мач. Десният бранител беше поставен под напрежение, след като \"Сити\" плати 60 милиона паунда за Жоао Кансело от \"Ювентус\". Уокър обаче отговори на предизвикателството, правейки много силен мач. Титлите носят отговорност В ерата на Висшата лига само един отбор е печелил титлата в три поредни сезона и това е \"Манчестър юнайтед\" (2006-09). Пред \"Сити\" стои не само историята, но и много тежка задача заради постоянно повишаващото се ниво на конкуренцията. Ако има обаче един мениджър, който знае как да се справи в такава ситуация, това е Гуардиола. В седем случая той е водил отбор, който в предходния сезон е бил шампион и очакванията към него са високи. Гуардиола успява да защити титлата в шест от тези седем сезона. \"Най-важното е, че аз вярвам на играчите си. Те трябва да го знаят и им го напомням всеки ден. След четири сезона няма нито един играч, от когото съм недоволен, че е тук с мен. Искам те да се конкурират с противника, но и със самите себе си. Мисля, че го знаят много добре\", казва Гуардиола. Според него титлите и постиженията носят отговорност, а не само слава. Именно заради това мениджърът изисква от играчите си поддържане на високото ниво. \"Всички знаят, че ако искат да играят другата седмица, трябва да се представят добре. Така се поддържа високият стандарт, след спечелени 198 точки в последните два сезона ние носим такава отговорност.\" Съставът на Гуардиола доказва, че не робува на имена и може да се справя без всеки. Така през миналия сезон беше изправен в ситуация да бъде без Кевин де Бройне дълго време (записал само пет пълни мача през сезона). Сега \"Сити\" изгуби капитана си Венсан Компани, който напусна, но проблемът не изглежда толкова голям. За разлика от основния си конкурент \"Ливърпул\", използвал в 35 от всички 38 срещи заедно на терена ядрото Алисон, Върджил ван Дайк, Анди Робъртсън, Садио Мане и Мохамед Салах, \"Сити\" няма нито един футболист с изиграни 35 мача. От всички единствено вратарят Едерсон и централният защитник Аймерик Лапорт пропуснаха по по-малко от седем двубоя. \"Нуждаем се от напрежението, в противен случай ще се отпуснем. Не искам да спираме\", добави най-успешният мениджър в последното десетилетие, устремен към следващата си цел. (\"Дневник\")", "date": "2019.08.12", "title": "Тайната на Гуардиола и \"Сити\""}
{"url": "https://www.faktor.bg/bg/articles/ikonomika/temenuzhka-petkova-chetiri-firmi-sred-koito-rosatom-imat-interes-kam-aets-belene", "text": "\"На 19 август е крайният срок за подаване на документи за реализация на проекта за изграждане на АЕЦ \"Белене\". Предварителен интерес има от страна на китайска корпорация, южнокорейска компания, на корпорацията \"Росатом\" и от фирмата \"Дженерал Електрик\". Очакваме максимален бой инвеститори да потвърдят желаните си за участие в проекта\", съобщи пред журналисти в Туркменистан министърът на енергетиката Теменужка Петкова, цитирана от БТА. \"Проектът за газопровода \"Турски поток\" дава възможност за диверсификация на доставките на енергията. Надявам се съвсем скоро да сключим договор и да реализираме целите през обществената поръчка. От страна на \"Газпром\" резервираха обеми в газопровода и ние пристъпваме към възлагане на обществена поръчка и се надяваме на успешна реализация на проекта\", посочи Петкова. \"Няма как туркменистанския газ да стигне до България без инфраструктура и затова се търсят възможности за суапови сделки за строителство на газопровод пред Каспийски море\" , каза Теменужка Петкова.", "date": "2019.08.12", "title": "Теменужка Петкова: Четири фирми, сред които \"Росатом\", имат интерес към АЕЦ-Белене"}
{"url": "https://www.faktor.bg/bg/articles/ikonomika/borisov-za-balgarskiya-iznos-stranata-ni-ne-e-otchitala-tolkova-golyama-suma-nikoga", "text": "Национален статистически институт днес обяви данните за износа на България, според които той е достигнал почти 28 милиарда лева за първите 6 месеца на годината. Това написа във фейсбук министър-председателят Бойко Борисов по повод публикуваните от НСИ данни днес. \"Толкова голяма сума от продажба навън в рамките на шест месеца страната ни не е отчитала никога в стопанската си история. Според данните на Националния статистически институт средната брутна месечна работна заплата нараства с 4.3% спрямо първото тримесечие на 2019 г. и достига 1 260 лева\", написа още Борисов. През периода януари - юни 2019 г. от България общо са изнесени стоки на стойност 27 840.5 млн. лв., което е с 6.3 на сто повече в сравнение със същия период на предходната година, показват предварителни данни на Националния статистически институт. През юни 2019 г. общият износ на стоки възлиза на 4 524.4 млн. лв. и намалява с 6.4 на сто спрямо същия месец на предходната година. През периода януари - юни 2019 г. общо в страната са внесени стоки на стойност 30 508.9 млн. лв. (по цени CIF), или с 0.4 на сто повече спрямо същия период на 2018 година. През юни 2019 г. общият внос на стоки намалява с 14.3 на сто спрямо същия месец на предходната година и възлиза на 4 713.1 млн. лева.", "date": "2019.08.12", "title": "Борисов за българския износ: Страната ни не е отчитала толкова голяма сума никога"}
{"url": "https://www.faktor.bg/bg/articles/ikonomika/turizam/zaradi-spreni-feriboti-balgarski-turisti-blokirani-na-gratski-ostrov", "text": "Стотици туристи, сред които и много българи, са блокирани вече втори ден на гръцкия остров Самотраки, тъй като фериботите не се движат. Туристите разказаха, че първо им обяснили, че онлайн системата за резервации се е повредила, а след това им казали, че корабът от Александруполис бил повреден.  Накрая им обяснили, че не може да се пътува заради лошо време и силен вятър. Хората, чиито резервации били приключили, трябвало да напуснат хотелите. Така се оказало, че мнозина трябва да спят на улицата, а други - в автомобилите си. Гръцките власти търсят вариант за решаване на проблема, съобщават местните медии, но до момента такъв не е намерен.", "date": "2019.08.12", "title": "Заради спрени фериботи: Български туристи блокирани на гръцки остров"}
{"url": "https://www.faktor.bg/bg/articles/radan-kanev-na-vrashtane-ot-otpusk-s-iznenada-poluchih-iskova-molba-ot-g-n-volen-siderov", "text": "Лидерът на \"Атака\" съди евродепутата Радан Кънев за 15 хил. лв. За това съобщи самият Кънев във фейсбук.   \"На връщане от отпуск, с изненада получих искова молба от г-н Волен Сидеров, който ме съди за 15 000 лева.  Поводът е, че съм реагирал на неговото изказване, че в средата на 19 век „няма български народ, няма българска нация, никой не знае, че има българи изобщо“. И в реакцията си съм отбелязал - съвсем вярно, впрочем - че \"никое хюмне, мекере, ибрикчия или предател\" не е обиждал така българите\", написа евродепутатът в социалната мрежа.   Бившият председател на ДСБ отхвърля обвинението, че е обидил и наклеветил лидера на \"Атака\", намира иска за неоснователен, но признава, че се е афектирал от това изказване на Сидеров през март т. г. по БНТ и заради това си е позволил остър и груб език.", "date": "2019.08.12", "title": "Радан Кънев: На връщане от отпуск, с изненада получих искова молба от г-н Волен Сидеров"}
{"url": "https://www.faktor.bg/bg/articles/bnt-spira-stani-bogat", "text": "Предаванията \"Спортисимо\" и \"Стани богат\" ще бъдат прекратени, обявиха от БНТ в свое кратко прессъобщение. В него се казва, че \"Спортисимо\" няма да има повече излъчвания, докато от \"Стани богат\" ще бъдат излъчени оставащите по договор и вече заснети броеве на предаването. Заглавието \"Бързо, лесно, вкусно\" ще продължи излъчването си при намалена наполовина цена за реализация на един епизод от предаването, допълват от националната медиа. От БНТ допълват още, че съвсем скоро ще има и повече информация за предстоящата програма от новия телевизионен сезон, който предстои през есента. В началото на юли тази година Емил Кошлуков бе избран за генерален директор на националната телевизия, след като Константин Каменаров не успя да довърши мандата си и напусна поста след получена условна присъда за шофиране след употреба на алкохол. От отчета за състоянието на телевизията, направен в средата на юни по искане на СЕМ, стана ясно, че медията е задлъжняла с 44 млн. лв., а до края на годината сумата може да достигне и 50 млн. лв. В отчет пред СЕМ преди месец Кошлуков като и.д. директор потвърди, че телевизията е практически във фалит, но обясни, че всички решения са вземани от управителния съвет на БНТ и самият той нямал общо с всичко това. Едно от обещанията му по време на конкурса за поста генерален директор бе спирането именно на \"Стани богат\". Тогава бяха изнесени данни, че играта струва на издържаната от данъкоплатците телевизия по 4.4 млн. лв. на сезон, а цената само на едно предаване е близо 26 000 лв., а БНТ вече дължи 3 млн. на частна фирма за \"Стани богат\", припомня и текстът \"Есента на БНТ\" от последния брой на \"Капитал\". В него се посочва още, че според изотчници от пазара спортната игра \"Спортисимо\" пък е била с дневен бюджет около 5 хил. лв. В публикация на вестник \"Сега\" от февруари бе изнесена информация, че с кулинарното предаване \"Бързо, лесно, вкусно\", което също като \"Стани богат\" се реализира от екип на Нико Тупарев, при управлението на Каменаров БНТ е сключила допълнително споразумение, с което телевизията се задължава да купи още 180 броя от него, а създаването на един брой по информация на изданието струва 11 400 лв., като ефективно платимите от БНТ пари са 8256 лв.. Веднага след всъпването си в длъжност Кошлуков създаде дирекция \"Спорт\" и назначи за неин директор Сашо Йовков, който му беше съперник в конкурса за генерален директор на телевизията. В началото на август той назначи и юриста Христо Томов, който да се заеме с предоговарянето на поредица от договори, сключени от БНТ, за които телевизията вече получава покани или има заведени нотариални дела. Преди няколко дни Кошлуков е освободил програмните директори на БНТ Надя Костова, на БНТ 2 Геновева Момчева, а БНТ 1 е с изпълняващ длъжността програмен директор. Очаква се през есента на конкурсен принцип да бъдат избрани нови програмни директори и да се изгради програмната дирекция, както предвижда концепцията, която защити генералният директор. Едва след това може да се очаква и приемането на програмна схема.", "date": "2019.08.12", "title": "БНТ спира \"Стани богат\""}
{"url": "https://www.faktor.bg/bg/articles/zhena-zaplashva-da-skochi-ot-most-v-sofiya", "text": "Жена на средна възраст изправи на крак полиция и пожарна в опита си да сложи край на живота си, съобщи Dir.bg. Тя е застанала на моста на столичния бул. \"Константин Величков\" преди отбивката за квартал \"Красна поляна\". Според очевидци, жената е в нестабилно психическо състояние. Близо час пожарната и полицията са оградили мястото на инцидента, в опитите си да свалят жената от моста и да спасят живота й. Около 15.30 часа психолог започна разговори с дамата, за да промени намеренията си.", "date": "2019.08.12", "title": "Жена заплашва да скочи от мост в София"}
{"url": "https://www.faktor.bg/bg/articles/novini/svyat/19-g-otkakto-kremal-izostavi-118-moryatsi-da-se-zadushat-na-danoto-na-barentsovo-more-v-podvodnitsata-kursk", "text": "Днес се навършват 19 години от трагичната гибел на руската атомна подводница Курск.  Потъването на „K-141 Курск\" се случва по време на най-мащабното учение на руския флот от времето на СССР, което се провежда в Баренцово море.  Според официалната версия, подводницата потъва в резултат от взрив и пожар в торпедния ѝ отсек. Два последователни взрива от мястото ѝ на потъване оттекват през 2 минути и 15 секунди, и са толкова силни, че са записани дори от сеизмографи на Аляска. Подводницата потъва в събота, 12 август 2000 г., на борда и има 118 моряци.  Установяването на точното ѝ местоположение след потъването отнема повече от 16 часа. Тя е открита на 13 август, но спасителите не успяват да отворят люка. В хода на засекретеното до 2030 г. руско разследване на причините за потъването на подводницата „Курск\" се признава за това, че е имало възможност за спасяване на някои от оцелелите членове на екипажа, но се твърди че има две причини за руския отказ за незабавна помощ от някои страни от НАТО - първата е, че по този начин биха се разкрили конструктивни и други секрети на една от най-модерните руски подводници, а втората и доста по-смущаваща е чисто психологическа, т.е. че оцелелите руски моряци не биха били спестили истината за случилото се. В Русия и досега критикуват президента Владимир Путин, който не прекрати лятната си отпуска заради трагедията, както и за произнесената с усмивка фраза: \"Тя потъна\", произнесена в отговор на въпрос на водещия Лари Кинг какво се е случило с подводницата.", "date": "2019.08.12", "title": "19 г. откакто Кремъл изостави 118 моряци да се задушат на дъното на Баренцово море в подводницата \"Курск\""}
{"url": "https://www.faktor.bg/bg/articles/novini/svyat/m-halaf-novite-strategii-na-sasht-i-na-iran-mozhe-da-dovedat-do-neochakvana-voyna", "text": "„Новите стратегии на САЩ и на Иран в междудържавните им отношения може да доведат до неочаквана война“, коментира  пред БНР Мохамед Халаф, анализатор и познавач на Близкия изток, по повод изострените взаимоотношения между двете страни.  Иран показа нова ПРО, която може да прихване дронове и ракети с радиус на действие 400 км. Натискът от САЩ не закъсня и те обвиниха страната в дестабилизация на района. „Ситуацията е опасна заради ходовете и позициите на двете сили. Има промяна в политиката на Иран и това се забелязва в последните 4-5 седмици. От две седмици се вижда и промяна в стратегията на САЩ. Иран променя правилата на играта, защото знае как да влияе върху Запада и САЩ – чрез атомното споразумение и чрез създаването на условия за високо напрежение в региона“. Според Халаф, Иран изпраща послание към Европа, като започва периодично да напуска параметрите на споразумението и започва да обогатява с повече стойности уран: „Европейците се притеснени. Но това е послание и към Израел. Израелците са най-уязвими по отношение на атомната програма на Иран. По повод промяната на стратегията на САЩ – американците преминаха от военната заплаха до демонстрация на методи за създаване на военна атака срещу ирански позиции. Това започва с опитите на държавния секретар да създаде военна морска сила, която да охранява петролните кораби в Ормузкия залив“. „Досега политиката на Иран беше - добре, ще търпим американските санкции, ще опитваме да създадем напрежение, но ще чакаме изборите в САЩ“, допълни Мохамед Халаф и подчерта, че иранците са в тежко икономическо положение – в страната има ръст на безработицата, а цените на стоките се увеличават: „Преди санкциите Иран изнасяха по около 2,5 млн. барела петрол на ден, сега около 300 000. Иранците осъзнават, че Доналд Тръмп цели създаване на социален и политически бунт, който да доведе до сваляне на режима. Но това няма да бъде лесно, защото събитията ще бъдат по-кървави дори от тези в Арабската пролет“. По думите на анализатора Европа няма единна адекватна политика по отношение на Иран и е безсилна пред американските методи и санкции срещу Иран: „Европа вече предпочита бизнеса със САЩ вместо този с Иран… Иран са заплашвали, че ще наводнят европейските пазари с наркотици, тъй като ще спират операциите срещу трафикантите на афганистански опиум, който минава през Иран към Европа. Това застрашава много европейската вътрешна сигурност. Иран могат да засилят натиска над Европа и чрез опити за дестабилизация на европейските столици чрез атентати срещу ирански дисиденти, както се случи миналата година във Франция, когато службите осуетиха такъв атентат. Опит за такъв атентат имаше и в Дания. Това показва безсилието на Европа в този конфликт“.", "date": "2019.08.12", "title": "М. Халаф: Новите стратегии на САЩ и на Иран може да доведат до неочаквана война"}
{"url": "https://www.faktor.bg/bg/articles/novini/balgariya/finansoviyat-inspektorat-proveryava-sklyuchenite-ot-babh-dogovori-za-mobilni-insineratori", "text": "Сключените от Агенцията по безопасност на храните договори за мобилни инсинератори, с които се унищожават животински отпадъци, са подложени на проверка и от Агенцията за държавна финансова инспекция, съобщи ръководителят на Специализираната прокуратура Димитър Петров.  Проверката беше разпредена главния прокурор Сотир Цацаров след публикуването на журналистическото разследване на Генка Шикерова \"Война за трупове\", посветено на действията на Агенцията по кризата с африканската чума.", "date": "2019.08.12", "title": "Финансовият инспекторат проверява сключените от БАБХ договори за мобилни инсинератори"}
{"url": "https://www.faktor.bg/bg/articles/novini/svyat/prodalzhava-gaseneto-na-ogromniya-pozhar-na-ispanskiya-ostrov-gran-kanariya", "text": "Горски пожар бушува и на испанския остров Гран Канария. Огънят, който по-рано беше обявен за овладян, отново се разпростира, заради силните ветрове. Пожарникарите използват самолети и хеликоптери, за да потушат огъня, който бушува на около 30 км от столицата Лас Палмас. Евакуация на Канарските острови заради огромен пожар (ВИДЕО+СНИМКИ) Стихията наложи евакуация на около 1000 души от няколко малки града.  Полицията арестува 55-годишен мъж, за когото се предполага, че е предизвикал пожара.", "date": "2019.08.12", "title": "Продължава гасенето на огромния пожар на испанския остров Гран Канария"}
{"url": "https://www.faktor.bg/bg/articles/novini/svyat/4-7-po-rihter-na-ostrov-krit", "text": "Земетресение с магнитуд от 4,7 по скалата на Рихтер е регистрирано на гръцкия остров Крит. Това показва справка на официалната интернет страница на Европейския средиземноморски сеизмологичен център. Епицентърът на труса е бил на 70 км североизточно от главния град Ираклион и на 279 км югоизточно от столицата Атина, с дълбочина от 55 км под земната кора. Няма данни за пострадали или материални щети.", "date": "2019.08.12", "title": "4,7 по Рихтер на остров Крит"}
{"url": "https://www.faktor.bg/bg/articles/novini/svyat/plevneliev-pred-germanski-vestnik-ako-folksvagen-izbere-turtsiya-shte-navredi-na-imidzha-si-na-balkanite", "text": "На конкуренцията между България и Турция за новия завод на \"Фолксваген\" е посветена статия в авторитетния германски ежедневник \"Франкфуртер алгемайне цайтунг\", цитиран от \"24 часа\".  \"Битката изглежда решена, но уж победеният не се предава\", пише авторът Михаел Мартенс.  Пред вестника Росен Плевнелиев предупреждава Берлин, че решение в полза на Турция би навредило на имиджа на Германия на Балканите. \"Берлин непрекъснато говори за върховенството на закона, но когато стане дума за пари, автократът Ердоган е достатъчно добър партньор\", коментира Плевнелиев. \"Всички парламентарно представени партии са единни в подкрепата си за чуждестранните инвестиции, което е гаранция, че държавната политика няма да се промени при смяна на властта\", подчертава от своя страна премиерът Бойко Борисов, като припомня, че големи германски концерни отдавна са представени на българския пазар и са доволни от инвестицията си. Българският премиер направи подобни коментари през миналата седмица и пред друго немско издание - \"Ханделсблат\".", "date": "2019.08.12", "title": "Плевнелиев пред германски вестник: Ако \"Фолксваген\" избере Турция, ще навреди на имиджа ви на Балканите"}
{"url": "https://www.faktor.bg/bg/articles/novini/svyat/severna-makedoniya-zabrani-zvezdata-ot-vergina-na-vsichki-publichni-mesta", "text": "Забрана да се използва Звездата от Вергина на всякакви публични места е в сила от днес в Северна Македония съгласно изпълнението на условията в споразумението с Гърция по спора за името, съобщава гръцкият в. \"Катимерини\", цитирана от БТА. Договорът от Преспа, който в началото на 2019 г. бе одобрено от парламентите на двете страни, предвиждаше шестмесечен преходен период преди забраната да бъде въведена. Договорът с Гърция поставя условие Северна Македония да се откаже от всякакви претенции за връзки с културата на древна Македония и нейните символи. Звездата от Вергина бе изобразена върху първия флаг на страната, но след това премахната, след като Гърция наложи търговско ембарго на Македония, напомня \"Катимерини\".", "date": "2019.08.12", "title": "Северна Македония забрани \"Звездата от Вергина\" на всички публични места"}
{"url": "https://www.faktor.bg/bg/articles/zavarshi-izgrazhdaneto-na-parviya-uchastak-ot-turski-potok-v-sarbiya", "text": "Завършен е първият участък от 403-километровия участък от газопровода „Турски поток“, който ще премине през територията на Сърбия от българската граница до град Чуприя, съобщи в понеделник Радио и телевизия „Войводина“, цитирана от TACC. В момента се работи по изграждането на втория сегмент - от Чуприя до река Дунав. Общо трябва да бъдат изградени четири участъка, според плановете газопроводът се очаква да бъде завършен до края на годината. При строителството на втория участък ще бъдат използвани над 50 хиляди тона тръби, предаде \"Фокус\". По-рано министърът на минното дело и енергетиката на Сърбия Александър Антич заяви, че около половината от тръбите, необходими за изграждането на сръбския участък от газопровода „Турски поток“ в размер на 180 хиляди тона, вече са пристигнали в страната. Според него доставките се извършват по вода, тръби пътуват към сръбските пристанища на река Дунав в Нови Сад и Смедерево. Сърбия започна строителни работи по своя газопровод, без да чака да приключи работата по българския участък. На 5 март сръбската енергийна агенция одобри строителството да започне през април. Изграждането на газопровод в Сърбия от границата с България до границата с Унгария е съвместното предприятие на Газпром и „Сърбиягаз Газтранс“ Нови Сад. Сръбският участък на „Турски поток“ ще започне да доставя газ до края на април 2020 г.", "date": "2019.08.12", "title": "Сърбия завърши първия участък от „Турски поток“, без да чака България"}
{"url": "https://www.faktor.bg/bg/articles/rumanets-ubi-bremenna-dete-i-baba-dokato-izlachva-na-zhivo-barzoto-si-shofirane", "text": "Трима души загинаха в градината си, след като мъж, който предавал на живо в социалните мрежи бързото си шофиране на спортна кола, загубил контрол над автомобила и излязъл от шосето в Източна Румъния, съобщава ДПА. Жертвите са бременна жена, нейното тригодишно дете и 79-годишната баба на детето. Пострадал е още един човек, който се намирал в градината. Инцидентът е станала вчера в село Вакарени на 250 километра източно от Букурещ. 39-годишният шофьор и един пътник също са били ранени. Водачът се опитал да избяга, но бързо бил арестуван. Според румънски медии той бил употребил алкохол. Заподозреният предавал на живо във Фейсбук бързото си шофиране чрез камера, монтирана в автомобила. Видеосподелянето на опасно шофиране в социалните мрежи се превърна в честа практика в балканската страна и причини няколко инцидента, отбелязва агенцията. През май 2018 г. осем румънски работници и техният шофьор загинаха в съседна Унгария, след като връхлетяха върху товарен камион в насрещното движение, докато водачът говорел пред камера. Румънското правителство заяви, че възнамерява да приеме извънредно постановление, което драстично ще увеличи глобите за хора, които използват мобилни устройства, докато карат автомобил.", "date": "2019.08.12", "title": "Румънец уби бременна, дете и баба, докато излъчва на живо бързото шофиране"}
{"url": "https://www.faktor.bg/bg/articles/obshtestvo/zakon-i-red/saboriha-30-nezakonni-postroyki-v-stolichniya-kvartal-zaharna-fabrika", "text": "30 незаконни постройки в столичния квартал \"Захарна фабрика\" бяха разрушени. Това е втора акция за столичния район \"Илинден\", първата беше проведена миналата година.  Според кмета на района Иван Божилов жителите на незаконните постройки са били информирани през 2017-та година, че домовете им подлежат на събаряне. Днес те обаче се изненадаха: \"Миналата година казаха, че ще я бутат, ама не се знаеше кога. Сега я бутнаха. Ние сме настанени, а другите казаха, че ще ги настанят\", заяви един от жителите на незаконна постройка. Районните кметове имат за задача да освободят града от незаконните постройки, посочи столичният кмет Йорданка Фандъкова: \"Спокойно се работи от сутринта. Няма напрежение, направена е предварителна подготовка. Имаме съдействието на всички органи и институции, за което им благодаря, и разбира се, остава кметовете да продължат тази много важна дейност, така че постепенно различните квартали да се освобождават от незаконните постройки\".", "date": "2019.08.12", "title": "Събориха 30 незаконни постройки в столичния квартал \"Захарна фабрика\""}
{"url": "https://www.faktor.bg/bg/articles/obshtestvo/zakon-i-red/gdbop-uchastva-v-mezhdunarodna-operatsiya-sreshtu-trafika-na-detsa", "text": "В рамките на операцията служители на сектор „Трафик на хора“ - ГДБОП, съвместно с представители на Национална комисия за борба с трафика на хора, са извършили проверки на лица с рисков профил. Съгласно плана за провеждането на операцията, действията са обхванали територията на Летище-София и на ГКПП в страната. Проверени са близо 200 души с рисков по отношение трафика на хора профил,  както и близо 50 лични документа за самоличност поради съмнение, че са фалшифицирани. Освен България, в „Съвместни дни за действие срещу трафика на деца“ са участвали Австрия, Белгия, Хърватия, Дания, Унгария, Исландия, Латвия, Литва, Холандия, Португалия, Румъния, Словакия, Словения, Испания, Швеция, Швейцария и Обединеното кралство.  В рамките на операцията, на територията на Европейския съюз са проверени над 127 000 лица, 63 800 превозни средства и 1 100 локации (сред които частни имоти, търговски обекти, хотели, авто- и ж.п. гари, пристанища, аерогари и гранични контролно-пропускателни пунктове). Проведени са превантивни кампании в учебни заведения с цел повишаване на информираността по отношение трафика на хора. Извършени са 34 ареста на заподозрени в трафик на хора, както и 36 ареста за други извършени престъпления като кражби, нелегална миграция и разпространение на порнографски материали с ненавършили пълнолетие лица. На територията на ЕС са идентифицирани 206 потенциални жертви, 53 от които непълнолетни. Във връзка с това са стартирани 31 нови разследвания по трафик на хора.", "date": "2019.08.12", "title": "ГДБОП участва в международна операция срещу трафика на деца"}
{"url": "https://www.faktor.bg/bg/articles/balgarska-vrazka-v-politicheski-skandal-v-skopie", "text": "Западната ни съседка Северна Македония е раздирана от грандиозен скандал в съдебната система, след като италианският вестник „Ла Верита” публикува три записа от аферта „Рекет”, предаде БТА. Македонският шоумен Боян Йовановски, наричан Боки 13 и бизнесмена Зоран Милески са обвинени от бизнесмена Йордан Камчев в изнудване за 1,5 млн. евро в замяна за освобождаването му от арест, решение за което трябва да подпише ръководителката на Специалната прокуратура в Скопие Катица Янева. „Ла Верита” публикува миналата седмица записи, в които се чува гласът на Янева, която няколко пъти разговаряла с Камчев. Споменато беше и името на премиера Зоран Заев. Камчев го споменал лично с надеждата премиерът да не се меси в случая му, в записа се чува обаче и: Общо записите са три: в първия има две сцени – броене на пари и слагането им в чанта и как Йовановски и Милески напускат дома на Камчев със същата чанта, информира в. „Дневник”. Втория запис вече съдържа и гласа на Катица Янева. „Аз съм прекалено ангажирана, затова не я държа редовно под контрол, но тя не може да направи нищо без мене”, се чува да казва Янева, говорейки най-вероятно за прокурор Лиле Стефанова. В третия запис за Зоран Заев вече се говори кодирано с името ЗЗ, а Йовановски обяснява, че е говорил с него „в понеделник”. Камчев пък допуска, че премиерът на Северна Македония „няма да създава проблеми”. В своя публикация „Дойче Веле” (Deutsche Welle) твърди, че България се е погрижила за сигурността на Камчев, който пък сам е направил записите, тъй като самият Камчев има български паспорт. Изданието се позовава на свои източници, според които Камчев запознал българския премиер Бойко Борисов със съдържанието на аудио- и видеозаписите и той му осигурил охрана. От българското МВнР отричат тази информация и съобщават, че Йордан Камчев не е търсил помощ от тях. „Г-н Камчев не е отправял никакво искане към българския министър-председател и към българските власти за каквато и да е защита. Отношенията на приятелство, добросъседство и сътрудничество между Република България и Република Северна Македония не могат да бъдат повлияни от този случай”, е официалната позиция на ведомството.", "date": "2019.08.12", "title": "Българска следа в политически скандал в Скопие?"}
{"url": "https://www.faktor.bg/bg/articles/obshtestvo/ulitsata/spasiha-zhenata-opitala-da-slozhi-kray-na-zhivota-se-ot-most-v-sofiya", "text": "Любовна драма е причината за опита за самоубийство в столицата. По неофициална информация жената, която два часа вися на мост на кръстовището между булевардите \"Възкресение” и \"Академик Иван Гешов”, е била изоставена от съпруга си, предава Канал 3. Два часа продължиха разговорите между жената и психолог на МВР. В крайна сметка историята завърши благополучно. Жената беше спасена и прегледана от лекар. Съпругът й също беше на мястото, но отказа да разговаря с представителите на медиите.", "date": "2019.08.12", "title": "Спасиха жената, опитала да сложи край на живота си от мост в София"}
{"url": "https://www.faktor.bg/bg/articles/nasilie-v-stolichno-zavedenie", "text": "Към 18 часа тази вечер група мъже са нахълтали ненадейно в популярно заведение на столичния бул. \"Тодор Каблешков\", като са започнали да блъскат и чупят маси. Пред очите на смаяните клиенти и посетители те са забили нож в една от масите, разпорвали са столове и са отправяли заплахи към собственика на заведението. Мъжете са заявили: \"Шефът на заведението да се обади на когото трябва, за да се разберат,\" Това е причината собственикът да се съмнява, че зад проявеното насилие, застрашило сигурността на случайни хора, стоят неуредени бизнес интереси.", "date": "2019.08.12", "title": "Насилие в столично заведение"}
{"url": "https://www.faktor.bg/bg/articles/mo-e-prevelo-tsyalata-suma-v-razmer-na-1-2-miliarda-dolara-f-16-block-70", "text": "Министерството на отбраната е превело цялата сума в размер на 1.2 милиарда щатски долара по международните договори за доставката от Правителството на САЩ на осем самолета F-16 Block 70 и свързаното с тях оборудване и въоръжение. Това съобщиха от пресцентъра на Министерство на отбраната. Преводът е нареден на 8 август от Министерството на отбраната до Агенцията за подпомагане в областта на сигурността (Defence Security Cooperation Agency - DSCA) по сметка на Република България. С тази стъпка българската страна е изпълнила ангажимента си по договорите, сключени по проекта за придобиване на нов тип боен самолет за българските Военновъздушни сили. С потвърждението от Агенцията за получените по сметката на Република България 1,2 милиарда долара за американската страна договорите също са в сила и започва тяхното практическо изпълнение.  На 26 юли 2019 г. 44-ото Народно събрание ратифицира договорите (LOAs) BU-D-SAB „Самолети F-16 Block 70 и свързана с тях поддръжка“ (F-16 Block 70 aircraft and associated support), международен договор (LOA) BU-D-AAA „Боеприпаси в подкрепа на F-16“ (Мunitions in support of the F-16), международен договор (LOA) BU-P-AAD „Sidewinder AIM 9X Блок II ракети, свързани материали и услуги” (Sidewinder AIM 9X Block II Missiles, associated material and services) и международен договор (LOA) BU-P-LAR „Многофункционална система за разпределение на информация - Съвместна тактическа радиосистема (MIDS JTRS) (5) и свързана с нея поддръжка и оборудване“(Multifunctional Information Distribution System Joint Tactical Radio System (MIDS JTRS) (5) and related support and equipment). Те бяха подписани от министъра на отбраната Красимир Каракачанов на 11 юли (на основание решение на Министерския съвет от 10 юли 2019 г.).", "date": "2019.08.12", "title": "МО е превело цялата сума 1.2 милиарда  долара за 8-те F-16 Block 70"}
{"url": "https://www.faktor.bg/bg/articles/fandakova-v-dobro-zdrave-sam-i-trudno-se-umoryavam", "text": "\"В добро здраве съм и трудно се уморявам\", това заяви пред журналисти кметът на София Йорданка Фандъкова. \"Изборите предстоят, те са изключително важни за развитието на града и за продължаване промяната на града\", каза още тя и добави, че се подготвят сериозно, а решението дали ще се кандидатира отново ще обяви по-късно, цитира я \"Фокус\". \"Моето лично решение ще взема и ще обявя през септември\", изтъкна тя, като коментира, че непрекъснато чува, че е взела решение, което не е. \"Чувам непрекъснато и чета, че съм била уморена. Мен ме мотивира работата\", обясни тя и добави, че все още има сили и по повод местните избори през октомври. \"Изборите предстоят, те са изключително важни за развитието на града и за продължаване промяната на града\", каза още тя и добави, че се подготвят сериозно, а решението дали ще се кандидатира отново ще обяви по-късно, цитира я \"Фокус\". \"Моето лично решение ще взема и ще обявя през септември\", изтъкна тя, като коментира, че непрекъснато чува, че е взела решение, което не е направила. \"Чувам непрекъснато и чета, че съм била уморена. Мен ме мотивира работата\", обясни тя и добави, че все още има сили и амбиция да я върши. \"Ежедневно се срещам с хората\", допълни кметицата и подчерта, че се е срещнала с жителите на село Кокаляне, където се извършват редица дейности. - \"Коментирахме проблемите на селото. Там правим нови улици, детска площадка, предстои да предоставим стадиона за ползване на местния спортен клуб. В диалог съм с хората\". По думите и тече усилена подготовка и се готвят нови идеи. \"", "date": "2019.08.12", "title": "Фандъкова: В добро здраве съм и трудно се уморявам"}
{"url": "https://www.faktor.bg/bg/articles/rumen-petkov-plashi-s-f-16-moralno-ostareli-samoleti", "text": "\"Коалиция \"Ф-16\" е провал за страната. Превъоръжаването на българската армия е процес, който няма алтернатива. За нас е важно държавата да води последователна политика за гарантиране на националната сигурност. Действията са в обратна посока\". Това заяви пред \"Фокус\" лидерът на АБВ Румен Петков.  \"Коалицията се състои от ГЕРБ, БСП, ДПС и ВМРО. Това са едни морално остарели самолети и представляват реална заплаха за военно-въздушните сили на България по ред причини. Една от тях е, че могат да носят ядрено оръжие. Повече от година настояваме институциите да заявят, че на територията на страната няма да се разполага ядрено оръжие, а те мълчат. Българският военно-промишлен комплекс произвежда оръжие за страните–членки на НАТО и не се използва за страната ни“, допълни Румен Петков. Според него ситуацията е предателство към националния интерес.", "date": "2019.08.12", "title": "Румен Петков плаши с четворна коалиция и Ф-16"}
{"url": "https://www.faktor.bg/bg/articles/ivaylo-dichev-nasheto-sashtestvuvane-stava-mnogo-opasno", "text": "„Недоверието към властта, което нараства застрашително, е лайтмотивът в скандалите от последните месеци. Най-ясно това се проявява в случая с чумата по свинете, в който хора директно отказват да вярват не само на властите, но и в медицинските работници, на лабораториите, на науката. Нашето съществуване става много опасно“. Това коментира пред БНР културологът проф. Ивайло Дичев. „Общественото ни мнение е така настроено, че каквото и да дойде от управляващите, ние не го приемаме. Това е световен феномен. Това е криза на политическото устройство на света днес. Забележете количеството шоумени, които навлязоха в политиката! Или политиците не вършат работата, която очакваме от тях, или глобализацията е направила така, че политиката е станала по-малко важна… Светът е започнал да се управлява сам, защото счита политиците за излишна тъкан“, допълни проф. Дичев в предаването „12+4“.  Според проф. Дичев нарастващото недоверие във властта се проявява и в номинацията за главен прокурор: „В последните години сме свидетели на съмнителни действия на прокуратурата. Вместо да се направи равносметка как досега е работила прокуратурата, магистратите тръгнаха към продължение на мандата на Сотир Цацаров. Това е скандално. Доверието на нас, гражданите, отново е подкопано“.  Културологът прогнозира и различни сюжети по време на местните избори:  „Ако г-жа Фандъкова се кандидатира за кмет на София и загуби, това ще бъде символен удар върху ГЕРБ... Има умора в това едни и същи да те управляват. Но въпросът е кой може да те конкурира… Опасявам се, че в разпадната опозиция ГЕРБ ще спечели отново. Не мисля, че ще има особени изненади“.  ", "date": "2019.08.12", "title": "Ивайло Дичев: Нашето съществуване става много опасно, недоверието към властта нараства застрашително"}
{"url": "https://www.faktor.bg/bg/articles/chasti-ot-samolet-padnaha-ot-nebeto-nad-rim", "text": "Човек пострада заради паднали от небето над Рим парчета метал, написа британският в. Дейли мейл. Причината за инцидента, който е станал в събота, е била техническа неизправност на самолет на норвежка авиокомпания. Заради проблема части от апарата са се изсипали в района на обслужващо италианската столица летище \"Фиумичино\". Опасният инцидент се е случил скоро след излитането на самолета, информира БГНЕС. Говорител на италианската агенция за гражданска защита потвърди инцидента. „Фрагментите са нанесли щети на автомобили, къщи, покриви и други обекти в градините на хората. Няма съобщения за пострадали или жертви“, се казва в изявление. Служители на гражданската защита са на място по искане на местната полиция за оценка на щетите. Говорителката на норвежките авиолинии заяви, че самолета от Рим до Лос Анджелис е трябвало да се върне в летището на Фиумичино „поради индикации за техническа повреда на един от двигателите“. Тя добави, че летателното превозно средство е кацнало безопасно. Очевидец и пострадал от инцидента разкаа: \"Бях подложен на обстрел от въздуха. Оцелях по чудо.\"", "date": "2019.08.12", "title": "Шок и ужас! Части от самолет паднаха от небето над Рим"}
{"url": "https://www.faktor.bg/bg/articles/novini/balgariya/otpadat-vizite-za-chuzhdestranni-studenti-ot-balgarski-proizhod", "text": "Отпадат визите за чуждестранни кандидат-студенти с български произход. Това става ясно след изпратено писмо от посолството на България в Белград до гимназията и до културно-информационния център в Босилеград. С него се съобщава, че е отпаднало изискването за визи тип „Д“ за чужденци с български произход, които са приети като студенти в редовна форма на обучение във висшите училища в България. Това каза за БНР директорът на гимназията Владимир Григоров.  Изменението е в съответствие с политиката на България за улесняване на влизането и пребиваването на чужденци от български произход на територията на страната с цел обучение, се казва в писмото. Отпадат допълнение на Закона за българските лични документи, обнародван в ДВ, бр. 58 от 23.07.2019 г., като е направено изменение, съгласно което е разрешено продължително пребиваване, без да е необходимо je да притежават виза за дългосрочно пребиваване.  Как беше досега - директорът на гимназията в Босилеград Владимир Григоров: \"Да. Досега се вадеше виза, до три месеца беше възможно да се седи без виза, в този период да се съберат документи и да се подадат документите в консулството в Ниш и да се получи виза. Сега това вече няма да е така\".", "date": "2019.08.12", "title": "Отпадат визите за чуждестранни студенти от български произход"}
{"url": "https://www.faktor.bg/bg/articles/novini/svyat/golyam-pozhar-bushuva-kray-atina", "text": "В Гърция огнените стихии обхващат нови райони. Голям пожар бушува от рано сутринта край Атина. Наредена е евакуация на хората в близките до огъня къщи. Туристически райони засега не са заплашени от пожара. Поради силния вятър огънят се разпространява бързо и достигна до върха на планината Имисус. Пламъците се виждат от гръцката столица. Над 140 пожарникари с 42 водоносни коли се опитват да ограничат пътят на огъня. По въздух гасят самолети и хеликоптери.  Общо за едно денонощие се разгоряха общо 64 пожара в Гърция. Причината е проява на небрежност. За днес отново има предупреждение за опасност от пожари, дори забраниха влизане в гори. Температурите  отново ще достигнат 40 градуса, а на места вятърът е с висока скорост.", "date": "2019.08.12", "title": "Голям пожар бушува край Атина"}
{"url": "https://www.faktor.bg/bg/articles/borisov-obsadi-s-medvedev-stroitelstvoto-na-aets-belene", "text": "Министър-председателят Бойко Борисов проведе среща с руския премиер Дмитрий Медведев, съобщиха от правителствената информационна служба.   Двамата разговаряха в рамките на Първия каспийски икономически форум, който се провежда в Туркменистан. Българският премиер изтъкна значението на диалога на най-високо ниво и изрази удовлетворение, че след официалната визита на Медведев в България през месец март, сега продължава разговорът относно възможностите за прагматично и взаимноизгодно сътрудничество. Премиерът Борисов изтъкна интереса на страната ни с Руската федерация да водим равнопоставен и взаимноизгоден двустранен политически диалог, при който се ръководим от своите национални интереси и същевременно се придържаме към общата политика на държавите-членки на ЕС и НАТО. Министър-председателят Борисов акцентира върху желанието ни да продължим да развиваме сътрудничеството с Русия по приоритетните за България въпроси в икономиката, енергетиката, туризма, транспорта, образованието, науката и културата, социалната политика. Относно енергийната тема, която беше сред акцентите на разговора в „Аваза“, премиерът Борисов отбеляза, че България води политика, която е насочена към гарантирането на енергийната сигурност, както за страната ни, така и за ЕС. Българският министър-председател подчерта, че диверсификацията е важен елемент за гарантирането на сигурността на газовите доставки в ЕС и добави, че България работи активно по проектите за газови връзки със съседните страни. Премиерът Борисов обърна специално внимание на сериозната работа на българското правителство във връзка с осъществяването на проекта за газоразпределителния център „Балкан“. На срещата беше обсъдена също възможността за реализация на проекта АЕЦ „Белене“ при поставените от българската страна условия. Заявления за участие в настоящата процедура за избор на стратегически инвеститор по проекта се приемат до 19-ти август. Според премиера Борисов, в региона ще възникне необходимост от производствени мощности, които да генерират чиста електроенергия на достъпни цени, отчитайки все по-амбициозните цели за намаляване нивата на вредни емисии във всички сектори на икономиката. В този смисъл АЕЦ „Белене” може да се превърне именно в такъв електроизточник за региона. Във връзка със сътрудничеството в областта на транспорта, министър-председателят Борисов посочи интереса на страната ни да бъде обсъдена възможността за развитие на фериботни връзки между пристанище Бургас и руските пристанища Кавказ и Новоросийск за пътнически ро-ро фериботи. Министър-председателят Бойко Борисов изрази удовлетворение от проведеното 16-о заседание на българо-руската Междуправителствена комисия за икономическо и научно-техническо сътрудничество. Българският премиер изрази очакване следващата й сесия да се състои в близко време и да допринесе допълнително за развитието на двустранните отношения.   Премиерът Борисов отчете срещата си с ръководителя на руското правителство и във фейсбук.   \"В рамките на Първия каспийски икономически форум, който се провежда в Туркменистан, разговарях с руския премиер Дмитрий Медведев. България води политика, която е насочена към гарантирането на енергийната сигурност, както за страната ни, така и за ЕС. На срещата заявих, че диверсификацията е важен елемент за гарантирането на сигурността на газовите доставки в ЕС. България работи активно по проектите за газови връзки със съседните страни. Запознах Медведев със сериозната работа на българското правителство във връзка с осъществяването на проекта за газоразпределителния център „Балкан\", написа Борисов в социалната мрежа.", "date": "2019.08.12", "title": "Борисов обсъди с Медведев АЕЦ \"Белене\" при поставените от българската страна условия"}
{"url": "https://www.faktor.bg/bg/articles/novini/svyat/velikobritaniya-se-gotvi-da-nanese-udar-po-ruski-miliarderi", "text": "Британските власти ще използват така наречената \"поправка Магнитски\" към закона за санкциите и борбата с прането на пари, пише британският министър на външните работи Доминик Рааб в статия за вестник The Telegraph. \"След като излезем от ЕС и установим контрол над нашите собствени правила за въвеждане на санкции, нашето правителство ще прилага \"поправката Магнитски\" към закона за санкциите\", уверява министърът. По думите му, нарушителите на правата на човека, в която и да било точка на света \"ще се сблъскат с последствията от действията си: техните активи във Великобритания ще бъдат замразени, както и достъпът им до Острова - забранен.  \"Поправката Магнитски\" регламентира и разкриването на информация за тези, които имат активи в офшорни зони. The Sunday Times, позовавайки се на данни на Global Witness съобщава, че руски олигарси държат в британски офшорки 47 млрд. долара.", "date": "2019.08.12", "title": "Великобритания се готви да нанесе удар по руски милиардери"}
{"url": "https://www.faktor.bg/bg/articles/tsvetislava-tsvetkova-e-nominatsiyata-na-gerb-za-kmet-na-tran", "text": "Настоящият кмет на Трън Цветислава Цветкова е номинирана от местната структура на ПП ГЕРБ за нов мандат.  Цветкова беше избрана за кмет на крайграничната община на проведените през есента на 2017 година частични местни избори. Тя зае овакантения пост, след като тогавашният кмет Станислав Николов подаде оставка.", "date": "2019.08.12", "title": "Цветислава Цветкова е номинацията на ГЕРБ за кмет на Трън"}
{"url": "https://www.faktor.bg/bg/articles/bulgargaz-e-zavela-isk-za-35-miliona-leva-toplofikatsiya-sofiya", "text": "\"Булгаргаз“ е завела иск за 35 милиона лева, които са част от общите задължения на столичната топлофикация в размер на 120 милиона лева и са натрупани за една година. Тази мярка е предприета, тъй като има риск „Булгаргаз“ да не може да се разплати с доставчика си на гориво - руската компания „Газпром експорт“, обясни пред БНР изпълнителният директор на газовата компания Николай Павлов. Подобна ситуация имаше и през август миналата година. Тогава задълженията на „Топлофикация София“ бяха стигнали 105 милиона лева и бе решено „Булгаргаз“ да продаде на Българския енергиен холдинг (БЕХ) вземанията си от столичното дружество. Така, по думите на Павлов, са били осигурени и гарантирани доставките на газ за страната през есенно-зимния период.  Само година по-късно обаче „Топлофикация София“ има нови просрочени задължения в размер на 120 милиона лева. „Необяснимо е как за такъв кратък период са натрупани толкова големи задължения. В същото време, ако направите преглед на финансовия отчет на \"Топлофикация София\" за 2018 година, ще разберете, че техните постъпления са достатъчни, за да могат да си покриват задълженията към „Булгаргаз“ за доставен газ“, казва Николай Павлов в предаването \"Преди всички\" по програма \"Хоризонт\". Освен че са изпратени десетки писма до „Топлофикация София“, за проблема са информирани принципалите на двете дружества - Столичната община и БЕХ, както и Министерство на енергетиката. За да може „Булгаргаз“ да спазва своите договорни и лицензионни задължения, да се разплаща за доставката и преноса на природен газ, на газовата компания ѝ е необходима финансова стабилност, която е свързана с плащането от страна на всички клиенти за доставеното им гориво, посочи Николай Павлов. „За съжаление „Топлофикация София“ на практика е преустановила плащанията за доставения ѝ природен газ. „Булгаргаз“ не може и не бива да покрива задължения за своя сметка, на който и да е свой клиент, включително и на „Топлофикация София“. Няма такава компания, която да покрие такъв огромен дълг, а същевременно да изпълнява своите задължения, независимо колко добре се управлява тази компания. Въпреки всички писма и разговори вместо техните задължения да намаляват - се генерират нови. Ние сме използвали всички възможности, изразходвали сме всички резерви, включително и овърдрафтите, сроковете за изплащане на тези задължения изтекоха и ние бяхме принудени да предприемем действия за събиране на вземанията си по съдебен ред\". Заведената в съда искова молба е за 35 милиона лева, а според Павлов мерките и действията, които е предприела „Булгаргаз“, са възможно най-меките и щадящите „Топлофикация София“ - единствената цел е дружеството да си изплати задълженията до края на август месец. Столичната топлофикация е била информирана писмено за предприетите съдебни действия, а днес ръководството ѝ е поканено на среща, на която да се търси решение на този проблем. Ако просроченият дълг бъде изплатен до 29 август заедно с текущите задължения, „Булгаргаз“ ще оттегли съдебния си иск. За да стане това, „Топлофикация София“ трябва да плати до края на август 35 милиона лева, а за септември - още 65 милиона лева. Павлов се надява, че до края на месеца ще се намери решение и тези пари ща бъдат получени, което ще позволи на „Булгаргаз“ да се разплати както с доставчиците си на газ, така и за преноса на горивото. \"Дали ще бъдат под формата отново на изкупуване на вземанията, дали ще бъдат под формата на директни плащания, това аз вече не мога да кажа, но решение трябва да бъде намерено“, посочва Николай Павлов. Засега „Булгаргаз“ няма подобни проблеми с други свои клиенти. Дори и да има забавяния в плащанията им, те са за не повече от 1-2 месеца. С топлофикациите в Бургас, Враца и Плевен има постигнати споразумения в началото на годината за разсрочване на дълговете им, като те са дали и съответното финансово обезпечение, което гарантира плащанията им. ТЕЦ „Варна“ има задължения от 2 милиона лева, но е поела ангажимент да ги изплати до края на септември – един милион през този месец и един милион - следващия. Тази година за пръв път „Булгаргаз“ успя да подпише договори и да купи газ, различен от доставяния по дългосрочния договор с „Газпром експорт“. За второто тримесечие са доставени 300 милиона кубични метра по цени, които са много по-изгодни от доставната цена по основния договор с руската фирма. Дали ще има нови търгове и сделки до края на годината ще зависи от финансовото състояние на компанията. Освен това според дългосрочния договор с „Газпром експорт“ „Булгаргаз“ има задължението да купува определени количества газ от Русия през лятото. Николай Павлов заяви, че се водят интензивни преговори за предоговаряне на условията по дългосрочния договор за доставка на газ – не само като цена, но и за по-голяма гъвкавост на доставките, които да бъдат в интерес на българския пазар. Целта е до края на годината да се постигне споразумение, с което цената на газа за българския пазар да стане значително по-ниска, каза изпълнителният директор на „Булгаргаз“ Николай Павлов. ", "date": "2019.08.12", "title": "\"Булгаргаз“ е завела иск за 35 милиона лева срещу \"Топлофикация София\", не може да се разплати с  „Газпром експорт“"}
{"url": "https://www.faktor.bg/bg/articles/pozhar-gori-v-depoto-za-otpadatsi-v-shishmantsi-riosv-sledi-pokazatelite-na-vazduha", "text": "Пожар гори в депото за отпадъци в Шишманци, РИОСВ следи показателите на въздуха. Това съобщиха от пресцентъра на РИОСВ. Екип от Регионалната инспекция по околната среда и водите – Пловдив (РИОСВ - Пловдив) и Регионалната лаборатория – Пловдив към ИАОС се отзова незабавно след получена информация за пожар на обект „Депо за неопасни отпадъци и Инсталация за биологично разграждане по закрит способ“ в с. Шишманци, общ. Раковски. Експертите извършат замервания на въздуха на мястото на пожара и в близките населени места с мобилен апарат GAZMET. Пожарът е възникнал около 1.00 часа през нощта на източния скат на депото. Към момента на място са три коли на пожарната, които го локализират. РИОСВ – Пловдив следи ситуацията и показателите на въздуха и ще информира обществеността за развитието на ситуацията.", "date": "2019.08.12", "title": "Пожар гори в депото за отпадъци в Шишманци"}
{"url": "https://www.faktor.bg/bg/articles/sgs-prekrati-delo-sa-kleveta-sreshtu-elena-yoncheva", "text": "Софийският градски съд прекрати гражданското дело за клевета, заведено от Иван Саздов срещу Елена Йончева поради неизпълнени от ищеца указания на съда да заплати в срок държавната такса от 40 000 лв., явяваща са 4 процента от стойността на иска.  Това съобщиха от пресцентъра на Софийски градски съд. След изтичане на законовия срок за обжалване, определението за прекратяване на делото е влязло в сила. Искът бе заведен заради публични изказвания на Йончева, че бизнесменът Саздов е купил къща в Барселона за Бойко Борисов.", "date": "2019.08.12", "title": "СГС прекрати дело за клевета срещу Елена Йончева"}
{"url": "https://www.faktor.bg/bg/articles/spirat-dvizhenieto-po-ulitsi-v-pet-stolichni-kvartala", "text": "Движението в някои части от пет столични квартала ще бъде временно спряно, тъй като от общината започват миене на улици и булеварди. Ограничението ще бъде в сила от 7.30 ч. до 16.30 ч. В районите \"Красно село\", \"Триадица\", \"Възраждане\", \"Оборище\" и \"Средец\" временно ще бъдат закрити и зоните за платено паркиране и \"Служебен абонамент\". От общината призовават шофьорите да не паркират колите си на улиците, които ще се мият. Автомобилите, които пречат, ще бъдат премествани в съседни преки.", "date": "2019.08.12", "title": "Спират движението по улици в пет столични квартала"}
{"url": "https://www.faktor.bg/bg/articles/pozhar-gorya-v-lokomotiv-po-zhp-liniyata-belovo-kostenets", "text": "Пожар горя в локомотив по жп линията „Белово – Костенец“, съобщават от пресцентъра на Главна дирекция „Пожарна безопасност и защита на населението“. От огъня е унищожен един локомотив, а са спасени 27 вагона и други два локомотива. Причината за възникване на произшествието все още не е установена. Няма данни за пострадали.", "date": "2019.08.12", "title": "Пожар горя в локомотив по жп линията „Белово – Костенец“"}
{"url": "https://www.faktor.bg/bg/articles/zashto-protestat-v-rusiya-raste-video", "text": "Защо протестът в Русия расте?  На този въпрос се опитва да отговори известната руска блогърка Виктория Гарсия-Бернал. За митинга на  10 август, тя казва, че е голям успех на опозицията. Протестните настроения не са само в Москва, те растат в геометрична прогресия в цяла Русия, категорична е блогърката. \"Би било глупаво да се твърди, че такова огромно количество хора, между 50 и 60 000, е излязло само заради московските местни избори, това не е така. Натрупаха се прекалено много неща\", казва тя.  \"В страната непрекъснато нещо се взривява, гори, пребиват хора... Прокарват се дебилни закони от типа на този за оскърбление на власта. Този списък може да бъде много дълъг, безкраен \", казва тя и допълва, че силовите структури са направили абсолютно всичко възможно да изкарат повече хора на улицата. Властта не е адекватна, сама клати лодката си, сама провокира засилването на протестите смята Виктория Гарсия-Бернал. Истерията на пропагандата още повече ги провокира да излизат на улицата, наглите лъжи вече ги вбесяват, смята тя.", "date": "2019.08.12", "title": "Защо протестът в Русия расте? (ВИДЕО)"}
{"url": "https://www.faktor.bg/bg/articles/zam-ministarat-na-otbranata-v-kosovo-moskva-i-belgrad-sa-osnovnite-zaplahi-za-prishtina", "text": "Заместник-министърът на отбраната на Косово Бурим Рамадани заяви, че наскоро приетата Стратегия за сигурност на Косово е „стратегия за модернизация и укрепване на институциите“, която прави страната „държава модел в региона в сферата на сигурността, отбраната и дипломацията“, предава македонският портал „А1 Он“. Заместник-министърът написа във „Фейсбук“, че Сърбия, с това, че е приела своя собствена стратегия за отбрана няколко седмици след Косово, е показала, че продължава да следва войнствените стратегии на бившия лидер Слободан Милишевич. Рамадани заяви, че правителството в Прищина с право е посочило Сърбия и Русия като „главни заплахи за сигурността на Косово“, докато за стратегията за отбрана на Белград твърди, че е доказателство, „че Сърбия изобщо не се е променила, но сега се плаши да води войни, защото се опари в Косово“. Разликата между Прищина и Белград, по неговите думи е „същата като разликата между доброто и злото“. „Значи, разликата между нас е концептуална, дълбока, това е разлика между доброто и злото. Ние искаме да модернизираме себе си и региона. Те искат да върнат миналото на Милошевич“, заяви Рамадани.", "date": "2019.08.12", "title": "Зам.-министърът на отбраната в Косово: Разликата между Прищина и Белград е същата като между доброто и злото"}
{"url": "https://www.faktor.bg/bg/articles/otanizatorite-na-protesta-v-moskva-ot-10-avgust-podadoha-zayavlenie-za-nova-aktsiya", "text": "Организаторите на митинга на проспект \"Академик Сахаров\" в Москва  от 10 август подадоха заявление до столичното кметство за одобрение на нов митинг. Това съобщи специалният кореспондент за \"Новая газета\"  общинският депутат Иля Азар, който е един от организаторите на събитието, пише изданието.  Според него още в петък, 9 август, е подадено заявление за нова акция. Организаторите планират да проведат шествие от булевард „Страстной“ до проспект „Сахаров“ на 17 август. Обявеният брой участници е 30 хиляди души. По-рано, на 17 август, кметството на Москва разреши митинг на Комунистическата партия за честни избори в Московската градска дума на проспект \"Сахаров\".", "date": "2019.08.12", "title": "Организаторите на протеста в Москва от 10-и август подадоха заявление за нова акция на 17-и август"}
{"url": "https://www.faktor.bg/bg/articles/medvedev-natiska-stranata-ni-s-obeshtaniya-za-yahti-i-gazoproprovodi", "text": "Необходимо е да бъдат обсъдени възможностите, които се разкриват пред Русия и България, ако бъдат съчетани потенциалите на Черноморския и на Каспийския регион. Това заяви премиерът на Русия Дмитрий Медведев пред българския си колега Бойко Борисов. Медведев разговаря с Борисов в кулоарите на Първия Каспийски икономически форум в Туркменистан. \"Посещението ви тук, в Каспийския регион, доказва онова, за което разговаряхме с вас днес, че може да се опитаме да съвместим и черноморското измерение, и каспийското измерение, особено ако това носи дивиденти на държавите и народите в нашите страни\", каза руският премиер. Борисов отбеляза, че регионът \"разполага с огромни възможности\" и България, разположена от другата страна на Черно море, е \"един вид вход към европейския континент\". \"Трябва да се има предвид, че търговските отношения, железопътният транспорт, автомобилните комуникации, морският транспорт, хъбовете, каквито има и в България, и в Русия северно от този регион, предполагат огромни възможности\", каза българският министър-председател. \"Черно море трябва да си остане море на мира, търговията, туризма, транспортните връзки\", осигурявани от фериботи, яхти и газопроводи, подчерта Бойко Борисов.", "date": "2019.08.12", "title": "Медведев омайва страната ни с обещания за яхти и газопропроводи"}
{"url": "https://www.faktor.bg/bg/articles/goldman-sachs-targovskata-voyna-vashington-pekin-mozhe-da-dovede-do-ikonomicheska-retsesiya", "text": "Goldman Sachs предупреди през уикенда, че нарастват страховете, че търговската война Вашингтон - Пекин може да доведе до икономическа рецесия, като американската банка вече не очаква постигане на търговско споразумение между двете най-големи икономики в света преди президентските избори в САЩ през есента на 2020-а година. \"Ние очакваме, че митническите тарифи за оставащия китайски внос в САЩ за 300 млрд. долара ще влязат в сила\", отбеляза банката в анализ за своите клиенти. На 1-ви август президентът на САЩ Доналд Тръмп обяви, че от 1-ви септември ще наложи мита от 10% върху останалия внос на китайски стоки за 300 млрд. долара, след като вече обложи с мита от 25% китайския внос за 250 млрд. долара.  В отговор на тези заплахи Китай преустанови покупките на американски селскостопански продукти, а в същото време Китайската централна банка остави местната валута да поевтинее рязко над нивото от 7,000 юана за един щатски долар. Това пък накара САЩ да определят Китай като \"валутен манипулатор\", въпреки че Пекин отхвърли обвинението, че манипулира юана,   за да получи конкурентно преимущество. Продължаващият вече година търговски спор между САЩ и Китай включва редица въпроси като митата, държавните субсидии, технологиите, правата за интелектуална собственост и киберсигурността, наред и с други теми. Goldman Sachs намали и своите прогнози за растежа на икономиката на САЩ през четвъртото тримесечие до 1,8% от 2,0% с оглед на по-голямото от очакваното влияние на негативните развития в търговските напрежения. \"В общ план ние увеличихме нашите оценки относно негативното влияние върху икономическия растеж в резултат на търговската война\", отбелязват анализаторите на голямата американска банка. Растящите цени на входа на предприятията въз основна на нарушаването на веригите за доставки могат да принудят американските компании да намалят тяхната вътрешна активност, посочва Goldman Sachs и добавя, че тази \"политическа несигурност\" може също така да накара компаниите да понижат техните капиталови разходи", "date": "2019.08.12", "title": "Goldman Sachs: Търговската война Вашингтон - Пекин може да доведе до икономическа рецесия"}
{"url": "https://www.faktor.bg/bg/articles/kiev-protestira-putin-grubo-narushi-suvereniteta-na-ukrayna", "text": "Украйна протестира срещу Русия, след като облеченият в кожени дрехи президент Владимир Путин посети анексирания полуостров Крим, за да присъства на рокерски фестивал в Севастопол, информират Би Би Си и БГНЕС. Украинското външно министерство определи посещението на Путин през уикенда като \"грубо нарушение на суверенитета на Украйна\". Властите в Украйна заявиха, че опитите на Москва и нейните медии да представят подобни посещения като рутинни са \"жалки\". Крим беше анексиран от Украйна през 2014 г., което предизвика вълна от ултрапатриотизъм в Русия. „Нощните вълци” - дясна националистическа рокерска група, близка до президента Путин, бяха видни привърженици на анексията. Тази година те проведоха събора си в най-големия град на окупираната област.  Владимир Путин, който пристигна на събитието облечен в кожени дрехи и с мотоциклет, се оказа почетен гост, а присъстващите наобиколиха руския лидер, надявайки се да си направят селфи с него. Посещението е в момент, в който Путин се сблъсква с все по-голямо безпокойство у дома. Около 60 000 души заляха улиците на руската столица в събота в разрешена демонстрация, за да по", "date": "2019.08.12", "title": "Киев:  Путин грубо наруши суверенитета на Украйна с идването си в Севастопол"}
{"url": "https://www.faktor.bg/bg/articles/iznosat-na-balgariya-za-es-narastva-s-6-9-na-sto-prez-yanuari-may", "text": "През периода януари - май 2019 г. износът на България за ЕС нараства с 6.9 на сто спрямо същия период на 2018 г. и е в размер на 15 925.9 млн. лева, показват предварителни данни на Националния статистически институт. През май 2019 г. износът за ЕС нараства с 5.1 на сто спрямо същия месец на предходната година и е в размер на 3176.8 млн. лева.        Вносът на България от ЕС през периода януари - май 2019 г. се увеличава с 2.7 на сто спрямо същия период на предходната година и достига 16 809.6 млн. лв. по цени CIF.  През май 2019 г. вносът на България от държавите - членки на ЕС, се увеличава с 4.5 на сто спрямо същия месец на предходната година и е в размер на 3512.0 млн. лева.         Външнотърговското салдо (износ FOB - внос CIF) на България с ЕС за периода януари - май 2019 г. е отрицателно и е на стойност 883.7 млн. лева. По цени FOB/FOB (след елиминиране на разходите за транспорт и застраховки при внос на стоки) салдото  е положително и е в размер на  135.3 млн. лева.", "date": "2019.08.12", "title": "Износът на България за ЕС нараства с 6.9 на сто през януари - май"}
{"url": "https://www.faktor.bg/bg/articles/zameryaha-poroshenko-i-zhurnalisti-s-yaytsa", "text": "Неизвестни замеряха с яйца бившия президент на Украйна Петро Порошенко на излизане от сградата на Държавното бюро за разследвания на страната, където беше на разпит по една от преписките срещу него, съобщава кореспондент на РИА Новости от мястото на събитието. Отбелязва се, че част от яйцата са били насочени към журналистите, привържениците на Порошенко и полицаите. Разпитът е бил по дело за възможно отклоняване от плащане на данъци при закупуването на телевизионния канал „Прямой“ и е продължил близо три часа. След него бившият президент е говорил накратко с журналистите и си е тръгнал. Както съобщи адвокатът на Порошенко Игор Голован, в хода на разпита бившият държавен глава е дал допълнителни показания по делото за продажбата на завода „Кузница на Рибалском“. По-рано началникът на Държавното бюро за разследвания Роман Труба заяви, че против Порошенко се разследват 11 наказателни дела. На свой ред, генералният прокурор на Украйна Юрий Луценко отбеляза, че бившият президент се явява на всички тези дела като свидетел. Самият бивш президент, на изказване на конгрес на партията „Европейска солидарност“, заяви, че носи отговорност пред украинския народ и не се страхува от разследване.", "date": "2019.08.12", "title": "Неизвестни замеряха Порошенко, полицаи и журналисти с яйца"}
{"url": "https://www.faktor.bg/bg/articles/haralan-aleksandrov-proektat-na-slavi-trifonov-e-prenosen-no-mozhe-i-da-se-rodi-yunachno-otroche", "text": "„Политическата температура е висока, жегата ще прелее и към есента и ще се отрази на местните избори. Усещането е за съспенс… Драмата с прасетата и чумата ще бъде мобилизирана за целите на местния вот, поне в районите, в които има пострадали“. Това коментира пред БНР социалният антрополог Харалан Александров. Според него фигурата на Слави Трифонов „е силно политизирана от много време с мощно медийно присъствие“: „Като лидер на мнение той определено носи потенциал за промяна и за разместване. Но истинските важни размествания са в дълбочина… Има значителна умора и износване на идеята, че нещата ще се решат с радикална промяна. Все повече хора са разочаровани“. „Контекстът е толкова несигурен в целия свят, че успокояването на настроенията в страната се компенсира от общата дестабилизация“, допълни Александров. По думите му проектът на Слави Трифонов е „преносен, което не означава, че няма да се роди юначно отроче“: „Преди 4-5 години такъв проект би имал много сериозна подкрепа, защото тогава имаше момент на голяма надежда. Самият Трифонов изглежда разумен и отговорен човек, въпреки увлеченията си по патриотично-популистката плоскост“.", "date": "2019.08.12", "title": "Харалан Александров: Преди 4-5 години Трифонов изглеждаше разумен, проектът му вече е преносен"}
{"url": "https://www.faktor.bg/bg/articles/turtsiya-ochakva-che-dostavkite-na-vtorata-batareya-s-400-shte-se-sastoi-prez-tozi-mesets", "text": "Турция очаква, че доставките на втората батарея С-400 ще се състои през този месец или през септември, заяви в понеделник министърът на отбраната на страната Хулуси Акар, предава ТАСС. „Срокът за доставка на втората батарея С-400 е август-септември“, цитира думите му вестник Hurryiet. По думите на военния министър, след прекратяването на действието на Договора за ликвидация на ракетите със среден и малък обсег (ДРСМО) между Русия и САЩ, нуждата на Турция от С-400 „се увеличава още повече“. Той съобщи също, че американската страна е направила ново предложение на Турция по въпроса за продажбата на системите за противоракетна отбрана „Пейтриът“. „Искаме парадигмата на нашите взаимоотношения да се промени и САЩ да действат в съответствие с отношенията на стратегическо партньорство, които имаме“, добави Акар.", "date": "2019.08.12", "title": "Турция:  Срокът за доставка на втората батарея С-400 от Русия е август-септември"}
{"url": "https://www.faktor.bg/bg/articles/kak-v-moskva-tsyal-vzvod-arestuva-gladuvashtata-ot-mesets-opozitsionerka-video", "text": "Eто как в Москва цял взвод арестува опозиционерка Любов Собол , за да не й дадат възможност да отиде на протеста на 10 август. Сътрудничката на Алексей Навални вече цял месец е в гладна стачка заради незаконното й отстраняване от местните избори в Москва. При явяването си през Московската градска избирателна комисия тя  директно обвини председателката на комисията в  безброй нарушения и престъпления при броенето на подписите на избирателите. Развика се : \"Няма да ви позволя да лъжете! Тези документи не съответстват на закона и на здравия смисъл\". Комисията, не виждала друг път такова чудо, заяви , че  Собол била много агресивна.", "date": "2019.08.12", "title": "Ето как в Москва цял взвод арестува гладуваща от месец опозиционерка? (ВИДЕО)"}
{"url": "https://www.faktor.bg/bg/articles/noi-izprashta-saobshteniya-za-izplateni-parichni-obezshteteniya-po-elektronen-pat-samo-sled-zayavka", "text": "Националният осигурителен институт (НОИ) изпраща съобщения за изплатени парични обезщетения за временна неработоспособност, майчинство или при осиновяване на дете по електронен път само след заявка през интернет страницата на институцията. Това съобщиха от пресцентъра на НОИ. От днес осигурените лица, които желаят да получават чрез SMS или по електронна поща информация за преведените им суми, е необходимо да заявят това чрез електронната услуга „Въвеждане/промяна на координати за получаване на съобщения от НОИ за изплатени парични обезщетения и помощи от ДОО“. Тя е достъпна след въвеждане на ЕГН и персонален идентификационен код (ПИК) на НОИ и се намира в рубрика Е-услуги/Справки/По ЕГН и ПИК на НОИ/Справки за парични обезщетения и помощи -  .", "date": "2019.08.12", "title": "НОИ изпраща съобщения за изплатени парични обезщетения по електронен път само след заявка"}
{"url": "https://www.faktor.bg/bg/articles/maya-manolova-1-10", "text": "„Заплащането на труда на медицинските специалистите е обидно ниско. Става въпрос за високо специализирани специалисти. Техните искания от месец март, които бяха заявени, са абсолютно справедливи“. Това заяви пред БТВ Мая Манолова по повод инцидента с линейка в Ямбол, която беше ударена от джип.  Омбудсманът отново подкрепи уволнената от „Токуда“ медицинска сестра Мая Илиева, която се оплака, че синдикатите от КНСБ и шефовете ѝ са я изгонили, защото прави стачки срещу ръководството на лечебното заведение. „Тя е доказан професионалист и над 20 години никой не е поставял под съмнение нейния опит. Уволнението ѝ е съшито с бели конци, опитва се да се всее страх. Това не е демократично. В Стара Загора ръководството на болницата се опита да се саморазправи с водачка на протестите, като я премести в по-тежко отделение“, коментира Манолова.  „Имаме десетки сигнали от граждани заради изтичането на данни от НАП. В момента се прави съпоставка, дали не са дописвани и манипулирани данни. Даваме конкретни препоръки хората да се защитят. Те трябва да бъдат много внимателни за злоупотреби върху тяхното имущество. При НАПлийкс е ясно, че някой злоупотреби с данни, оказа се, че отговорните за случая са оставили широко вратата“, каза още Манолова. Тя коментира и епидемията от свинска чума. Омбудсманът била засипана от обаждания през последните дни, които се оплаквали, че избиват животните им.  „Не съм решила, дали да се кандидатирам за кмет на София. Ако реша, ще стана. Приемам всякаква подкрепа на всички български граждани, без да ги деля на партии. Както ще работи Мая Манолова след октомври, явно е любопитно за няколко души. Ако реша да се кандидатирам, ще бъда достатъчно конкретна. Слави Трифонов обяви свой политически проект. Не водя разговори с него, както и с никоя друга политическа сила, независимо дали съществува, или е обявена в аванс. Ако реша да се кандидатирам, ще дам оценка на мандата на Йорданка Фандъкова.  „Имам декларирана къща от 120 кв. м, с над 1 декар двор. Ако проявявате интерес, елате да я видите. Нямам проблем да ви поканя на кафе и в кв. „Хладилника“. Живея в апартамент 94 кв. м. Моята собственост и на семейството ми са публични, няма от какво да се притеснявам“, каза още Мая Манолова и отново повтори, че умишлено се правят усилия да бъде дискредитирана, защото властта се страхувала от победата ѝ.  „Не аз се бавя с решението си, вие много бързате. Всичко е фокусирано върху моята особа, не виждам да сте фокусирани върху други личности. Днес с нашия разговор, по начина, по който го организирахме, ощетихме хората. Днес изтича последният срок за убиване на животните. Не е предвидено обезщетение за хората, които не са се регистрирали“, каза още държавният омбудсман. Очевидно обаче Манолова е човек на двойните стандарти и забравя, как по времето на управлението на Пламен Орешарски тя наричаше протестиращите \"платени\" и ги подигвараше. Днес се е превърнала в първа бранителка на човешките права и на доходите на медицинските сестри. Комунистическото лицемерие, което лъха от поведението ѝ, очевидно е част от предизборната кампания за столичен кмет, която така упорито се опитва да скрие от хората по незнайни причини.", "date": "2019.08.12", "title": "Манолова кани на гости журналисти, щяла да коментира Фандъкова, като се кандидатира за кмет"}
{"url": "https://www.faktor.bg/bg/articles/borisov-stranata-ni-iska-da-nadgrazhda-satrudnichestvoto-s-prikaspiyskite-strani", "text": "\"Започва участието ми в Първия каспийски икономически форум в „Аваза“. Събитието дава възможност на страната ни да развие мрежата си от партньорства в Каспийския регион. България има желание да надгражда дългогодишното си сътрудничество с прикаспийските страни, както в рамките на двустранните отношения, така и в рамките на отношенията на ЕС с този регион\". Това написа премиерът Бойко Борисов във Фейсбук. \"Каспийско море е ключов за търговията и свързаността на Европа с Централна Азия, Средния и Далечния Изток. Още повече, след подписването на Конвенцията за статута на Каспийско море нараства неговата привлекателност като партньор във всички области – инвестиции, енергетика, транспорт и комуникации, търговия, развитие на науката. Устойчивата свързаност на Каспийския басейн с Европа ще допринесе за изграждането и развитието на качествена инфраструктура, за подобряване на икономическата, социалната и екологична среда и ще гарантира транзит на стоки и услуги в общ интерес\", допълва министър-председателят.  Борисов проведе среща с първия вицепрезидент на Ислямска република Иран Есхаг Джахангири. В рамките на форума в „Аваза“ двамата обсъдиха развитието на отношенията между България и Иран, съобщиха от пресцентъра на Министерския съвет. Премиерът отбеляза, че двустранното сътрудничество се развива на базата на 122-годишна история на установени дипломатически отношения и взаимно уважение. Българският министър-председател сподели добрите си впечатления от посещението си в Иран през 2016 година. Визитата на премиера Борисов в предишния му мандат беше първа по рода си за последните повече от 20 години. Министър-председателят Бойко Борисов акцентира върху работата по изпълнението на договореностите от 19-тата сесия на Смесената българо-иранска комисия за икономическо и научно-техническо сътрудничество. По думите му те са показателни за желанието на България да продължи сътрудничеството си с Иран. Борисов е на официално посещение в Туркменистан, където с руския му колега Дмитрий Медведев ще обсъдят днес въпроса за доставки на туркменски газ през Русия. За да може това да стане, трябва да се договори той да преминава през Русия, тъй като през Каспийско море не е разрешено да се изграждат газопроводи. От посещението стана ясно още, че страната ни се състезава и за сериозна инвестиция от Южна Корея.", "date": "2019.08.12", "title": "Борисов: Страната ни иска да надгражда сътрудничеството с прикаспийските страни"}
{"url": "https://www.faktor.bg/bg/articles/turskoto-rakovodstvo-razglezhda-vazmozhnostta-za-pokupka-na-ruski-iztrebiteli-su-35", "text": "Турското ръководство разглежда възможността за покупка на руски изтребители Су-35, пише турският консервативен ежедневник Yeni Safak, цитиран от \"Фокус\", като пояснява, че руските военни самолети може да са търсената от Анкара алтернатива на американските изтребители от пето поколение F-35. Както пише вестникът, в момента представители на управлението на военната промишленост на републиката и ВВС на Турция разглеждат предложението на руската корпорация „Рособоронекспорт“. Съответните ведомства в Турция изучават особеностите и техническите характеристики на изтребителя Су-35. В случай на положителна оценка на руските самолети от ново поколение от страна на Анкара, представители на военните министерства на двете страни ще пристъпят към официални контакти за възможна покупка на Су-35 от Турция, обяснява изданието. На 18 юли директорът на „Ростех“ (в която влиза „Рособоронекспорт“) Сергей Чемезов заяви, че Русия е готова да продаде на Турция изтребители от поколение 4++ Су-35 в случай, че Анкара има интерес. Преди това, на 17 юли, от Белия Дом съобщиха чрез писмено заявление, че решението на Турция да купи руските зенитно-ракетни системи С-400 прави невъзможно по-нататъшното участие в програмата за създаване на американски изтребители-бомбардировачи от пето поколение F-35.", "date": "2019.08.12", "title": "Турското ръководство разглежда възможността за покупка на руски изтребители Су-35"}
{"url": "https://www.faktor.bg/bg/articles/kompyutarni-spetsialisti-poiskaha-u-nas-da-bade-vaveden-otvoren-kod", "text": "След източването на данни от НАП компютърни специалисти поискаха у нас да бъде въведен отворен код, за да бъде всичко прозрачно. В \"България сутрин\" на Bulgaria ON AIR. Програмистът Константин Спиров обясни, че когато той се направи професионално това ще засили сериозно сигурността.  \"Програмният код на софтуерните продукти е необходим, за да могат те да бъдат видени в дълбочина. Той показва те как са разработени. Когато той се изпълни професионално това ще засили сигурността. Повечето системи, които изграждат интернет работят с отворен код\", обясни той. IT специалистът заяви, че трябва да стане ясно дали в държавната администрация работи неподдържан или стар код. Той също така изрази съмненията си, че много пари за поддръжка не са били усвоени правилно.    \"Ако в администрацията се работи със слаб код, този проблем трябва бъде бъде решен. Дават се огромни пари, по около 150 милиона лева на година, за софтуерни продукти и хардуер. Почти всички държави имат добри закони за електронното управление, включително и България. Просто, държавата трябва да спазва закона и собствената си стратегия\", заяви Спиров пред Bulgaria ON AIR.", "date": "2019.08.12", "title": "Компютърни специалисти поискаха у нас да бъде въведен отворен код"}
{"url": "https://www.faktor.bg/bg/articles/tsenata-na-petrola-tragna-nadolu", "text": "Koтиpoвĸитe нa пeтpoлa oт eтaлoннитe cвeтoвни мapĸи в пoнeдeлниĸ yмepeнo ce пoнижaвaт зapaди oпaceниятa за зaдълбoчaвaщия ce тъpгoвcĸи ĸoнфлиĸт мeждy CAЩ и Kитaй. Oĸтoмвpийcĸитe фючъpcи зa copтa Вrеnt нa лoндoнcĸaтa бopca ІСЕ Futurеѕ днec cyтpинтa пoeвтинявaт c $0,32, дo $58,21 зa бapeл. B пpeдxoднaтa пeтъчнa тъpгoвcĸa cecия тяxнaтa цeнa ce пoĸaчи c $1,15 (2%), дo $58,53 зa бapeл. Ceптeмвpийcĸитe фючъpcи зa aмepиĸaнcĸия WТІ нa нюйopĸcĸaтa cтoĸoвa бopca (NYМЕХ) в cъщoтo вpeмe пoeвтинявaт c $0,18, дo $54,32 зa бapeл. B пeтъĸ WТІ пocĸъпнa c $1,96 (3,73%), дo $54,50 зa бapeл. B ĸpaя нa минaлaтa paбoтнa ceдмицa пpeзидeнтът Дoнaлд Tpъмп дoпycнa, чe пpeдвидeния зa ceптeмвpи пopeд ĸpъг oт тъpгoвcĸитe пpeгoвopи c Πeĸин мoжe дa нe ce cъcтoят. A ceдмицa пpeди тoвa тoй нe изĸлючи въвeждaнeтo нa нoви митa въpxy ĸитaйcĸия внoc, cлeд ĸoeтo Kитaйcĸaтa цeнтpaлнa бaнĸa пoнижи peфepeнтния cи ĸypc нa юaнa дo 11 гoдишeн минимyм. B пeтъĸ пeтpoл пocĸъпнa зapaди cъoбщeниятa, Cayдитcĸa Apaбия гoтви мepĸи зa пoдĸpeпa нa пeтpoлния пaзap. И пo-cпeциaлнo cтpaнaтa мoжe дa дъpжи eĸcпopтa нa cypoвинaтa нa нивo пoд 7 млн. бapeлa нa дeнoнoщиe пpeз ceптeмвpи, зa дa cпpe пo нaтaтъшнoтo пaдaнe нa цeнитe.Пернатият дивеч се котира по-добре от протестиращия", "date": "2019.08.12", "title": "Цената на петрола тръгна надолу"}
{"url": "https://www.faktor.bg/bg/articles/zapochva-operatsiya-za-kontrol-na-skorostta", "text": "Започва операция за контрол на скоростта, съобщиха от МВР. До неделя ще има засилени проверки по пътищата на страната. Това е част от акцията на ТИСПОЛ в страните членки на ЕС.  Превишаването на позволената скорост се смята за основна причина за катастрофи по пътищата в Европа.", "date": "2019.08.12", "title": "Започва операция за контрол на скоростта"}
{"url": "https://www.faktor.bg/bg/articles/balgarski-zhurnalist-bez-sram-protestarite-v-rusiya-tryabva-da-badat-gotovi-da-izyadat-mnogo-boy", "text": "\"Путин най-вероятно има своя слаба страна, но само той я знае\". Така журналистът Анатоли Стайков коментира пред БНР 20-годишното управление на Владимир Путин. Едно изявление, което чудесно илюстрира какви журналисти виреят у нас.  Според него Путин от 1999-а г. няма нищо общо с Путин от 2019-а година. \"От либерал, в момента той е може би най-твърдият консерватор в света, нещо което е напълно обяснимо. Няма как да се задържиш толкова дълго време да управляваш една страна, като Русия, ако нямаш желязна ръка\", добави той.  По повод протестите в Москва с искания за свободни местни избори, журналистът коментира, очевидно без да се срамува от думите си: \"Протестърите в Русия трябва да бъдат готови да изядат много бой, което вече се случва. Този път Кремъл сериозно вдигна мерника на Алексей Навални. Решиха да го ударят по най-болното място - по парите му. ... Путин нямаше да бъде този силен човек в света, ако не беше сигурен, че нещата у дома са наред\". По думите му Путин е доказал, че много добре знае как да бърка елегантно в душата на руснаците. Очевидно скоро не е разговарял с руснаци... Журналистът коментира и протестите в Румъния.  Десетки хиляди излязоха на мирен протест на 10-и август срещу правителството в румънската столица Букурещ. Демонстрацията беше организирана по повод годишнината от смазването на протеста, когато демонстранти се опитаха да нахлуят в сградата на правителството. 400 души бяха ранени миналото лято.  \"Проблемът на Румъния, очевидно, е правителството. Сегашното е малко по-различно от това, което беше командвано в сянка от Ливиу Драгня, поне в очите на Брюксел. ... Румъния е много ключова държава - в нея са разположени елементи от противоракетната отбрана на Пентагона\".    В заключение Стайков заяви, че протестиращите в Румъния имат повече козове в ръцете си, отколкото в Русия,", "date": "2019.08.12", "title": "Български журналист без срам: Протестърите в Русия трябва да бъдат готови да изядат много бой"}
{"url": "https://www.faktor.bg/bg/articles/kakvo-stava-v-rusiya-gori", "text": "Прословутият анекдотичен по форма, но реалистично синкретичен по съдържание отговор на въпроса “какво става в Русия”, обобщен с една дума в началото на 19 век от руския историк Карамзин, е актуален и днес: “крадат”. За ужас на целия свят обаче, защото става дума за пожари и радиация с глобални последици, днес може да се отговори и така: “гори”. Би било напълно в духа на циничния лаконизъм, с която Путин върна саркастично на въпроса на CNN какво стана с подводницата “Курск”, на което той с ехидна усмивка подхвърли :“ потъна”. Горски пожари има навсякъде по света през летните горещини, но руските са епични. Те дори надскочиха себе си в Сибир по скалата на руската безбрежност. Но главното за отбелязване е не само мащаба на пожара, надхвърлящ вече площта на България и произвеждащ дим, който достига далечни континенти, колкото отношението към проблема в държавата, в която президентът Путин задава тона на безхаберието към екологичните промени с подхилвания, достойни за спомената му реплика “потъна”. Ако за стихията в най-голямата гора на планетата, която е руско притежание, но и отговорност с общочовешко значение по отношение на опазването й, няма доказателства за пряка човешка вина в подпалвачеството, то за съпровождащата го серия от взривове във военни обекти в Русия няма как да бъде обвинено “времето” или някакви злонамерени чужденци. Може би за последното не е късно да се случи, когато руската пропаганда се окопити и скалъпи някоя версия за вересиите на американския шпионаж, като онази, която се опитва сега да пробутва за взрива в съветската ядрена централа в Чернобил чрез своя трактовка за катастрофата, с която да “затапи” успеха на едноименния американски сериал.  Засега обаче всички източници, включително шепнещите през зъби руски официози, потвърждават военния произход на взривилите се обекти в различни части на Русия. В два от тях поне е твърде вероятно да става дума за ядрени взривове или “поне” за изтичане на радиация.  Склад за ракети с военно предназначение край сто хилядния по население Ачинск и недалеч от едномилионния Красноярск, разположен на 3000 клм. северно от Москва , вероятно е разтърсен на 5 август от катастрофа, сравнима с онази в Чернобил. Това се твърди в професионален анализ на руски експерт, който коментира официалните съобщения, техните по-късни “редакции”, свидетелства на очевидци и изтекла информация от разтревожени местни жители. Самият факт, че при експлозията осколките са се разлетели на 20 километра от епицентъра на взрива го прави сравним с Чернобилската експлозия и надминава по мощност килотоните, хвърлени над Хирошима. Анализаторът посочва също, че видеоматериалите и снимките от първите секунди на експлозията я открояват именно като ядрена с характерното за нея извънредно излъчване на ярка светлина, превъзхождащо няколко пъти слънчевото. По този показател никакъв друг конвенционален взрив не може да произведе подобен ефект.  Застрашените в близост от взрива руски граждани явно са разчели опасността. Руската секция на “Свободна Европа” цитира обезпокоени руснаци, които се запасявали ударно с йод от аптеките в явен опит да противодействат на повишената радиация. Мащабът на евакуацията на хиляди жители в радиус от споменатите  20 километра,е  сравним с евакуацията в района на съветския град Припят след Чернобилския взрив през 1986 г., Това също навява аналогии. Как подобни трагедии могат обаче да бъдат държани под похлупака на цензурата? Никак. Няма вече в наше време такъв саркофаг за информацията, която обикаля земното кълбо по-бързо и от облака дим над Сибир. СССР не можа да потули апокалипсиса в Чернобил, а “само” забави реакцията срещу неговите последици. И по този показател събитията в Русия днес потвърждават, че Руската федерация е смален, но прероден Съветски съюз.  Това е империя на премълчаваното за вътрешна консумация зло, което няма как да “спи под камък”. Просто няма толкова голям камък, под който това зло може да бъде погребано.", "date": "2019.08.12", "title": "Какво става в Русия? Гори"}
{"url": "https://www.faktor.bg/bg/articles/gordan-braun-brekzit-bez-sdelka-e-bedstvie-za-edinstvoto-na", "text": "Ръководителят в Лейбъристката партия и бивш министър-председател на Великобритания, Гордън Браун, заяви че Брекзит без сделка би бил бедствие за единството на страната, пише  вестник The Observer. Нарастващият национализъм разделя Обединеното кралство, води го към безпрецедентно икономическо бедствие и отприщва най-сериозната конституционна криза от 17-ти век насам, твърди Гордън Браун. Бившият премиер е категоричен, че Англия, Шотландия, Уелс и Северна Ирландия са “лишени от обединяваща цел“. Единството на страната, според Браун, „върви насън към забвение“, което е подхранвано от „разрушителната, популистка, националистическа идеология“, наложена от новият премиер на Великобритания Борис Джонсън. Той се присъедини към изявленията на други лейбъристи и призова за действия срещу излизането от ЕС без сделка.  „Ако искаме да разберем защо сме изправени пред не само най-сериозната си конституционна криза от 17-ти век, но в същото време и безпрецедентна икономическа катастрофа, породена от излизането от ЕС без сделка, трябва да признаем, че национализмът в момента движи британската политика ”, пише той.", "date": "2019.08.12", "title": "Гордън Браун: Брекзит без сделка е бедствие за единството на Великобритания"}
{"url": "https://www.faktor.bg/bg/articles/zemedelskiyat-zam-ministar-ako-dnes-plache-baba-stoyanka-za-svinya-mayka-utre-mozhe-da-plache-tsyala-balgariya", "text": "\"Ако сега плаче баба Стоянка и оставим нейната свиня-майка, утре може да плаче цяла България. Мярката, разпоредена от МЗХГ е задължителна. Откакто предприехме крайната мярка, няма нови огнища на Африканска чума по свинете\". Това каза пред БТВ зам.-министърът на земеделието и храните Янко Иванов. „Въпросната стопанка нарушава закона, защото няма право да гледа прасета за развъждане, а само за угояване. Умъртвяването на прасетата на баба Стоянка ще бъде извършено от наши служители. В крайна сметка тя няма как да си гледа прасетата за домашни любимци, на Коледа нали пак ще ги заколи?“, коментира той по повод отказа на стопани от село Безмер да заколят домашните си прасета. „Тези, които не изпълниха нашите указания, кметовете ще получат актове за административно нарушение. Санкцията е глоба от 100 до 300 лева, всеки път се удвоява. Ако пак не се съобразят, нещата ще стигнат до прокуратурата, защото това е саботаж. Има няколко кмета, които са яхнали вълната на популизма предизборно“, предупреди зам.-министърът. Янко Иванов е категоричен, че ситуацията е овладяна. \"Мерките са правилни и това е посоката\". На въпрос дали е опасна ситуацията със загробването на умъртвените прасета, Иванов потвърди.", "date": "2019.08.12", "title": "Земеделският зам.-министър: Ако днес баба Стоянка плаче за свиня-майка, утре може да страда цяла България"}
{"url": "https://www.faktor.bg/bg/articles/boris-dzhonsan-naredi-pregled-na-osazhdaneto-na-opasni-prestapnitsi", "text": "Британският министър-председател Борис Джонсън започна спешен преглед на осъждането на престъпници, за да издигне закона и реда сред главните приоритети в политическия дневен ред, след като обеща 10 000 допълнителни места за затворници и още 20 000 полицаи, предаде Ройтерс и БТА. Съсредоточаването върху престъпността и други вътрешни въпроси преди очакваното излизане на Великобритания от Европейския съюз на 31 октомври подхрани спекулации, че Джонсън планира да свика избори. Премиерската канцелария каза, че прегледът ще се съсредоточи върху това дали извършителите на престъпления от сексуален характер или съпроводени от насилие излежават присъди, отговарящи на сериозността на техните провинения. Джонсън заяви, че, за да се осигури доверие в системата, наказанието трябва наистина да съответства на престъплението.", "date": "2019.08.12", "title": "Борис Джонсън нареди преглед на осъждането на опасни престъпници"}
{"url": "https://www.faktor.bg/bg/articles/angel-dzhambazki-1-4", "text": "Славчо Атанасов беше добър кмет на Пловдив, може би ще бъде такъв отново. Както знаете той в момента е народен представител от НФСБ. Няма никаква причина да не го издигнем заедно. Според мен може да се случи. Има и други такива възможни варианти за общи кметове. Това заяви евродепутатът и зам.председател на ВМРО Ангел Джамбазки в \"Здравей, България\" на Нова телевизия\". С \"Атака\" нямаме разговори. Със сигурност има свестни хора и там, има свестни хора и в парламентарната им група, но не сме водили разговори, защото напоследък поведението на ръководството на тази политическа сила е меко казано странно. Глобата, която ми наложи ЦИК, е безумна и аз ще я обжалвам пред съда. Ставаше въпрос за репортаж за моя среща с представители на полицейски синдикат. Срещнахме се с тях, защото искаме да бъдат обучени адекватно и да имат по-добра екипировка, за да имат и самочувствие като колегите си от Западна Европаq обясни евродепутатът Ангел Джамбазки. ,,В България нито обществото, нито вътрешното министерство подкрепят служителите в изпълнението на служебния им дълг. Нелепо е да ме глобяват, защото съм казал, че полицаите ни трябва да използват оръжието си'', посочи още той. На въпрос относно пробива в НАП Джамбазки сподели, че в този случай трябва да се търси отговорност от администрацията на приходната агенция, която се е провалила в опазването на личните данни на българските граждани. ,,Проблемът е, че държавната администрация не може да предложи високи възнаграждения и никой няма да отиде на държавна работа за 800 лева. Според мен трябва да се наемат частни фирми с наистина висококвалифицирани служители, които да пазят личните ни данни, тъй като - пак повтарям - държавната администрация не предлага възнаграждение, което да привлече грамотни хора'', коментира евродепутатът и определи поведението на директора на НАП като ''нахално'' относно ''тежкото ѝ решение'' да не прекрати отпуската си.", "date": "2019.08.12", "title": "Ангел Джамбазки: С НФСБ може да издигнем заедно кандидатурата на Славчо Атанасов  за кмет на Пловдив"}
{"url": "https://www.faktor.bg/bg/articles/ochakvat-ni-koshmarni-zhegi-termometarat-stiga-38-gradusa", "text": "Днес ще е слънчево, около и след обяд – горещо. Ще духа слаб до умерен вятър от изток-североизток. Максималните температури ще бъдат между 33° и 38°, по-ниски по морския бряг. Атмосферното налягане е по-високо от средното за месеца и слабо ще се понижи.  По Черноморието ще е слънчево. Ще духа слаб до умерен вятър от изток-североизток. Максимални температури на въздуха: 28°-30°. Температурата на морската вода е 26°-28°. Вълнението на морето ще е 2-3 бала. Над планините ще е слънчево. Ще духа слаб до умерен вятър от изток-югоизток. Топло време с максимална температура на височина 1200 метра – около 28°, на 2000 метра – около 21°.", "date": "2019.08.12", "title": "Очакват ни жеги, термометърът стига 38 градуса"}
{"url": "https://www.faktor.bg/bg/articles/borisov-i-medvedev-obsazhdat-dostavki-na-turkmenski-gaz", "text": "Въпросът за доставки на туркменски газ през Русия ще обсъди днес премиерът Бойко Борисов с руския си колега Дмитрий Медведев. Това ще стане в Туркменистан, където министър-председателят е на официално посещение. Още вчера Борисов обяви, че България и Туркменистан ще обсъдят възможността за доставка на туркменски природен газ през трети страни. За да може това да стане, трябва да се договори той да преминава през Русия, тъй като през Каспийско море не е разрешено да се изграждат газопроводи. От посещението стана ясно още, че страната ни се състезава и за сериозна инвестиция от Южна Корея.", "date": "2019.08.12", "title": "Борисов и Медведев ще обсъдят доставки на туркменски газ"}
