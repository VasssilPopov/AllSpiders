{"url": "https://www.faktor.bg/bg/articles/novini/balgariya/sofiyskiyat-universitet-vdigna-taksite-za-reditsa-spetsialnosti", "text": "Академичният съвет на Университета утвърди годишните такси за обучение на студенти, докторанти и специализанти за учебната 2019/2020 г. Промяната в годишните такси се отнася единствено за студенти, докторанти и специализанти, приети през учебната 2019/2020 година. Не се променят размерите на годишните такси за обучение на действащите студенти, докторанти и специализанти, приети преди учебната 2019/2020 година. Без промяна остават годишните такси за обучение на новоприети студенти, докторанти и специализанти в десет от факултетите – Историческия факултет, Медицинския факултет, Биологическия факултет, Факултета по математика и информатика, Факултета по химия и фармация, Богословския факултет, Юридическия факултет, Факултета по педагогика, Факултета по класически и нови филологии и Стопанския факултет. Намаляват се таксите на три от специалностите във Физическия факултет – \"Учител по природни науки в основна степен на образованието“, \"Физика и информатика“ и \"Физика и математика“, от 400 на 200 лева. Няма промяна в таксите на докторантите и специализантите. Няма промяна на таксите за кандидатстване в Софийския университет за учебната 2019/2020 година и те остават 30 лева за явяване на изпит и 30 лева за участие в кандидатстудентската кампания и класиране. Няма промяна и в таксата от 50 лева за конкурсен изпит на кандидат-докторанти. За втора поредна година новоприетите студенти с максимален състезателен бал във Факултета по математика и информатика, професионално направление \"Математика“, специалности \"Математика“ и \"Статистика“ в бакалавърска степен се освобождават от заплащане на годишната такса за обучение за първата година. Академичният съвет прие увеличение на годишната такса за обучение на студенти ОКС \"бакалавър“ редовно обучение, приети в специалност: - \"Туризъм“ (Геолого-географски факултет) от 420 лева на 460 лева; - \"Връзки с обществеността“, \"Комуникационен мениджмънт“, \"Журналистика“ и \"Книгоиздаване“ (Факултет по журналистика и масова комуникация) от 560 на 600 лева за редовно обучение и от 300 на 350 лева за задочно обучение; - \"Европеистика“ и \"Политология“ (Философски факултет) от 560 на 600 лева; - \"Филология“ (Факултет по славянски филологии“) от 300 на 400 лева за задочно обучение; - \"Философия“ (Философски факултет) съответно от 540 на 580 лева за редовно обучение и от 300 на 320 лева за задочно обучение; - \"Графичен дизайн“ и \"Музикални медийни технологии и тонрежисура“ (Факултет за науки за образованието и изкуствата) от 730 на 780 лева. Академичният съвет прие и намаление на годишните такси за обучение на чуждестранни студенти, докторанти и специализанти, граждани на страни извън Европейския съюз, за голяма част от специалностите във факултетите на Софийския университет.", "date": "2019.02.27", "title": "Софийският университет вдигна таксите за редица специалности"}
{"url": "https://www.faktor.bg/bg/articles/skandal-mezhdu-gerb-i-dps-pri-tri-dni-neyavyavane-na-rabota-deputatite-ostavat-s-prazni-dzhobove", "text": "Промените в правилника за работа на парламента, инициирани от управляващото мнозинство, станаха причина за лют скандал между ГЕРБ и ДПС по време на заседание на парламентарната комисия по правни въпроси. Правната комисия реши да се наказват депутатите, които не се явят на пленарни заседания пет пъти в месеца, като остават без основните си заплати за месеца. Празни ще останат джобовете им и ако не се явят в пленарната зала три поредни дни.  Народните избраници ще запазят социалните и здравните си осигуровки, но ще останат без парите от класа за прослужено време.  Пропорционално се намаляват и парите на парламентарната група за представителни нужди, според това колко са били отсъствията.  Против промените в Правилника на Народното събрание гласуваха само двамата депутати от ДПС Хамид Хамид и Йордан Цонев.  Емил Димитров-Ревизоро от Обединени патриоти се въздържа, въпреки че отправи гневни критики към колегите си от мнозинството. Спорът между ДПС и ГЕРБ възникна още при обсъждането на първия текст от проекта за промени на Правилника.  Всяка парламентарна група има право до три процедурни въпроса, които се отнасят до начина на водене в рамките на едно гласуване - това предложение на шефа на правната комисия Данаил Кирилов (ГЕРБ) ядоса Хамид Хамид.  \"Абсурдно!\", изригна той. И се възмути, че управляващата партия възнамерява да отнеме правото на всеки депутат да се изказва свободно по време на един дебат. За да няма злоупотреби, председателят трябва да си върши работата. Щом има толкова злоупотреби на правилника, значи председателят не се справя със задълженията. Щом има толкова катастрофи, вие казвате на хората - ще им отнемем правото да шофират и един шофьор ще излиза на пътя само три пъти месечно, направи аналогията той.  По думите му не отнемането на правото на всеки отделен народен представител на процедура е решение на проблема със злоупотребите от трибуната, а управляващите да следят дали водещият на заседанието зам.-председател или председател спазва Правилника и санкционира нарушителя на трибуната.  \"Той има право да прекъсва с копчето, да наказва\", изреди възможността за санкции Хамид.  \"Разбирам, целта ви е да ограничите злоупотребите с това процедурно право, но намерете друг подход, а не да ограничите депутатите, защото това е крачка към диктатура\", обвини Хамид Хамид.  \"Има независими народни представители, те нямат право на процедура, като не са член на група ли?\", попита той. И добави към въпросите - депутатите от ПГ ще трябва ли да искат и пълномощно от председателя на групата си, за да направят процедура.  \"Това е абсурд! Това ви е най-прекият път към предсрочни избори\", предупреди Хамид. А на усмивките откъм представители на мнозинството, репликира: \"Смейте се, смейте се. Ще ви стане много смешно в скоро време с предсрочни избори!\"  Хамид поиска текстът да отпадне, а Данаил Кирилов в крайна сметка, сам си го оттегли. В същото време правната комисия малко след това прие още по-ограничаващ текст, който предвижда всяка ПГ да има право само на един процедурен въпрос по начина на водене на точка от дневния ред.  Още по-рестриктивният текст бе предложен от Обединените патриоти. По този повод Хамид ги захапа как точно ще се разбират трите партии помежду си.  \"Цветанов ли пак ще ходи да ги сдобрява?\", попита депутатът от ДПС, \"Брачен консултант ви трябва на вас\", обърна се той към представителите на ОП в правната комисия по повод разногласията между трите партии в коалицията.  Източници: Новини.бг и Канал 3", "date": "2019.02.27", "title": "Скандал  в правната комисия за депутатските заплати: При три дни неявяване на работа - остават с празни джобове"}
{"url": "https://www.faktor.bg/bg/articles/sluchayat-kyoveshi-avtogol-za-rumaniya", "text": "Срокът за създаването на Европейска прокуратура беше уточнен от самото начало. Новата институция трябва да започне своята работа до края на 2020 година. Основната ѝ цел - да разследва случаите на корупция, пране на пари и измамите с европейските фондове. През април 2017  година 16 страни-членки на ЕС, в това число и Румъния, се споразумяха да създадат Европейска прокуратура. Междувременно в проекта се включиха 22 от общо 28-те страни-членки. Трима кандидати се класираха за последния кръг от избора на Европейски главен прокурор. Независимата експертна комисия предложи на Европейския парламент бившата антикорупционна прокурорка на Румъния Лаура Кьовеши. Тези дни трябва да бъде взето окончателното решение. Както бързо стана ясно, бившата ръководителка на румънската антикорупционна агенция е трън в очите не само на социаллибералното правителство в Букурещ. След фронталната атака от страна на управляващата партия и нейния псевдолиберален младши партньор и България се обяви против кандидатурата на Кьовеши. Представители на дипломатическите кръгове в Брюксел съобщават, че в Комитета на постоянните представители на държавите-членки на ЕС срещу кандидатурата на Лаура Кьовеши е гласувала не само румънската посланичка в общността, а и нейният български колега. България, също както и Румъния, има хронични проблеми с ширещата се корупция. След присъединяването им към ЕС и двете страни бяха подложени на строг мониторинг. След посещението ѝ в София преди две години Лаура Кьовеши стана доста популярна и в България. Голяма част от българите виждат в нейно лице водеща фигура в борбата срещу корупцията. В същото време срещу нея се води агитация в интернет – предимно с твърдението, че била \"американски проект\". Премиерът Бойко Борисов на няколко пъти е критикувал Кьовеши. България нямала нужда от \"румънски модел\" и било по-добре да се ориентира по Германия и някои други държави. Комисията по граждански свободи, правосъдие и вътрешни работи и Комисията за контрол на бюджета изслушаха тримата кандидати за поста европейски главен прокурор. Лаура Кьовеши излезе първа в гласуванията и на двете комисии. Клеветническата кампания на румънското правителство и съшитото с бели конци съдебно обвинение срещу нея не можаха да намалят шансовете ѝ. Стана дори тъкмо обратното. Кампанията на Букурещ срещу собствената му кандидатка е ясен сигнал за това, че тя си е свършила твърде добре работата в румънската антикорупционна агенция. Поддръжниците на кандидатурата на Кьовеши във всички фракции на Европарламента стават все повече. За избора на европейски главен прокурор е необходимо мнозинство от две трети. Без значение дали Лаура Кьовеши ще спечели избора или не, още отсега стана ясно нещо друго: румънското социаллиберално правителство си вкара автогол тъкмо по времето на собственото си председателство в ЕС. Отдавна вече се спекулира по това, че е възможно двата коалиционни партньора в румънския кабинет да бъдат изключени от съответните им партийни фракции в Европарламента. Постоянната им битка срещу независимото правосъдие и правовата държавност навярно ще накарат някои европейски политици да се задействат - ако не за друго, то заради собствения им имидж в навечерието на европейските избори.", "date": "2019.02.27", "title": "Случаят \"Кьовеши\": Автогол за Румъния?"}
{"url": "https://www.faktor.bg/bg/articles/makron-vreme-e-britanskite-lideri-da-reshat-iskat-li-brekzit", "text": "Дойде време британските лидери да решат дали искат страната им да напусне ЕС, заяви днес френският президент Еманюел Макрон на фона на спекулации, че Лондон може да поиска отлагане на Брекзит отвъд 29 март, предаде АФП. „Както Мишел Барние (главният преговарящ на ЕС - б.р.) каза, ние не се нуждаем от повече време, а най-вече от решение“, каза Макрон след преговори с германската канцлерка Ангела Меркел в Париж. „Ако британците се нуждаят от още време, ще проучим възможността за това. Но само ако това е оправдано от нови избори от страна на британците“, подчерта френският държавен глава. И предупреди, че вече постигнатата сделка за развода не подлежи на промяна. По-рано днес Барние обяви, че отлагане на Брекзит е възможност, но само ако Лондон детайлно обясни какво ще прави с допълнителното време. Всяка подобна стъпка трябва да бъде одобрена от останалите 27 страни членки на ЕС, изтъкна Барние.  Меркел заяви на свой ред, че споделя мнението на Макрон, но показа желание за повече гъвкавост спрямо Обединеното кралство. „Ако Великобритания се нуждае от повече време, ние няма да откажем, но искаме своевременно решение“, каза канцлерката. Извън болезненото и за Великобритания, и за ЕС напускане на Обединеното кралство Макрон и Меркел имаха дълъг списък от теми. Париж и Берлин подеха инициатива за промяна на правилата на ЕС за защита на конкуренцията, след като ЕК блокира сливането на железопътния бизнес на двата гиганта „Сименс“ и „Алстом“, и подготвят нова европейска стратегия за развитие на индустрията в Европа. Освен това Франция и Германия се договориха за износа за трети страни извън ЕС и НАТО на оръжия съвместно производство. „Не може да подкрепим идеята за европейска армия, да се споразумеем за договора от Аахен, да имаме общи производства, и след това да откажем разговори по темата, въпреки че нашите партньори разчитат на нас“, заяви Меркел, визирайки все още незапочналото съвместно производство на бойни самолети.", "date": "2019.02.27", "title": "Макрон: Време е британските лидери да решат искат ли Брекзит"}
{"url": "https://www.faktor.bg/bg/articles/skandal-s-zhurnalisti-belyaza-vecheryata-na-tramp-i-kim", "text": "Президентът на САЩ Доналд Тръмп и севернокорейският лидер Ким Чен-ун приключиха вечерните си срещи в Ханой за малко повече от два часа, предаде Асошиейтед прес, цитирана от БТА. Тръмп напусна хотел \"Метропол\" след продължила 90 минути вечеря с Ким, на който присъстваха техни високопоставени съветници. Преди това двамата ръководители се поздравиха топло пред репортери и имаха кратка среща на четири очи - едва 10 минути, макар да бяха предвидени 20. Вечерята в хотел \"Метропол\" започна с коктейл от скариди, подправен със специален дресинг, наречен \"Дресинг на хилядите острови\" и включващ майонеза, зехтин, лимонов и портокалов сок, сметана, доматено пюре, чили сос, горчица и други съставки. Последва печено говеждо филе с круши, мариновани по технологията кимчи. За десерт имаше шоколадов кейк с шоколадов фондан, известен като лава кейк, и ванилов сладолед, както и пунш от сушени северноамерикански сливи, за който Белият дом каза, че е традиционна напитка, подсладена с мед. Тръмп и Ким продължават срещата си на върха утре, когато ще се състоят официалните им разговори. Белият дом не даде информация за \"социалната вечеря\", преминала при ограничен достъп за медиите, като утре Тръмп и Ким ще продължат преговорите по същество и ще имат \"церемония за подписване на общо споразумение\". Двамата ще имат нова 45-минутна среща насаме утре, последвана от среща в разширен формат с техните помощници, съобщи Белият дом. Според ДПА след разговорите Тръмп и Ким ще подпишат обща декларация утре в 14:05 ч. местно време в Ханой (07:05 по Гринуич). Самият президент написа в Туитър, че е имал \"много добър диалог\" със севернокорейския лидер. \"(Имахме) много важна среща и вечеря с Ким Чен-ун в Ханой, Виетнам, тази вечер\", изтъкна той. Междувременно Асошиейтед прес отбелязва, че Белият дом не е допуснал четирима репортери от печатни медии, включително един неин, да отразят началото на вечерята. Другите трима са от Блумбърг, Лос Анджелис Таймс и Ройтерс, които няма да имат право да присъстват на вечерята на държавните глави. Причината да не бъдат добре дошли са въпроси, които са задали на Тръмп при предишните прояви от срещата на върха. Сред тях е този за свидетелството пред Конгреса на бившия му адвокат Майкъл Коен.", "date": "2019.02.27", "title": "Скандал с журналисти беляза вечерята на Тръмп и Ким"}
{"url": "https://www.faktor.bg/bg/articles/ungariya-prekrati-razsledvaneto-sreshtu-begletsa-gruevski-dokumentite-mu-bili-izryadni", "text": "Унгарската полиция е приключила разследването по случая на бившия премиер на Република Македония Никола Груевски, след като установила, че при преминаването на сръбско-унгарската граница той е притежавал валидни документи, предаде Танюг, цитирана от БТА. По-рано Груевски, който избяга от страната, за да избегне ефективна присъда затвор по дело за злоупотреби, заяви, че е имал валидни документи. Той каза, че е влязъл в Унгария /където получи убежище/ от Албания, като е минал през Черна гора и Сърбия. При разследването е установено, че на всички граници Груевски е представил валидни документи и е влязъл в Шенгенската зона в съответствие със законовите разпоредби, се казва в доклада на унгарската полиция за прекратяване на разследването по случая на Груевски. Унгарските медии коментираха, че в доклада не е посочено точно с какви документи е пътувал Груевски.", "date": "2019.02.27", "title": "Унгария прекрати разследването срещу беглеца Груевски, документите му били изрядни"}
{"url": "https://www.faktor.bg/bg/articles/tya-kara-miliarderite-v-sasht-da-treperya", "text": "От миналата сряда депутатката от Демократическата партия Александрия Окасио Кортес е удостоена с антиреклама на „Таймс Скуеър“ в Ню Йорк. \"Благодарим ти за нищото!“ пише отдолу лобистката група Job Creators Network. Лобистите вложиха много пари, за да си отмъстят на новата звезда на американската политика, затова че провали плановете на „Амазон“ да си изгради нова главна квартира в Ню Йорк. Концернът обоснова отказа си и със силната съпротива на някои местни политици. Окасио Кортес се бе изказала остро против плановете на „Амазон“, заявявайки, че преместването на главната квартира с нейните 25 000 служители ще вдигне цените и наемите и ще претовари транспортната инфраструктура в града. Лобистите от Job Creators Network твърдят, че „Амазон“ ще създаде нови работни места. Тази лобистка организация, впрочем, се финансира от семейството на милиардера Робърт Мърсър, което бе сред най-активните поддръжници на предизборната кампания на Доналд Тръмп, както и от консервативни групи, подкрепяни на свой ред от дясноориентираната медия Breitbart News. Всички се страхуват. Уол Стрийт, фирмите, лобистите, богатите американци. Доналд Тръмп свали ограниченията за финансовата индустрия и понижи  данъците, а Окасио Кортес сега смята отново да ги привлече към отговорност. \"Уол Стрийт Джърнъл\" писа, че Окасио Кортес символизира по-добре от всички останали „новата политическа ера\". Интернет е пълен с нейни снимки, някои твърдят, че сред тях имало и голи. Ако потърсите името ѝ в Гугъл, ще откриете 39 милиона резултати, а под съкращението на името ѝ - АОК - дори 100 милиона. Само в Туитър тя на бърза ръка събра над три милиона последователи. А американците постепенно започват да харесват нейните идеи. Александрия Окасио Кортес иска да увеличи максималната данъчната ставка за състояния, надхвърлящи 10 милиона долара. В момента ставката е от 38%, а Окасио Кортес иска да я увеличи до 60-70 на сто. По официални данни от 2016 година, около 16 000 американци са имали годишен доход, надхвърлящ 10 милиона долара. Предлаганите от Окасио Кортес нови ставки обаче ще се отнасят не за целия годишен доход, а само за сумата, надхвърляща 10-те милиона. Младата демократка има и други идеи – тя иска например да разбие големите банки и да засили отново банковия надзор. Целият банков сектор е в тревога, защото Окасио Кортес е член на парламентарната комисия, която надзирава и регулира финансовия сектор. Тези ѝ планове звучат така, сякаш има намерение да обяви същинска война на капитализма. От данъчната реформа на Роналд Рейгън насам и демократите, и републиканците избягваха темата за нови данъчни промени. Дори кандидатът на демократите Бърни Сандърс, който отново смята да се кандидатира за президент, по времето на предизборната си кампания през 2016 година заяви, че би подкрепил максимална данъчна ставка от 52%. Окасио Кортес обаче постигна още по-голям успех със своите идеи за данъчни промени. Тя спечели с огромна преднина изборите в своя избирателен район в Ню Йорк и то срещу един известен кандидат.   В действителност идеите на младата демократка не са чак толкова радикални, колкото изглеждат на нея самата и на редица други американци. По същество те са предимно социалдемократически - Окасио Кортес иска да обложи с данъци богатите, за да гарантира здравното осигуряване и медицинските грижи за хората с ниски доходи и възрастните американци. Окасио Кортес има известни противници в света на бизнеса и банките. Оттам дори твърдят, че нейният начин на мислене бил “неамерикански“ и можел да навреди на цялата американска икономика. Дори мултимилиардерът и основател на „Майкрософт“ Бил Гейтс заяви в едно интервю, че високите данъци ще накарат богатите хора да прехвърлят активите си в чуждестранни банки и да укриват данъци. В действителност обаче максималната данъчна ставка в САЩ в повечето случаи е била над 50 на сто. В края на 1950-те години тя беше дори 90 на сто. Икономистът Пол Кругмън пише в свой коментар за „Ню Йорк Таймс“, че високите данъци в миналото по никакъв начин не са навредили на стопанския ръст. \"Идеите на Александрия Окасио Кортес са в пълно съзвучие със сериозните икономически изследвания\", твърди Кругмън.", "date": "2019.02.27", "title": "Тя кара милиардерите в САЩ да треперя..."}
{"url": "https://www.faktor.bg/bg/articles/novini/svyat/-indipendant-variantat-napuskane-na-es-bez-sdelka-otpada", "text": "Сега британските депутати трябва да избират между сделката на премиерката, ревизирана от главния прокурор Джефри Кокс, и отлагане на Brexit с непредвидими последици. Всъщност това е точно обратното на предишната правителствена политика. Променя се изборът, пред който са изправени депутатите: сега те ще трябва да избират между сделката на премиерката Тереза Мей, ревизирана от главния прокурор Джефри Кокс, или отлагане на Brexit с непредвидими последици. Това, което Мей няма да каже, е, че вариантът за Brexit без сделка вече не е на дневен ред. Тя продължи да твърди: \"Смятам, че ако се наложи, в крайна сметка ще превърнем варианта без сделка в успех\". Това обаче няма да се случи, а онези консервативни депутати, които искат напускане без сделка, започват да го осъзнават., пише в.\"Индипендънт\". Тереза Мей най-накрая, с голямо закъснение, скъса с твърдолинейните евроскептици сред редовите депутати от нейната Консервативна партия. Те сега ще трябва да решат дали да застанат зад Джейкъб Рийс-Мог, който заяви преди няколко седмици, че ако не може да има Brexit без сделка, той би приел сделката на премиера пред оставането в ЕС, или зад Борис Джонсън, който веднъж се изказа колоритно, че сделката е толкова лоша, че по-скоро би предпочел оставането в ЕС. Като цяло обаче твърдолинейните привърженици на Brexit бяха \"кучетата, който не посмяха да лаят\" в отговор на изявлението на Мей. Техният гняв, че са предадени - нещо, което вероятно отдавна са знаели, че ще стане - изглеждаше доста сподавен. Или може би те осъзнават - макар че, признавам, това изглежда малко вероятно - че премиерката просто е нямала друг избор освен да се подчини на волята на Камарата на общините като цяло, където привържениците на Brexit без сделка са доста малко малцинство. Мей беше пределно ясна, като каза, че ако на 12 март загуби гласуването за своята сделка, ще даде на Камарата на общините да се произнесе на 13 март по въпроса дали иска напускане без сделка. Тя нямаше нужда да казва, че резултатът от вота ще бъде отрицателен. Мей просто заяви, че ако това се случи, тогава ще постави на 14 март пред депутатите за гласуване въпроса дали искат удължаване на срока на действие на чл. 50. Тя подчерта, че това не е онова, което би желала, и заяви, че то няма да промени вариантите пред парламента, а само ще отложи взимането на решение. И Мей разкритикува лидера на лейбъристката опозиция Джереми Корбин за обратния му завой в подкрепа на втори референдум, уверена, че и за това в Камарата на общините (все още) няма мнозинство. Премиерката призова депутатите да не гласуват за поправката на Ивет Купър утре (\"Връзването на ръцете на правителството чрез искане за промяна на дневния ред на парламента би имало значителни последствия за начина, по който се управлява Великобритания\"), но Купър не звучеше като убедена: \"Ако нямаме прието законодателство, какви гаранции имаме, че правителството ще спазва каквито и да било решения на депутатите?\", попита тя. Сега това едва ли има значение. Дали властта е ръцете на Купър или Мей, изборът е един и същ: депутатите ще трябва да избират между сделка и отлагане. И в двата случая парламентът ще отхвърли варианта без сделка.   /БТА/", "date": "2019.02.27", "title": "\"Индипендънт\": Вариантът напускане на ЕС без сделка отпада"}
{"url": "https://www.faktor.bg/bg/articles/novini/svyat/tramp-i-kim-govoriha-10-min-na-chetiri-ochi", "text": "Президентът на САЩ Доналд Тръмп и севернокорейският лидер Ким Чен Ун демонстрираха оптимизъм днес в Ханой в началото на втората им среща. Двамата лидери първо си стиснаха ръцете пред американски и севернокорейски знамена в луксозния хотел \"Метропол\". \"Мисля, че това ще бъде един успех\", каза Тръмп пред медиите. Той изрази надежда, че втората среща на върха между САЩ и Северна Корея, фокусирана върху денуклеаризацията на режима в Пхенян, ще бъде \"по-добра или еквивалентна на първата среща\", предаде Франс прес. \"Мисля, че вашата страна притежава великолепен икономически потенциал, той е невероятен и няма граници. Мисля, че вас ви чака великолепно бъдеще, доколкото вие сте великолепен лидер. Искам да видя как ще стане това и ние ще помогнем да се направи така, че това да се случи\", каза Тръмп. Ким пък заяви, че е сигурен, че този път ще бъдат постигнати положителни резултати, предаде Франс прес. \"Напълно сигурен съм, че този път ще има големи резултати, които ще бъдат приветствани от всички. Ще направя всичко по силите си, за да се случи това\", каза Ким. \"Президентът Тръмп прояви мъжество, взимайки участие в тази среща на върха. Нашите страни със съвместни усилия преодоляват недоверието и проблемите. Аз съм уверен, че срещата на върха ще донесе реални резултати\", заяви севернокорейският лидер, цитиран от ТАСС. Вашингтон изисква от Пхенян да се откаже от ядрения си арсенал в замяна на вдигане на санкциите, но никакъв конкретен напредък в тази насока не беше отчетен от първата среща на между Тръмп и Ким през юни миналата година в Сингапур досега, отбелязва Франс прес. Срещата на двамата лидери на четири очи продължи около 10 минути. След това започна официална вечеря, в която от американска страна участват държавният секретар Майк Помпео и началникът на канцеларията на Белия дом Мик Мълвейни, а от севернокорейска - заместник-председателят на ЦК на Корейската трудова партия Ким Йон Чхол и министърът на външните работи И Йон Хо. Има преводачи от двете страни, но не присъства Ким Йо Чен, сестра и близък съветник на Ким Чен Ун. Очаква се вечерята да продължи близо два часа, предаде ТАСС, цитирана от БТА. В началото на вечерята Тръмп даде висока оценка на своите \"много специални отношения\" с Ким, съобщи АП. Преди това американският президент изрази надежда пред репортери в хотел \"Метропол\", че \"много неща ще бъдат решени\" и че срещата ще доведе до \"чудесна, наистина чудесна ситуация\" в дългосрочен план. Тръмп предположи, че вечерята ще бъде кратка, защото се очаква четвъртък да бъде \"много натоварен ден\".", "date": "2019.02.27", "title": "Тръмп и Ким говориха 10 мин. на четири очи"}
{"url": "https://www.faktor.bg/bg/articles/novini/balgariya/ninova-atakuva-da-vi-prilicham-na-stanishev-dokoga-da-nosya-vina-za-chuzhdi-politicheski-greshki", "text": "\"Президентът върна Изборния закон с абсолютно същите мотиви като нашите, на БСП\", заяви пред БНТ лидерът на БСП Корнелия Нинова. По думите и, това обаче не означава \"привързване\" към една партия. Нинова добави, че не вижда смисъл депутатите от БСП да влизат в пленарна зала, въпреки призива на президента. Тя нарече \"подмяна на фактите\" думите на депутата Красимир Янков. \"Да ви приличам на Сергей Станишев? Докога да нося вина за чужди политически грешки?\", атакува Нинова решения вземани от нейния предшественик. \"Пътуването на колегите на изложение за лов и риболов е абсолютно недопустимо. Аз никога не бих ги пуснала\", оцени тя.", "date": "2019.02.27", "title": "Нинова атакува: Да ви приличам на Станишев? Докога да нося вина за чужди политически грешки?"}
{"url": "https://www.faktor.bg/bg/articles/obshtestvo/zakon-i-red/zapochna-deloto-sudzhukgeyt", "text": "Бизнесменът от Добрич, по чийто сигнал започна разследването, станало известно като „Суджукгейт”, се оплака, че е подложен на репресия и останал без бизнес.  Днес съдът даде ход на делото срещу бившия депутат и местен лидер от ГЕРБ в Добрич Живко Мартинов, който сяда на подсъдимата скамейка заради изнудване за месни деликатеси.  Според прокуратурата Мартинов е рекетирал месаря Антон Проданов за 4 тона суджук и по 30 кг телешка пастърма и филе „Елена” с аргумента, че мръвките били предназначени лично за „г-н Бойко Борисов и други високи хора от ГЕРБ“. На днешното разпоредително заседание по делото бизнесменът, който твърди, че станал жертва на изнудване между 2012-2013 г., Антон Проданов, предяви претенции за сумата от 36 168,20 лв., която ексдепутатът Живко Мартинов да му възстанови, ако бъде признат за виновен. Месарят с нежелание коментира случая и обясни, че след избухването на скандала срещу него и останалите свидетели започнала репресия от всички институции на местна почва:    „Не желая да коментирам! Всичко очаквам. Не мога да преценя и обвиня някого. Има абсолютна репресия, както срещу мен, така и срещу всички свидетели. Проверки, сигнали, преписки. Има загуби, които са ми причинени, затова съм решил да се конституирам като граждански ищец. Бизнесът ми приключи с актове, запори и затваряне на цех“. Въпреки че в обвинителния акт по делото е записано, че изнудването за солидните количества суджук по специална рецепта, се случило с неслучайното споменаване на името на премиера, от прокуратурата обясниха, че засега не смятат да разпитват Бойко Борисов: „Предметът на обвинението е за изнудване, а не кой се е облагодетелствал впоследствие по веригата. Ние приемаме, че това е елемент от заплахата, тъй като не е използвана сила, а заплаха. Използвайки това име, подсъдимият цели категорично и безспорно да сломи волята на изнудвания“, посочи прокурор Петър Белчев. Според адвоката на Живко Мартинов, в обвинението си прокуратурата не е изяснила  къде е отишъл суджукът: „Поне според мен е важно дали една вещ е била взета и искана за себе си или за другиго. В закона има две алтернативи . След като прокуратурата сама сочи в обвинителния акт, че е използвано името на премиера, следователно трябва поне да напише в хода на разследването установихме, че са стигнали или не са стигнали до премиера. Това е важно с оглед правото на защита. Нека каже прокуратурата“, посочи адвокат Христо Ботев. Делото срещу бившия депутат от ГЕРБ продължава през април с разпити на свидетели.", "date": "2019.02.27", "title": "Започна делото \"Суджукгейт\""}
{"url": "https://www.faktor.bg/bg/articles/tragediya-vav-varna-sled-godini-tormoz-mazh-prebi-do-smart-zhena-si", "text": "Мъж на 41 години - Борислав Н. е бил привлечен като обвиняем късно вчера за убийството на съпругата си, извършено по особено мъчителен начин и с особена жестокост, съобщават от прокуратурата. Той е бил задържан за срок до 72 часа от наблюдаващия делото  прокурор. До изтичането на срока на предварителното задържане Окръжната прокуратура във Варна ще внесе искане в съда за вземане мярка за неотклонение \"Задържане под стража\" на Борислав Н. На 24 февруари тази година в жилището, наето от семейството, Борислав пребил съпругата си. Двамата били женени от няколко години, но бракът им не вървял. За поредна вечер между съпрузите, които били в развод, избухнал скандал, който продължил с жесток побой над 40-годишната жена от домашния насилник. След като оставил съпругата си в безпомощно състояние, Борислав позвънил на майка си и я повикал да дойде, за да изнесе багажа си. След това майка и син напуснали жилището, без да се интересуват за състоянието на пребитата жена. След като 40-годишната жена не отговаряла на телефонните повиквания на майка си, бил подаден сигнал в Първо районно управление на МВР във Варна. Изпратени били служители на МВР и на пожарната на адреса, които успели да влязат в заключеното жилище през балкона на 25 февруари. Там било открито тялото на убитата. Незабавно бил извършен оглед на местопроизшествието от разследващи полицаи в ОД на МВР във Варна под ръководството на дежурен прокурор от Окръжната прокуратура във Варна. Извършената аутопсия показала, че смъртта е настъпила от масивен кръвоизлив в мозъка, причинен чрез множество удари в главата със или върху твърди тъпи предмети. Действията по разследването показват, че малтретираната жена е подавала няколко жалби за домашно насилие срещу агресивния си съпруг през годините на брака им. Борислав е бил предупреждаван с полицейски протоколи за наказателната отговорност, която носи за заплахите и причинените телесни повреди на съпругата си. Впоследствие обаче жената съобщавала в полицията, че отношенията помежду им са се подобрили. На 26 февруари тази година е било насрочено бракоразводното дело на семейството във Варненския районен съд. Пресцентърът на Апелативната прокуратура във Варна припомни, че в петък, 22 февруари 2019 г., бяха публикувани промени в Наказателния кодекс. Една от тях криминализира убийство, извършено при условията на домашно насилие, като го наказва със същия срок лишаване от свобода, както за предумишлено убийство – от 15 до 20 години, доживотен затвор или доживотен затвор без замяна. Промените в Наказателния кодекс обаче влязоха в сила на 26 февруари, или два дни след убийството във Варна.", "date": "2019.02.27", "title": "Трагедия във Варна: След години тормоз мъж преби до смърт жена си дни преди развода"}
{"url": "https://www.faktor.bg/bg/articles/dolapat-poc-apva", "text": "Дoлapът в нaчaлoтo нa вaлyтнaтa тъpгoвия в cpядa лeĸo пocĸъпвa, възcтaнoвявaйĸи зaгyбeни пoзиции cпpямo eвpoтo и фyнтa cтepлинг, ĸaĸтo и ĸъм пoвeчeтo cвeтoвни вaлyти. Bъв фoĸycнa внимaниeтo нa пaзapa e paзвитиeтo нa cитyaциятa oĸoлo Вrехіt, тъpгoвcĸитe пpeгoвopи Baшингтoн и Πeĸин и мoнeтapнaтa пoлитиĸa нa CAЩ, предава money.bg. Πpeдceдaтeлят нa Фeдepaлния peзepв Джepъм Πayeл във втopниĸ пpeд бaнĸoвия ĸoмитeт нa Ceнaтa изнece шecтмeceчния cи дoĸлaд зa пapичнoĸpeдитнaтa пoлитиĸa нa peгyлaтopa. Toй oцeни блaгoпpиятнo cъcтoяниeтo нa иĸoнoмиĸaтa, нo oтбeлязa peдицa пpoтивopeчиви тeндeнции и cигнaли. Te oпpaвдaвaли янyapcĸoтo peшeниe нa Фeд дa \"пpoяви тъpпeниe\" в пo нaтaтъшнoтo вдигaнe нa ocнoвнитe лиxвeни cтaвĸи. Mиpoлюбивия тoн нa Πayeл oтcлaби пoзиции тe и ĸypca нa дoлapa, ĸoйтo във втopниĸ cпaднa cпpямo ocнoвнитe cвeтoвни вaлyти c нa 0,4%. Kъм eвpoтo aмepиĸaнcĸaтa вaлyтa пoeвтиня c 0,3%, ĸъм йeнaтa - c 0,4%и c цeли 1,2% пo oтнoшeниe нa пayндa. Tepeзa Meй зaяви вчepa зa нaмepeниeтo cи нe пo-ĸъcнo oт 12 мapт дa пpoвeдe втopo глacyвaнe в пapлaмeнтa нa cпopaзyмeниeтo зa излизaнe нa Beлиĸoбpитaния oт EC. Aĸo тeзи ycлoвия зa Вrехіt бъдaт oтxвъpлeни, тoвa щe пoзвoли пapлaмeнтът дa пpoвeдe дo 13 мapт глacyвaнe пo въпpoca, мoжe ли Oбeдинeнoтo ĸpaлcтвo дa излeзe oт Eвpocъюзa бeз cдeлĸa c Бpюĸceл. Πpи oтxвъpлянe нa тaзи възмoжнocт Meй щe иcĸa ĸaмapaтa нa oбщинитe дa глacyвa oтлaгaнe нa cpoĸoвeтe зa нaпycĸaнe нa EC. Фyнт cтepлинг днec пoeвтинявa cпpямo aмepиĸaнcĸaтa вaлyтa дo $1,3240, cлeд ĸaтo вчepa ĸypca мy ce пoĸaчи дo $1,3288 зa пayнд. Kъм oбщaтa вaлyтa бpитaнcĸитe пapи днec ce тъpгyвaт пpи ĸypc 1,1638 eвpo зa фyнт в cpaвнeниe c 1,1636 eвpo дeн пpeди тoвa. Eвpoтo cyтpинтa в cpядa cпaдa и пo oтнoшeниe нa дoлapa - c 0,1%, дo $1,1378 в cpaвнeниe c нивoтo c $1,1389 в ĸpaя нa вчepaшнaтa тъpгoвия. Aмepиĸaнcĸaтa вaлyтa лeĸo пocĸъпвa cпpямo япoнcĸaтa и ce paзмeня пo 110,57 йeни зa дoлap пpи 110,59 йeни вчepa в ĸpaя нa cecиятa. Kypcът нa eвpoтo ĸъм йeнaтa cпaдa c 0,13% - дo 125,79 йeни в cpaвнeниe c c 125,95 йeни във втopниĸ вeчepтa.", "date": "2019.02.27", "title": "Дoлapът пocĸъпвa"}
{"url": "https://www.faktor.bg/bg/articles/borisov-se-sreshtna-s-nay-dobriya-ni-skior-albert-popov", "text": "Премиерът Бойко Борисов се срещна с българския състезател по ски алпийски дисциплини Алберт Попов преди началото на днешното правителствено заседание в Министерски съвет. Попов подари на министър-председателя две картини и спортен екип с автограф.  От своя страна, Борисов пожела успех на българския скиор при следващите състезания. Алберт Попов участва на две световни първенства и на зимни олимпийски игри – Пьонгянг 2018. На 29 януари 2019 стана едва вторият български скиор-алпиец с класиране в първите 10 от стартове за световната купа 33 години след последното място в десетката на Петър Попангелов от 21 януари 1988.", "date": "2019.02.27", "title": "Борисов се срещна с най-добрия ни скиор Алберт Попов"}
{"url": "https://www.faktor.bg/bg/articles/vnuchka-na-sakskoburggotski-gotvi-kontsert-za-8-mi-mart", "text": "Внучката на Симеон Сакскобургготски Мафалда ще изнесе концерт в Мадрид. Това съобщи испанското издание Hola, което нарече певицата \"принцеса на феминизма\". По повод 8-ми март в Мадрид ще се проведе фестивала \"Ellas Crean\", посветен на равенството между половете. Музикалното събитие се провежда вече над 10 години и празнува ролята на испанските жени като творци. Концертът на Мафалда ще бъде на 6 март в легендарната \"Sala Siroco\" в Мадрид. Фестивалът обединява различни професионалистки от всички сфери на изкуството: певици, актриси, танцьорки, писателки, режисьорки. \"Тази година във фестивала ще има участие на принцеса\", коментират от Hola. Мафалда Сакскобургготска е дъщеря на Кирил и Росарио Надал. През ноември 24-годишната певица пусна ново видео. Клипът ѝ \"Hate me right\" събра над 100 000 гледания за три седмици, а Мафалда благодари на феновете си през профила си в Инстаграм. Във видеото тя залага на изчистена визия. Гримирана е с блестящи сенки за очи, съвсем малко руж и нежнорозов гланц за устни. Сменя рокля в средновековен стил и класическа риза - и двете, решени в бяло. Режисьорки на клипа са младите таланти Симон Риджел и Маги Маклафлин. Мафалда е певица, пианист и композитор, а от няколко години има участия в заведения в Лондон и Ню Йорк. През октомври Сакскобургготска пя акапелно на партито-промоция на новата колекция на Майкъл Корс в лондонския хотел \"Clardige's\". Тя бе и сред най-търсените лица по време на отминалата Седмица на модата в Ню Йорк.", "date": "2019.02.27", "title": "Внучка на Сакскобургготски готви концерт срещу дискриминацията на жените преди 8-ми март"}
{"url": "https://www.faktor.bg/bg/articles/kultura/art-faktor/aleksandar-yordanov-predstavya-patriotichni-urotsi-sreshtu-mitovete-i-falshifikatsiite-v-istoriyata-ni", "text": "На 28 февруари, четвъртък от 18,30 ч ще бъде представена книгата „Патриотични уроци” на доц. д-р Александър Йорданов. Премиерата ще се състои в галерия „Сан Стефано”, на ул. „Сан Стефано” 22. Книгата съдържа 38 студии и статии за смисъла на родолюбието написани под формата на уроци за „млади патриоти и демократи”.  „Патриотични уроци” – това са пропуснатите от българското образование уроци.  Александър Йорданов представя някои от най-важните събития и личности от новата българска история от гледна точка на българските национални интереси. В центъра на авторовото разбиране на историята е съдбата на човека. Възстановени са премълчавани страници от национално-освободителното движение, Съединението, антибългарските преврати и терористични акции в историята ни, държавният преврат на 9-ти септември 1944 г., престъпният „Народен съд”, комунистическият терор срещу българския народ, опитът да бъде ликвидирана независимата българска държава, престъплението с мълчанието за Чернобилската авария, руската хибридна война срещу България и др. Оригинален е прочитът на делото на личности като В. Левски, Хр. Ботев, З. Стоянов, Ст. Стамболов, Иван Вазов, Димо Кьорчев, проф. д-р Ив. Шишманов, П. К. Яворов, Димитър Талев, Александър Караманов и др. Приносни са страниците за отражението на Балканската война в литературата, както и наблюденията върху образа на Македония в българската литература, борбата за свобода и независимост на българските горяни и балтийските „горски братя”. Осветляват се малко известни драматични страници от историята и на други народи – трагедията „Катин”, Гладомора в Украйна, „Пражката пролет”, раждането на полската „Солидарност”, бунтовете в срещу режима в СССР и др.   Срещаме се с личности, които са откривали Бога само в родината си.  Според автора изчистването на прочита на новата ни история от напластените лъжи на комунистическата историография и пропаганда е важно за оцеляването ни като народ, за националното ни самочувствие и европейско настояще.  Книгата е посветена на паметта на двама достойни българи: големия български писател, драматург и публицист Георги Марков и Илия Минев – несломения борец за свобода и човешки правдини.  Авторът е Председател на 36-то Народно събрание,  посланик на Р България в Полша, Литва, Латвия, Естония и Р Македония, доцент д-р в Института за литература при БАН, член на Управителния съвет и Директор на Програма „Гражданско общество и демокрация” при Атлантическия съвет на България.", "date": "2019.02.27", "title": "Александър Йорданов представя „Патриотични уроци” – срещу митовете и фалшификациите в историята ни"}
{"url": "https://www.faktor.bg/bg/articles/pravitelstvoto-predlaga-promeni-v-zakona-za-kadastara-i-imotniya-registar", "text": "Министерският съвет одобри промени в Закона за кадастъра и имотния регистър, насочени към подобряване на административното обслужване и качеството на кадастралната карта и кадастралните регистри, и намаляване на документооборота на хартиен носител между различните администрации, съобщиха от правителствената пресслужба. Лицата, придобили правоспособност по кадастър по реда на Закона за кадастъра и имотния регистър (ЗКИР), ще могат да подпомагат службите по геодезия, картография и кадастър (СГКК), при административното обслужване на потребителите на кадастрални услуги, за което няма да получават възнаграждение. Това са инженери по геодезия, с образователно-квалификационна степен „магистър“ и минимум 2 години професионален стаж в областта на кадастъра. Увеличаването на териториалното покритие на страната с кадастрална карта и кадастрални регистри, увеличаването на броя на новопостроените сгради в големите градове и курортните комплекси и на инфраструктурните обекти, значително увеличи броя на заявленията за услуги, което създава необходимост от подпомагане на службите по геодезия, картография и кадастър. Към момента покритието на страната с кадастрална карта и кадастрални регистри е 72%, като се предвижда до средата на 2019 г. да достигне 90%. Включването на правоспособни лица в процеса ще подобри и ускори обслужването на гражданите и бизнеса. Не се предвижда въвеждане на допълнителна такса за гражданите, която те да заплащат на правоспособните лица. Гражданите ще заплащат нормативно определената държавна таксата за съответната услуга. Правоспособните лица ще имат право на достъп до информационната система на кадастъра, какъвто имат общинските служби по земеделие и общините. Чрез информационната система на кадастъра, правоспособните лица ще имат право само да получават скици на поземлени имоти, скици на сгради, схеми на самостоятелни обекти в сгради и съоръжения на техническата инфраструктура, както и удостоверения за наличие или липса на данни, но няма да могат да правят изменения на данните в тези документи и в кадастралната карта и в кадастралните регистри. Документите ще се изработват автоматично от информационната система на кадастъра, ще бъдат разпечатвани от правоспособните лица и след като те ги удостоверят, ще ги предоставят на потребителите на хартиен носител. Тези документи ще имат силата на официален документ, издаден от Агенцията по геодезия, картография и кадастър (АГКК). Редът и условията за осъществяване и прекратяване дейността на правоспособните лица, при подпомагане на СГКК в административното обслужване, както и документите, които ще могат да предоставят, ще се определят в наредба. Необходимото ниво на познание на нормативната уредба и новостите в областта на геодезията, картографията и информационните системи ще се гарантира чрез задължението правоспособните лица да поддържат и повишават професионалната си квалификация. На всеки 2 години след годината, в която са придобили правоспособност или са преминали предишен курс, те ще са длъжни да преминат обучителен курс, по програма, одобрена от АГКК. С промените се диференцират санкциите спрямо поредността на извършване на нарушения на нормативните изисквания от правоспособни лица. При първо нарушение ще се налага глоба в размер от 1000 до 5000 лв. или имуществена санкция на стойност от 5000 до 10 000 лв. При повторно нарушение ще се пристъпва към отнемане на правоспособността за срок от 1 до 3 години, като срокът ще се определя в зависимост от степента и характера на нарушението. Съдебните органи и заинтересованите лица - собственици на недвижими имоти вече могат да получават електронни скици, схеми и удостоверения от АГКК, чрез информационната система на кадастъра, като тези електронни документи ще могат да се използват за провежданите производства от административните и съдебните органи. Добавянето на заинтересованите лица позволява електронната скица, схема или удостоверение да се предостави в електронен вид на съдебен или административен орган, на лице с публични функции или организация, предоставяща обществени услуги, за целите на производството, водено от тези органи и лица. От тази възможност ще могат да се ползват и съдиите по вписванията, които при провеждане на производството по вписване на актове за собственост в книгите по вписванията, извършват задължителна проверка за наличие на скица/схема на имота, за който се извършва вписването.", "date": "2019.02.27", "title": "Правителството предлага промени в Закона за кадастъра и имотния регистър"}
{"url": "https://www.faktor.bg/bg/articles/ikonomika/turizam/venetsiya-vavezhda-taksa-za-poseshtenie-na-turisti-ot-1-may", "text": "От 1 май туристите, желаещи да видят града на лагуната, ще трябва да заплащат по 3 евро такса за човек на ден. Едно от най-посещаваните места в света залага на \"по-цивилизовани туристи” - това е обяснението на градската управа за въвеждане на таксата. Венеция е постоянно препълнена с туристи и се задъхва в поддръжката на чистотата и благоприличието, а местните жители дори започнаха да напускат града. “Без багаж“ в традиционните страноприемници на Япония Таксата ще бъде събирана чрез билетите за транспорт към и в града. Ако експериментът даде положителни резултати, таксата може и да се вдигне до 10 евро. Венеция вече налага солени глоби за замърсяване, както и за неприлично облекло. Гостите на града плащат и такса престой и в хотелите. Венеция е в списъка на ЮНЕСКО за културно и историческо наследство в света и се посещава от 30 милиона туристи годишно. На ден от там минават средно 80 000 посетители, а местните жители са 261 000.", "date": "2019.02.27", "title": "Венеция въвежда такса за посещение на туристи от 1 май"}
{"url": "https://www.faktor.bg/bg/articles/ikonomika/ek-balgariya-e-sred-darzhavite-s-ikonomicheski-disbalansi", "text": "Европейската комисия представи днес оценката си за напредъка на държавите от ЕС в изпълнението на задачите в икономическата и социалната област. В годишната си оценка се отбелязва необходимостта от насърчаване на инвестициите, извършване на отговорни фискални политики и изпълнението на добре планирани реформи. Предизвикателствата се различават значително в различните държави и изискват подходящи и целенасочени политически действия, се посочва в съобщението. Настоящият преглед на предизвикателствата пред отделните държави се извършва в момент, в който се очаква растежът на европейската икономика през 2019 г. да продължи за седма поредна година, но по-умерено. Заетостта е на рекордно високо равнище, а безработицата е на рекордно ниско равнище. Публичните финанси също се подобриха, въпреки че някои държави все още са изправени пред високи равнища на дълг. Равнището на производителността остава слабо, застаряването на населението се засилва и бързите технологични промени оказват значително въздействие върху пазара на труда. В някои от държавите равнищата на действителните доходи на домакинствата се запазват под тези отпреди кризата. Младежката безработица намаля значително, но в някои държави е все още неприемливо висока. Във време на по-силно изразена несигурност в световен мащаб от решаващо значение е държавите в ЕС да ускорят действията си за повишаване на производителността, да подобрят устойчивостта на своите икономики и да осигурят условия икономическият растеж да бъде от полза за всички граждани. След представянето през ноември на годишния обзор на растежа и на препоръката за икономическата политика на еврозоната, с които се определят задачите на европейско равнище, в днешните 28 доклада по държави се обръща внимание на националното измерение на европейския семестър. В докладите се предоставя подробен анализ на специфичните за всяка държава икономически и социални предизвикателства. Те ще послужат като основа за обсъждане с държавите на техните национални политически решения преди те да изготвят своите национални програми през април и ще доведат до изготвяне в края на пролетта на годишните препоръки за всяка държава. Комисията поставя началото на обсъждане на предизвикателствата и задачите, свързани с инвестициите, в държавите от ЕС и представя първи идеи за това как европейските средства, особено фондовете на политиката на сближаван, може да бъдат от полза в общностния бюджет до 2027 година. Тази стъпка ще послужи за осигуряване на по-голяма съгласуваност на икономическите политики и използването на средствата на ЕС, които представляват значителна част от публичните инвестиции в някои държави. В докладите по държави се прави оценка на напредъка при изпълнението на препоръките за всяка държава от юли миналата година. Държавите са постигнали известен или по-голям напредък в изпълнението на повече от две трети от препоръките, издадени след 2011 година. Държавите са постигнали най-голям напредък по отношение на препоръките в областта на финансовите услуги. Траен напредък бе постигнат и в реформите за улесняване на създаването на работни места на постоянни договори. Един от начините, които използва ЕК през последните години, за да помогне на държавите да увеличат усилията си за реформи, е чрез нейната програмата за подкрепа на структурните реформи. Тази година по програмата за подкрепа на структурните реформи ще бъде предоставена техническа помощ на 26 държави за изпълнението на повече от 260 проекта. Те са в допълнение към над 290 проекта, подбрани през 2017 г. и 2018 година. През ноември миналата година ЕК започна задълбочени прегледи за 13 държави от ЕС, за да оцени дали те са засегнати от макроикономически дисбаланси. Комисията стигна до заключението, че съществуват дисбаланси или прекомерни дисбаланси във всички тези 13 държави, но в някои случаи сериозността на дисбалансите намалява. В България, Германия, Испания, Франция, Хърватия, Ирландия, Холандия, Португалия, Румъния и Швеция са налице икономически дисбаланси. В Кипър, Гърция и Италия са установени прекомерни дисбаланси. Комисията ще продължи да прави преглед на развитието и на политическите мерк, предприети от всички държави с дисбаланси или прекомерни дисбаланси, по специално наблюдение по европейския семестър. Комисията представи днес своето становище за променения проект на бюджетен план на Словения, тъй като представеният през октомври миналата година се основаваше на сценарий \"без промяна в политиката\" и беше отново представен междувременно. Според ЕК промененият проект на бюджетен план създава опасност от неспазване на разпоредбите на пакта за стабилност и растеж. Както според плана на Словения, така и според ЕК, се очакват проектът на бюджетен план да доведе до значително отклонение от плана за корекции за постигане на средносрочната цел на страната. Затова Словения е приканена да предприеме необходимите мерки в рамките на националните бюджетни процедури, за да бъде бюджетът за тази година в съответствие с изискванията на пакта за стабилност и растеж. Гърция се присъедини към процеса на европейския семестър след като приключи своята програма за подкрепа на стабилността през миналото лято. Комисията прие втория си доклад в рамката за засилено наблюдение. В доклада се прави оценка на постигнатия от Гърция напредък по свързаните с политиките ангажименти, поети на заседанието на Еврогрупата през юни 2018 г. В доклада се стига до заключението, че макар Гърция да е постигнала значителен напредък в изпълнението на специфичните си ангажименти за реформи до края на 2018 г., скоростта в някои области е бавна и е довела до закъснения в свързаните с тях ключови реформи. Комисията представи доклада за напредъка по изпълнението на препоръката на Съвета от 20 септември 2016 г. за създаване на национални съвети по производителността. В доклада се оценяват измененията в производителността и конкурентоспособността в ЕС и се прави общ преглед на създадените в края на 2018 г. съвети по производителността. Национални съвети по производителността вече са създадени в 10 държави от еврозоната. Всички останали държави от еврозоната потвърдиха намерението си да създадат такива съвети в близко бъдеще. Комисията прие също предложение за запазване на решението на Съвета на ЕС от 2018 г. за насоките за политиките за заетост на държавите от ЕС. Тазгодишното предложение потвърждава отново съответствието на насоките за заетостта с 20-те принципа на Европейския стълб на социалните права, тъй като общите им цели и приоритети продължават да бъдат валидни. Насоките за заетостта съдържат общи приоритети и цели за националните политики за заетостта и предоставят правно основание за специфични за всяка държава препоръки в тези области, които трябва да бъдат приемани повторно всяка година. Комисията представи също доклад за изпълнението на препоръката на Съвета \"Пътища за повишаване на уменията\", която е част от новата програма за придобиване на умения за Европа, представена от ЕК през юни 2016 година. Досега 61 милиона възрастни граждани в ЕС са завършили в най-добрия случай прогимназиален етап на основното образование. С тази препоръка държавите поеха ангажимент да предложат на възрастните хора с ниски умения и квалификация нови и по-добри възможности за усъвършенстване на тяхната основна езикова и математическа грамотност, и на уменията им в областта на цифровите технологии. В доклада се прави преглед на мерките, предприети от държавите. Очаква се Съветът на ЕС да обсъди докладите по държави заедно с резултатите от задълбочените прегледи. През следващите месеци ЕК ще организира двустранни срещи с държавите от ЕС по съответните доклади. Заместник-председателите, комисарите и службите на ЕК ще посетят държавите, за да се срещнат с правителствата, парламентите, социалните партньори и други заинтересовани страни, с които ще обсъдят оценките в докладите.", "date": "2019.02.27", "title": "ЕК: България е сред държавите с икономически дисбаланси"}
{"url": "https://www.faktor.bg/bg/articles/chetiri-banki-finansirali-sdelkata-na-domuschievi-za-nova-tv", "text": "Консорциум от четири банки е осигурил 100 млн. евро за сделката по прехвърлянето на \"Нова броудкастинг груп\" на братя Домусчиеви, сочи информация в Търговския регистър, посочва Медиапул. Основното финансиране идва от УниКредит Булбанк – 50 млн. евро. Останалите средства се осигуряват от белгийския клон на БНП Париба – 20 млн. евро, ОББ – 20 млн. евро и Банка ДСК – 10 млн. евро. Сделката за прехвърлянето на \"Нова броудкастинг груп\", в която влиза втората по големина частна телевизия в страната - Нова телевизия, беше официално обявена на 22 февруари. Шведската компания \"Модърн таймс груп\" (Modern Times Group) прехвърля своите 95% в \"Нова броудкастинг груп\" на компанията \"Адванс Медиа груп\", чиито собственици са Кирил и Георги Домусчиеви. Цената на сделката е 185 млн. евро. Тя предвижда \"Адванс Медиа груп\" да придобие изцяло Нова телевизия и мажоритарен дял от интернет компанията \"Нет инфо\". Прехвърлянето трябва да бъде одобрено от Комисията за защита на конкуренцията, която по-рано спря прехвърлянето на Нова на чешкия милиардер Келнер с мотива, че купуваната компания е прекалено голяма. Ако сделката сега получи зелена светлина от антимонополния орган, за първи път една от големите частни телевизии в страната ще стане собственост на българи, които досега официално не са се занимавали с подобен бизнес. До момента и бТВ, и Нова са били притежание на големи международни компании, които развиват медиен бизнес. MTG купи Нова през 2008 г. за доста по-висока цена от тази, на която сега продава бизнеса си у нас. Преди десетина години шведската компания плати 620 млн. евро за кабелния канал \"Нова+\" и 80% от списание \"Ева\", собственост на гръцката \"Антена груп\". \"Нова броудкастинг груп\" се състои от седем телевизионни канала. Компанията включва и онлайн бизнес. В нея работят 650 души. Приходите от продажби за миналата година са 213 млн. лева, а оперативната печалба е 41 млн. лева.", "date": "2019.02.27", "title": "Четири банки са кредитирали сделката на Домусчиеви за Нова ТВ"}
{"url": "https://www.faktor.bg/bg/articles/deputati-ot-pravna-komisiya-se-podpisaha-pod-promenite-za-bankite-v-gpk-predlozheni-ot-ombudsmana", "text": "Депутати от парламентарната правна комисия се подписаха под промените в ГПК, предложени от омбудсмана Мая Манолова.По този начин започна процедурата по обсъждане на законопроекта в НС, съобщи БНР. Предложенията на Манолова са насочени към преодоляване на неравнопоставеността между гражданите и банковите и кредитните институции.При представянето на проекта в Правната комисия той бе подкрепен от Министерство на правосъдието.Манолова заяви, че предложенията целят да върнат нарушения баланс между потребители и монополисти и банки. „Ясно е, че законодателството ни е в полза на силните на деня – монополни дружества, за бързи кредити, събирачи на дългове и банки, от една страна, и българските граждани в качеството им на потребители, от друга“, каза тя. „Привилегиите на тези субекти се изразяват в облекчената процедура, чрез която те събират своите задължения, която не дава възможност на съда служебно да следи за наличието на неравноправни клаузи. В особено привилегировано положение са банките, които в основа на едностранно изявление и представяне на извлечение от сметки могат автоматично да осъдят длъжника, както и да запорират и започнат разпродажба на цялото му имущество“, обясни омбудсманът. Подкрепа за нашите усиля е и становището на Европейската комисия, която в края на януари даде двумесечен срок на България да се приведе в съответствие с европейските изисквания, добави Мая Манолова. ", "date": "2019.02.27", "title": "Депутати от правна комисия се подписаха под промените за банките в ГПК, предложени от омбудсмана"}
{"url": "https://www.faktor.bg/bg/articles/novini/balgariya/dzhambazki-siderov-mozhe-i-da-polezen-s-vazgledite-si-za-rusiya-no-ne-e-v-nashata-grupa", "text": "Тръгваме самостоятелно на евроизборите, за да свършим нещо и да защитим позициите си. В последните месеци призовахме нашите съмишленици от ОП да се явим заедно, но там се губи много време. Не е въпрос на лидерски съревнования, а за промяната на Европа. Това заяви заместник-председателят на ВМРО и евродепутат Ангел Джамбазки в ефира на Нова ТВ.  \"Ние казваме - елате да се премерим на вътрешни избори. Какво по патриотично и демократично от това да се явим на вътрешни избори. Хората ни избират и редят. Оставете личните отношения. Ако успеем да запазим преференцията хората ще имат правото да ни оценяват\", допълни българският евродепутат.  По думите на Джамбазки Волен Сидеров може да е полезен с възгледите си към Русия, но не и в тяхната група и добива: \"ВМРО се държим умиротворително и приятелски, но не е лесен разговорът. За мен политиката е задължение да направиш дадени неща, които си обещал. Успяхме да постигнем признаването на българското малцинство в Албания, искаме същото за Косово. Борбата си заслужава - в политиката няма лесни битки\", разкри Джамбазки. Патриотът коментира и горещата тема за \"джентърството\", което определено раздели българските депутати, но и българското общество. \"Джендър пропагандата навлиза на много нива в образованието. В Министерството на образованието тези ценности са навлезли много навътре. Нека да има информираност, но не може да има пропаганда на хомосексуалност. Не може да рекламираш еднополова любов. Това не е модерно. Тук е модерно семейството между мъж и жена\", завърши Ангел Джамбазки.", "date": "2019.02.27", "title": "Джамбазки: Сидеров може и да полезен с възгледите си за Русия, но не е в нашата група"}
{"url": "https://www.faktor.bg/bg/articles/mladen-marinov-proveryavat-se-16-benzinostantsii", "text": "16 бензиностанции се проверяват по сигнал на Българската петролна и газова асоциация. Към този момент все още няма резултати. Това обяви на брифинг вътрешният министър Младен Маринов след провелия се координационен съвет, предаде БГНЕС.", "date": "2019.02.27", "title": "Младен Маринов: Проверяват се 16 бензиностанции"}
{"url": "https://www.faktor.bg/bg/articles/novini/balgariya/51-sa-sluchaite-na-morbili-v-stranata", "text": "Общо 51 са случаите на морбили в страната към момента, съобщи главният държавен здравен инспектор д-р Ангел Кунчев във връзка с разпространението на инфекциозното заболяване. За един ден броят на инфектираните се е увеличил с пет. Вчера беше регистриран първият случай на морбили във Варна - заболялата е 40-годишна жена и още четири в Благоевград. Главният здравен инспектор направи сравнение, че през миналата 2018 г. е имало 13 случая на морбили. Ангел Кунчев - главен държавен здравен инспектор: В Благоевградски регион - 40 заболели, София-град - 7, София-област - 3, Варна - 1. Всъщност Варненският е издънка на Благоевградкия, защото жената е била там на почивка. От тия 51 случая само три са с непълна имунизация, всички останали са неимунизирани. Основното ядро на заболяването продължава да бъде Благоевградски регион и вътрешноболничната инфекция в детското отделение.", "date": "2019.02.27", "title": "51 са случаите на морбили в страната"}
{"url": "https://www.faktor.bg/bg/articles/netanyahu-i-putin-razgovaryaha-na-chetiri-ochi-za-situatsiyata-v-siriya", "text": "Израелският премиер Бенямин Нетаняху се срещна днес в Кремъл с руския президент Владимир Путин, предаде Франс прес. Основната тема на разговора между двамата лидери бе ситуацията в Сирия. Иран е най-голямата заплаха за стабилността в Близкия изток, предупреди Нетаняху в началото на срещата. Той подчерта решимостта на Израел да не допусне трайно иранско присъствие в Сирия. Изключително важно е да се води диалог по въпросите на сигурността в Близкия изток, изтъкна от своя страна Путин. В делегацията на израелския премиер са председателят на Съвета за национална сигурност Меир бен Шабат и шефът на израелското военно разузнаване Тамир Хейман. Иран, ливанското шиитско движение Хизбула и Русия са основните съюзници на президента Башар ал Асад в конфликта в Сирия, припомня Франс прес. Днешната среща ще е първият по-дълъг разговор между Путин и Нетаняху след 17 септември миналата година, когато сирийската противовъздушна отбрана по погрешка свали руски военен самолет по време на операция на израелската бойна авиация. Инцидентът доведе до сериозно напрежение между Русия и Израел, отбелязва Франс прес.", "date": "2019.02.27", "title": "Нетаняху и Путин разговаряха на четири очи за ситуацията в Сирия"}
{"url": "https://www.faktor.bg/bg/articles/ministar-karanikolov-nyama-danni-za-namesa-na-chuzhda-darzhava-vav-vzrivovete-vav-vmz", "text": "ВМЗ е в забранителния списък за приватизация и за да бъде приватизиран и 1%, трябва да има решение на Народното събрание. Това, което ще бъде пуснато за приватизация, обръщам внимание, че днес мина на Министерски съвет, са неоперативни активи на дружеството – апартаменти и спортни съоръжения, които не се ползват от повече от 30 години. Забележете, това е искане и на работниците, и на мениджърите. Това каза министърът на икономиката Емил Караниколов в отговор на твърдението на бившия министър на отбраната Бойко Ноев, че тайно се подготвя приватизация на ВМЗ-Сопот, което Ноев направи в предаването „Неделя 150“ по БНР.  Според Ноев интерес към ВМЗ има държава от арабския свят. Караниколов коментира: „Може би тук се бърка с нещо друго – че ни предстои икономически и бизнес форум в Саудитска Арабия и вероятно ще бъдат осигурени договори на ВМЗ. Явно някой много го тревожи това, че ВМЗ е живо и ще работи“. Относно твърдения на Ноев, че скоро ще има данни за намеса на чужда държава във взривовете във ВМЗ през 2015 година, Караниколов заяви: \"Не ни трябват шпиони, щом Бойко Ноев е тук. Ако някой има такава информация за нещо, което се е случило преди 4 години, аз се чудя защо не го е предоставил. Добър въпрос за него\". Няма пробив в българската позиция да не преговаряме с руската страна за плащане на лиценз за производство на изделия в сферата на отбраната, каза още министърът: „От 30 години няма никакво движение по този казус. Личното ми мнение, като юристът, е, че това е гражданско-правен спор, тъй като много от тези компании от военнопромишления комплекс са вече частни. Който има претенции, да си ги търси в съда. А иначе това, което е говорил Бойко Ноев преди около 20 години, когато е бил министър на отбраната, го говори и Каракачанов сега – \"няма правни основания!\". Аз дори не участвам в смесената комисия между България и Русия. Единствено в Министерство на икономиката отговарям, но не за лицензи за производство, а за внос и износ. Тези негови (на Ноев – бел.ред.) твърдения са доста странни, но категорично тема „лиценз“ няма. Караниколов е категоричен, че не е вадил държавните предприятия от оръжейния бизнес от Сдружението на българската отбранителна индустрия (СБОИ). „Това си е абсолютно тяхно решение. ВМЗ преди два дена излязоха с официално изявление. Хубаво е да го анализирате – те са недоволни от работата и от участието си в СБОИ. Съвсем скоро ще направя среща между тях, за да си кажат истината в очите. Аз по никакъв начин не влияя на никое дружество“. Според министъра „не трябва да чакаме българската армия, за да се модернизират дружествата във военнопромишления комплекс\". „За съжаление, правим една продукция, в по-голямата си част, която е от най-ниската гама боеприпаси, която е вероятно вече на 60-70 години. Всички, включително във ВМЗ, за това работим, правим нови производства, сертифицирахме се като инвеститор клас А, подписахме предварителен договор за възможност ВМЗ да прави дронове в България. Армията си е армия. Хубаво е тя, когато се модернизира, ние да знаем в какви параметри ще бъдат, за да може българските дружества да участват и да продават на българската армия, но не трябва да чакаме само българската армия. Просто имаме една продукция, която е изключително добра, но е на около 60 години“.", "date": "2019.02.27", "title": "Министър Емил Караниколов: Няма данни за намеса на чужда държава във взривовете във ВМЗ"}
{"url": "https://www.faktor.bg/bg/articles/novini/balgariya/tomislav-donchev-zastava-nachelo-na-natsionalniya-savet-na-horata-s-uvrezhdaniya", "text": "Министерският съвет определи вицепремиера Томислав Дончев за председател на Националния съвет за хората с увреждания. Негови заместници ще бъдат министърът на труда и социалната политика Бисер Петков и министърът на здравеопазването Кирил Ананиев. В състава на съвета ще влезе и по един заместник-министър от всички министерства.  Националният съвет за хората с увреждания е консултативен орган, който участва в разработването и провеждането на държавната политика за правата на хората с увреждания. Той е част от новия Закон за хората с увреждания, а задачата му е да дава становища по проектите на нормативни актове, стратегии, програми и други, както и да си сътрудничи с органите по координация и наблюдение. В края на миналата година трябваше Валери Симеонов да стане председател на съвета. След разразилия се скандал между него и протестиращите майки на деца с увреждания, Симеонов подаде оставка.", "date": "2019.02.27", "title": "Томислав Дончев застава начело на Националния съвет на хората с увреждания"}
{"url": "https://www.faktor.bg/bg/articles/novini/svyat/chavistki-paravoenni-formirovaniya-vilneyat-na-granitsata-mezhdu-venetsuela-i-kolumbiya", "text": "Под слънцето, което пече безмилостно, те се задушават, най-вече от страх. За да работят, да намерят нещо за ядене или да избягат от обхванатата от криза Венецуела, те преминават тайно в Колумбия по преки пътища, с риск да попаднат в ръцете на страховитите \"колективос\". Роса Гутиерес върви бързо по изровената пътека, без да поглежда назад. \"Трябва да се върна, понеже дъщеря ми остана във Венецуела\", обяснява 38-годишната инженерка пред АФП, стресирана и задъхана. Със съпруга си тя е преминала границата в четвъртък, за да помага за концерт, организиран на следващия ден в Кукута. Той е бил за набиране на средства за страната ѝ. Не е било взето предвид обаче затварянето от президента Николас Мадуро на граничните пунктове между венецуелския щат Тачира и колумбийския департамент Нотре де Сантандер. От другата страна на реката, намаляла до струйка вода през този горещ сезон, двегодишната ѝ дъщеря я очаква в дома на роднини.  По пътищата обаче вилнеят \"колективос\". Тези защитници на чависткия режим действат като шпиц команди по време на демонстрациите на противници на правителството на Николас Мадуро. С качулки и револвери в ръка, те вилнеят днес и от венецуелската страна на границата с Колумбия. Тук \"не е безопасно\", казва Роса, докато съпругът ѝ я приканва да ускори крачка. Преди да навлезе в гъсталака, тя изразява съжаление заради \"много тъжната\" ситуация, от която страда нейната страна и която ги да се движат като бегълци. \"Колективос\" помогнаха в събота да не се допусне влизането във Венецуела на хуманитарната помощ, изпратена по искане на опозиционера Хуан Гуайдо, когото петдесетина държави признаха за временен президент на страната. Зад силите на реда, които репресираха демонстрантите, настояващи за отваряне на границата, те хвърляха камъни и сълзотворни гранати. Някои бяха забелязани да стрелят към колумбийската страна. Хуан Гуайдо нареди изтегляне на своите поддръжници и камионите, натоварени с храни и медикаменти, изпратени главно от САЩ. При насилието бяха ранени стотици хора и след това Богота разпореди временно затваряне на четири гранични контролно-пропускателни пункта в Норте де Сантандер, за да се направи оценка на щетите. Сега в Кукута треперят от \"колективос\", защото се говори, че да попаднеш в ръцете им е равносилно на смъртна присъда.  \"Много съм нервна, защото не познавам хората от тук, но ако не премина. . . ще остана без работа\", казва със съжаление треперещата Алис Рейес - венецуелка, която преподава в Кукута. \"Далече ли е?\", пита тази майка на три деца, която никога не е преминавала границата нелегално. Късно е и остават 40 минути пеша, но накрая тя е в безопасна зона. За \"колективос\" се знае извън Венецуела. Ръководителката на дипломацията на Европейския съюз Федерика Могерини осъди в неделя използването от чависткото правителство на \"въоръжени групи\" за сплашване на цивилните. През последните дни те станаха синоним на терор. Вървят слухове, че военни и полицаи са искали да дезертират или да преминат в Колумбия, но са били заловени от \"колективос\". Много венецуелци, преминали границата, отказват лицата им да бъдат снимани с фотоапарат или камера, от страх от отмъщение срещу техните семейства, останали в страната. \"Те са въоръжени и извън всякакъв контрол\", заяви пред АФП колумбийски полицейски източник. На територията на община Кукута полицията е преброила тридесетина тайни пункта за преминаване или \"трочас\". Поради тази пропускливост е трудно да се контролира границата, където действат също наркотрафиканти и контрабандисти. Препъвайки се в камъните, Маргарита Руеда върви бавно. Тя е на 71 години и за пръв път преминава нелегално. Нуждата от лекарство, което оскъдицата е направила от три години дефицитно във Венецуела, обаче не ѝ оставя избор. \"Трябва да преодолея страха\". Подобно на нея, 24-годишният Хосе Гуера казва, че не е виждал нищо обезпокоително по пътя. Мълчанието обаче е част от кодекса на терора. С шестте жени, които го съпровождат, между които майка му и баба му, този млад мъж, който се занимава с правене на татуировки, се присъедини в неделя към 1,1-те милиона венецуелци, имигрирали в Колумбия, отбелязва БТА.", "date": "2019.02.27", "title": "Чавистки паравоенни формирования вилнеят на границата между Венецуела и Колумбия"}
{"url": "https://www.faktor.bg/bg/articles/borisov-razgovaryal-po-telefona-sas-sauditskiya-prints-za-gazoviya-hab-balkan", "text": "Министър-председателят Бойко Борисов проведе телефонен разговор с принц Турки Бин Мохамед Бин Фахад Бин Абдулазис Ал Сауд, съветник в Кралския двор на Саудитска Арабия. В рамките на телефонния разговор, който се проведе по искане на саудитския принц, бяха обсъдени възможностите за надграждане на двустранното сътрудничество в редица сфери от взаимен интерес като енергетика, земеделие, туризъм, иновации и високи технологии, съобщиха от пресцентъра на Министерски съвет. Премиерът Борисов акцентира върху възможностите за инвестиции у нас, сред които е и проектът за изграждане на европейския газов хъб „Балкан“. Министър-председателят определи като обнадеждаващо създаването на съвместно дружество между българското министерство на земеделието, храните и горите и Компанията за инвестиции в земеделието и животновъдството на Кралство Саудитска Арабия. Според Борисов съвместната компания ще може да подпомогне бизнес-контактите и преговорите между фирми от двете страни. По думите му, от една страна това ще даде възможност да се привлекат инвестиции в българското земеделие, животновъдство и преработвателна промишленост, а от друга - е в интерес на продоволствената сигурност на Саудитска Арабия. Министър-председателят Борисов отбеляза позитивния ефект от срещата на високо ниво между Европейския съюз и Лигата на арабските държави, състояла се през изминалата седмица в египетския град Шарм Ел-Шейх. Премиерът изтъкна специално ползотворния разговор с министъра на външните работи на Саудитска Арабия в рамките на форума и изрази увереност, че и занапред диалогът между двете страни ще бъде конструктивен и ще дава добри резултати. Принц Турки Бин Мохамед Бин Фахад Бин Абдулазис Ал Сауд беше на посещение в България през декември миналата година. Тогава той разговаря с премиера Бойко Борисов в Министерския съвет в изпълнение на постигнатите договорености по време на официалното посещение на българския министър-председател в Кралство Саудитска Арабия в края на ноември 2017 г.", "date": "2019.02.27", "title": "Борисов разговаря по телефона със саудитския принц за газовия хъб \"Балкан\""}
{"url": "https://www.faktor.bg/bg/articles/novini/balgariya/n-dimov-do-10-000-lv-e-globata-za-narushenieto-na-bear-grils-s-park-rila", "text": "\"Паленето на огън и плуването в езерото са нарушения, извършени в природен парк Рила при казуса с Беър Грилс\", заяви пред бТВ министърът на околната среда и водите Нено Димов. По думите му, има съвсем съзнателно действие. Той подчерта, че са описани режимите какво е разрешено и какво не е. \"Ние сме дали съответните наказателни постановления на българската фирма, поискала разрешение за заснемането на филм. Там ще бъде предвидена и санкцията\", каза министърът. Той съобщи, че през миналата годиса са извършени 20 000 проверки, като по-голямата част от тях са били по граждански сигнали. \"Не можем да огреем навсякъде, когато гражданите направят сигнал ние правим проверки\", каза Нено Димов. \"Имало е трима души, които са били по време на снимачния период, но те не могат да бъдат 24 часа с екипа. Няма да търся Беър Грилс, но националният парк, ако открие адреса му ще му изпрати покана\", каза Димов. По думите му разпоредена е проверка, а до 10 000 е глобата за нарушението на Беър Грилс с парк Рила.", "date": "2019.02.27", "title": "Н. Димов: До 10 000 лв. е глобата за нарушението на Беър Грилс с парк Рила"}
{"url": "https://www.faktor.bg/bg/articles/ikonomika/biznes/tsenata-na-petrola-shte-skacha-sled-kato-v-opek-se-sporazumyaha-da-prodalzhat-da-namalyavat-dobivite", "text": "Петролните фючърси поскъпват рязко по време на търговията в сряда, след като Саудитска Арабия потвърди, че ще спазва ангажимента си в рамките на \"ОПЕК +\" за ограничаване на производството и че споразумението може да остане в сила дори и през втората половина на 2019-а година. Енергийният министър на Саудитска Арабия Халид ал-Фалих заяви пред телевизия CNBC, че ОПЕК и останалите важни производители, включително Русия, е необходимо да продължат да ограничават добивите и през втората половина на настоящата година, за да допринесат за стабилизиране на петролните пазари. Той подчерта, че несигурността при производството в Либия и Венецуела създава потенциални рискове за петролния пазар. Коментирайки дали \"ОПЕК +\" ще реши да удължи настоящото шестмесечно споразумение за намаляване на добивите с общо 1,2 млн. барела  на ден, министърът каза, че големите износители на петрол \"остават гъвкави\" и \"са склонни за удължаване на срока на действие\". Фючърсите на петрола Брент с доставка през април поскъпват с 1,15% обратно над 66 долара за барел, докато аналогичните фючърси на американския лек петрол нараства с над 2% към 56,70 долара като реакция и на данни на Американския петрол институт (API) от късно снощи, които отчетоха изненадващ спад с цели 4,2 млн. барела на наличните складови запаси на суров петрол в САЩ за седмицата до 22-ри февруари. Халид ал-Фалих също така посочи, че ОПЕК и неговите партньори се държат \"спокойно\", отговаряйки по този начин на посланието от понеделник на Доналд Тръмп в Туитър към петролния картел да отслаби наложените ограничения върху производството на суров петрол. \"Спокойни сме. 25-те страни-производителки предприемат много бавен и премерен подход. Както се оказа през втората половина на миналата година, ние се интересуваме преди всичко от стабилността на пазара”, заяви той пред CNBC, когато беше помолен да коментира туитър посланието на Тръмп. Анализатори коментират, че даденият от ОПЕК отговор не е посланието, което искаше да чуе Доналд Тръмп, когато в началото на седмицата оправи критики относно ограниченото производство на картела и с това провокира рязко поевтиняване на петролните фючърси.", "date": "2019.02.27", "title": "Цената на петрола ще скача, след като в ОПЕК се споразумяха да продължат да намаляват добивите"}
{"url": "https://www.faktor.bg/bg/articles/pametnitsi-na-prestapna-organizatsiya-i-chuzhda-sila-obyavila-voyna-na-balgariya-smuchat-byudzheta-na-varna", "text": "Паметниците във Варна на една \"престъпна организация\" и една \"чужда сила, обявила война на България\" ще продължат да бъдат \"художествено осветени\" и охранявани със средства от местния и централен бюджет. Това показва справка с тръжните книжа за възлагането на две обществени поръчки, обявени от областната и общинската администрации в града. Цитираните формулировки са от Закона за обявяване на комунистическия режим в България за престъпен и в конкретния случай се отнасят за паметниците на Съветската армия и \"борците против фашизма и капитализма\" в града. По 6 хил. лв. на година възнамерява да харчи Областната администрация във Варна за \"жива охрана\" и видеонаблюдение на Паметника на Съветската армия. Това показва обявление за възлагане на обществена поръчка, на обща стойност 71.2 хил. лв., публикувана на 22 февруари т.г. Останалата част от бюджета на поръчката е предназначен за охраната на сградата на самата Областна администрация на ул. \"Преслав\" №6 във Варна – 4 хил. лв., както и за още два държавни имота в местността Траката и с. Господиново – съответно 20.4 хил. лв. и 40.8 хил. лв. В същото време друг тоталитарен паметник – т.нар. Пантеон на борците против фашизма и капитализма в северната част на варненската Морска градина, ще бъде художествено осветяван наред с други градски забележителности по обществена поръчка на обща стойност 91.2 хил. лв. годишно без ДДС. Паметникът на Съветската армия във Варна е изоставен и опасен от години. Заради огромното количество бетон, излято при строежа му в началото на 70-те години на миналия век, разрушаването му винаги е оценявано като прекалено скъпо, а проектите за превръщането му в сграда с културно предназначение така и остават само на хартия. Паметникът е построен за 4 години между 1974 и 1979 г., като на него \"доброволно\" са работили над 27 хил. души. В него са излети повече от 100 хил. тона бетон, но цената на 23-метровата конструкция никога не е била обявявана. За нея могат само да бъдат правени предположения като се има предвид, че средства не са пестени нито за проекта, нито за строежа, нито за поддръжката му до 1989 г. За \"вечния огън\", горял в разпукан бронзов куб в подножието му, са били изразходвани по 4 бутилки газ на денонощие, а бронзовата врата към залите във вътрешността му е тежала 3.5 тона. През 2012 г., след като трите участнички в руската група \"Пуси райът\" бяха осъдени на по две години затвор в трудов лагер заради протестната си \"пънк молитва\" в московския храм \"Христос Спасител\", трите женските фигури върху лявото крило на паметника, високи по 11 м осъмнаха с разноцветни качулки, покриващи целите им глави. Те бяха същите като използваните от \"Пуси райът\" . Едва година по-късно стана известно, че качулките са били поставени от Пламен Горанов, който на 20 февруари 2013 г. се самозапали по време на протест срещу корупцията в местната власт във Варна. Сега след сключването на договор за охраната на паметника Областната администрация във Варна ще плати 6 хил. лв. за неговото денонощно видеонаблюдение и всекидневното му обхождане. Друг паметник от тоталитарното минало на България, за който във Варна също се харчат пари, но този път от общинския бюджет, е т.нар. Пантеон. Той е открит на 6 ноември 1959 г. по повод празнуваната тогава и в България годишнина от съветската революция в Русия. Пълното име на \"Пантеона\" е \"Паметник на загиналите борци против фашизма и капитализма от град Варна и Варненски окръг в периода 1923-1944 г.\". До 1989 г. на почетен караул пред него бяха принуждавани да стоят средношколци, а младоженците във Варна трябваше да поднасят цветя и да се снимат за спомен пред него като част от сватбения си ритуал. Сега – 30 години след 1989 г., общинската администрация във Варна продължава да отделя пари от бюджета си за художественото му и архитектурно осветление. Колко точно струва то, не е ясно, тъй като е част от общите разходи, които града отделя за осветлението на всичките си паметници. Тяхната сума е 91.2 хил. лв. годишно без ДДС. Разходите, които държавната и местната администрация във Варна правят за двата паметника - на Съветската армия и на \"Пантеона\" в Морската градина, са трудно защитими и дори влизат в противоречие с гласувания през 2000 г. Закон за обявяване на комунистическия режим в България за престъпен. В неговия Чл.1 е записано, че \"Българската комунистическа партия (тогава именуваща се Българска работническа партия /комунисти/) идва на власт на 9 септември 1944 г. с помощта на чужда сила (Съветския съюз и Съветската армия, бел. ред.), обявила война на България, и в нарушение на действащата Търновска конституция\". В Чл. 3. на същия закон е записано, че комунистическият режим в България от 9 септември 1944 г. до 10 ноември 1989 г. е обявен за престъпен, а Българската комунистическа партия е била престъпна организация, подобно на други организации, основаващи се на нейната идеология, които в дейността си са били насочени към потъпкване на човешките права и демократичната система. На това основание законът постановява, че \"всички действия на лица, които през посочения период (1944 г. - 1989 г.) са били насочени към съпротива и отхвърляне на комунистическия режим и неговата идеология, са справедливи, морално оправдани и достойни за почит\". В същото време справка в техническите спецификации към обществената поръчка за \"Техническа поддръжка на ефектно, архитектурно осветление на територията на Община Варна\" показва, че местната администрация не е включила в нея паметника на жертвите на тоталитарния режим у нас, намиращ се на бул.\"Сливница\" само на стотина метра от кметство на града.", "date": "2019.02.27", "title": "Паметници на \"престъпна организация\" и \"чужда сила, обявила война на България\", смучат бюджета на Варна"}
{"url": "https://www.faktor.bg/bg/articles/15-godishna-balgarka-na-parvo-myasto-po-shah-v-sveta", "text": "Българско момиче - първа в света по шах. Това е 15-годишната Нургюл Салимова от малкото търговищко село Крепча, която вече втори месец е на върха в световната ранглиста по шахмат до 16 години. Страстта й към черно-бялата дъска идва още в детската градина. Аз бях на четири. Тогава баща ми ме научи, как се местят фигурите. Запозна ме с играта. След това, заедно с дядо ми, започнаха да ми показват как се играе. Научих правилата, сподели младата шахматистка пред Нова телевизия. Година, след като бащата и дядото увличат Нургюл по шахмата, момичето се пробва и на първия си турнир в Силистра. Тя е най-малкият участник –  дори не е навършила 6 години. Станах първа до 8 години, като не бях навършила 6. И ми стана още по-интересно и продължих да се занимавам. Имам десет държавни титли, мисля. Аз винаги съм искала да стана световна шампионка за жени. Да се приближа максимално до Антоанета Стефанова, защото тя ми е любимата шахматистка, разказва Нургюл Салимова. Веднага като стана републикански шампион, треньорите в националния отбор видяха потенциал в нея и я поканиха в националния отбор и й предложа дори треньор. Има и случаи, когато месец не се е връщала вкъщи. Трудно е, но се свиква. Всичко е за нейно добро. Девет и една републиканска за жени. Има една световна титла до 12 години за момичета. Една европейска за момичета до 8 години. Шампионска съм на Европейският съюз, сред момчетата и момичетата, до 12 години 2015 г. Тук, в България, не се провеждат турнири за покриване на норми, толкова често. И се налага да пътувам в чужбина и да участвам в турнири там, допълва баща й Илхан Салимов. Десет години по-късно Нургюл вече има своя витрина на успехите в шахмата. Тя се подготвя дистанционно за състезанията, заедно с треньора си Живко Жеков от Бургас. Специалистът признава, че момичето от село Крепча е явление за този спорт. Вече десет години сме заедно. През тези години и други хора са работили с нея. Това, което я отличава е, че тя наистина иска да стане шампион. За нея шахът не е временно занимание, пък споделя треньорът на Нургюл Живко Жеков. А да се приближиш до постиженията на единствената българка, която е била световна шампионка по шахмат за жени, се оказва трудно, но не спортно-технически. Тук, в България, не се провеждат турнири за покриване на норми, толкова често. И се налага да пътувам в чужбина и да участвам в турнири там, заяви тя. А когато Нургюл си е вкъщи, в село Крепча, любимото и занимание е да играе блиц-шах с човека, който я е запалил по този спорт – нейния баща. От пет години Илхан Салимов няма победа над дъщеря си.  Челната позиция в световната ранглиста за жени на Нургюл ще трябва да бъде защитена още този  април. Тогава й предстои Европейско първенство за жени, а в края на годината ще мери сили в Индия с най-добрите в света.", "date": "2019.02.27", "title": "Българско момиче - първо в света по шах"}
{"url": "https://www.faktor.bg/bg/articles/ot-sdvr-i-prokuraturata-razkriha-podrobnosti-za-imotnata-mafiya", "text": "От СДВР и Специализираната прокуратура разкриха подробности относно престъпната група, свързана с имотни измами, действала на територията на Столична община. От прокуратурата заявиха, че по случая са задържани 10 души, от които 4 са с повдигнато обвинение, а останалите 6 са задържани с полицейска мярка за 24 часа. На брифинга бе съобщено също така, че преди около 7-8 месеца е постъпил сигнал за неправомерно придобиване на имоти, като от СДВР посочиха, че конкретно става въпрос за 23 имота на територията на Столична община, а имотите са придобивани чрез неистински документи. ,,В престъпната група е участвал и бивш нотариус с инициали Б. Я., който ги е подпомагал чисто интелектуално, т.е. консултирал ги е по документите и при кой нотариус да отидат, за да минат тези сделки'', разясни директорът на СДВР ст. комисар Георги Хаджиев и допълни, че е било предотвратено неправомерното прехвърляне на 9 имота. ,,Другите участници от групата са сериозен криминален контингент. Част от пострадалите са самотно живущи хора и такива с психически проблеми, които лесно могат да бъдат манипулирани или рядко поддържат връзка с роднините си. Членове на групата са осъществявали контакти с тях и са ги карали да им подписват пълномощни, които после са използвали за прехвърляне на техни недвижими имоти, които потърпевшите са загубвали'', разкриха още разследващите органи. По груби сметки на прокуратурата става въпрос за имоти с обща стойност над 300 000 лева, но все пак добавиха, че трябва да се изчака и оценителната експертиза по случая.", "date": "2019.02.27", "title": "Нотариус \"консултирал\" имотната мафия как да се снабдяват с неистинските документи"}
{"url": "https://www.faktor.bg/bg/articles/blizo-8000-represirani-shte-poluchavat-po-visoka-dobavka-kam-pensiyata-si", "text": "Общо 7946 пенсионери, получаващи добавка по чл. 9 от Закона за политическа и гражданска реабилитация на репресирани лица, ще получат плащане в увеличен размер през март т.г. Промяната в размера на допълнителната сума към пенсията им е следствие на законово установеното изискване тя да се определя от началото на всяка година като процент от средната пенсия за осигурителен стаж и възраст за страната, определена от Националния осигурителен институт (НОИ) за предходната година. По данни на НОИ средната пенсия за 2018 г. е 395,47 лева при 376,06 лева година по-рано, което налага преизчисляването на размера на добавката. Заедно с новия размер на добавката за март на правоимащите лица ще бъдат изплатени и сумите за полагащото им се доплащане за месеците януари и февруари 2019 г. Изплащането на пенсиите за месеца ще се извърши в нормативно установените срокове – от 7 до 20 март. Изплащането чрез пощенските станции ще се извършва съобразно изготвен график, предварително обявен във всяка от тях. Преводите по сметките на пенсионерите, които получават пенсиите си по банков път, ще бъдат извършени на 7 март 2019 г.", "date": "2019.02.27", "title": "Близо 8000 репресирани ще получават по-висока добавка към пенсията си"}
{"url": "https://www.faktor.bg/bg/articles/maya-manolova-shte-vnese-predlozheniya-za-promeni-v-izborniya-kodeks", "text": "Омбудсманът Мая Манолова ще внесе предложения за промени в Преходните и заключителни разпоредби на Изборния кодекс, с които да се запазят избирателните права на българските граждани във Великобритания. Това стана ясно след среща и видеоконферентна връзка на омбудсмана с представители на българската общност във Великобритания, Швейцария, Австралия.  Дискусията за избирателните права на българските граждани в чужбина е провокирана от петиция, подписана от над 150 българи от цял свят. Петицията, освен до омбудсмана, е адресирана и до президента Румен Радев и министър-председателя Бойко Борисов. В петицията българите настояват да продължи без прекъсване поетапното въвеждане на електронно дистанционно гласуване чрез разработване на пилотна система и провеждане на експерименти на реални избори, но с необвързващ резултат, още през 2019 г. Според тях за целта е важно да бъдат използвани модерни, практични и с висока степен на сигурност технологични решения, приложими за българските условия и лесно достъпни за избирателите.  Конкретната поправка, за която Манолова ще настоява, е да се запазят изборните права на българските граждани, пребиваващи на територията на Обединеното Кралство, като в допълнителните разпоредби на кодекса се прецизира понятието държава-членка на Европейския съюз. Омбудсманът Манолова заяви, че ще предложи промените още днес на заседание на правната комисия в парламента и покани участниците в дискусията също да участват в заседанието на правна комисия. Тя се ангажира, освен пред председателя на правна комисия Данаил Кирилов, промените да бъдат поставени на вниманието и на председателя на парламента Цвета Караянчева. \"Политическите и изборните права са сред основните права на гражданите и аз съм призована да ги защитавам по закон\", заяви Манолова.  Тя бе категорична, че за да се реализира волята на избирателите за въвеждане на електронното дистанционно гласуване, заявена още в референдума от 2015 г., е необходим натиск както към ЦИК, така и към Държавната агенция за електронно управление. По думите на Манолова именно от тези две институции зависи поетапното реализиране на този проект, за който има осигурени 1,5 млн. лв. европейски средства. \"Така или иначе кодексът ще бъде отворен отново. Сега е моментът темата за гласуването на българите зад граница да се постави на масата\", заяви Манолова.  Мария Спирова от Великобритания обясни, че ако досега българските граждани на Острова са имали право да гласуват в 50 изборни секции, то сега техният брой ще бъде ограничен на 35, което ще затрудни изборния процес. Тя настоя да се намери принципно решение на проблема. \"Предстои ни да загубим права - вече упражнявани с ентусиазъм\", каза Спирова. По думите ѝ благодарение на усилията на Европейския парламент /ЕП/ и след изслушване на българите във Великобритания от членовете на ЕП за Брекзит, българите на Острова, са получили сегашния си уседнал статут. Спирова каза още, че сега е нелогично и силно деморализиращо да им се отнеме това право в предстоящите избори за ЕП.", "date": "2019.02.27", "title": "Манолова внася промени в Изборния кодекс, засягащи българите в Обединеното кралство"}
{"url": "https://www.faktor.bg/bg/articles/spetssada-tragna-delo", "text": "В спецсъда тръгна делото срещу бившия народен представител от Добрич Живко Мартинов за изнудване. Прокуратурата твърди, че той искал от името на премиера 4 тона месни продукти - основно суджук, от местния бизнесмен Антон Проданов. Той от своя страна поиска да се конституира по делото като граждански ищец и предяви иск за близо 36000 лева. Пред журналисти Проданов обясни, че след акцията бизнесът му фалирал. А това станало чрез непрестанни проверки и ревизионни актове като се използвал ресурсът на държавата. Прокурорът по делото Петър Белчев обясни, че в рамките на разследването все пак не е проверявано дали четирите тона месо са стигнали до \"високи хора\" в ГЕРБ, както пише в обвинителния акт. В същото време от разследването били отделени материали, от които са образувани други дела. Адвокатът на Мартинов Христо Ботев обясни, че все още не е решил дали да настоява за разпит на Бойко Борисов. Не ставало ясно от обвинителния акт дали колбасите все пак са стигнали до премиера. Не ставало ясно и дали изобщо е произведен въпросният суджук. Иначе Проданов имал сериозни проблеми с бизнеса си много преди случая с Мартинов. Бизнесменът все още дължал пари за наем на бившия депутат.", "date": "2019.02.27", "title": "Спецсъдът даде ход на делото \"суджук гейт\""}
{"url": "https://www.faktor.bg/bg/articles/alma-mater-vdiga-studentskite-taksi-za-studentite-prez-2019/2020-godina", "text": "Академичният съвет на Софийския университет \"Св. Климент Охридски\" утвърди годишните такси за обучение на студенти, докторанти и специализанти за учебната 2019/2020 г. на заседание, проведено днес. Промяната в годишните такси се отнася единствено за студенти, докторанти и специализанти, приети през учебната 2019/2020 година. Това съобщиха от СУ.  Не се променят размерите на годишните такси за обучение на действащите студенти, докторанти и специализанти, приети преди учебната 2019/2020 година.  Без промяна остават годишните такси за обучение на новоприети студенти, докторанти и специализанти в десет от факултетите – Историческия факултет, Медицинския факултет, Биологическия факултет, Факултета по математика и информатика, Факултета по химия и фармация, Богословския факултет, Юридическия факултет, Факултета по педагогика, Факултета по класически и нови филологии и Стопанския факултет.  Намаляват се таксите на три от специалностите във Физическия факултет – \"Учител по природни науки в основна степен на образованието“, \"Физика и информатика“ и \"Физика и математика“, от 400 на 200 лева.  Няма промяна в таксите на докторантите и специализантите.  Няма промяна на таксите за кандидатстване в Софийския университет за учебната 2019/2020 година и те остават 30 лева за явяване на изпит и 30 лева за участие в кандидатстудентската кампания и класиране. Няма промяна и в таксата от 50 лева за конкурсен изпит на кандидат-докторанти.  За втора поредна година новоприетите студенти с максимален състезателен бал във Факултета по математика и информатика, професионално направление \"Математика“, специалности \"Математика“ и \"Статистика“ в бакалавърска степен се освобождават от заплащане на годишната такса за обучение за първата година.  Академичният съвет прие увеличение на годишната такса за обучение на студенти ОКС \"бакалавър“ редовно обучение, приети в специалност:  - \"Туризъм“ (Геолого-географски факултет) от 420 лева на 460 лева;  - \"Връзки с обществеността“, \"Комуникационен мениджмънт“, \"Журналистика“ и \"Книгоиздаване“ (Факултет по журналистика и масова комуникация) от 560 на 600 лева за редовно обучение и от 300 на 350 лева за задочно обучение;  - \"Европеистика“ и \"Политология“ (Философски факултет) от 560 на 600 лева;  - \"Филология“ (Факултет по славянски филологии“) от 300 на 400 лева за задочно обучение;  - \"Философия“ (Философски факултет) съответно от 540 на 580 лева за редовно обучение и от 300 на 320 лева за задочно обучение;  - \"Графичен дизайн“ и \"Музикални медийни технологии и тонрежисура“ (Факултет за науки за образованието и изкуствата) от 730 на 780 лева.  Академичният съвет прие и намаление на годишните такси за обучение на чуждестранни студенти, докторанти и специализанти, граждани на страни извън Европейския съюз, за голяма част от специалностите във факултетите на Софийския университет.", "date": "2019.02.27", "title": "Алма Матер вдига таксите за студентите през 2019/2020 година"}
{"url": "https://www.faktor.bg/bg/articles/obshtestvo/emigranti/zashto-hamburg-vrashta-balgari-v-balgariya", "text": "От ноември 2017 до ноември 2018 град Хамбург е репатрирал 73 граждани на страни-членки на ЕС. На всички тях им е било отнето правото на свободно движение в рамките на ЕС. Осем от репатрираните са български граждани, посочват от Хамбургската служба по гражданското състояние в отговор на запитване на българската редакция на Дойче Веле. Двама от върнатите българи са били бездомници. Останалите шестима са били криминално проявени. Осем са били и върнатите в родината си латвийци. Значително повече са репатрираните поляци (26) и румънци (21). Същевременно през 2018 година град Хамбург е отнел правото на свободно движение в рамките на ЕС на общо 389 европейски граждани. Според Хамбургския сенат, 67 от тях са били българи. Конкретните причини за отнемането на това основно право обаче не са посочени. Според публикация в германския вестник на наемателите \"Mieterzeitung\", повечето от въпросните 389 европейци са били бездомници от България, Румъния и Полша. Много от тях все още не са върнати в родните им страни, тъй като здравословното им състояние не го позволява. Според закона, върнатите българи би трябвало сами да поемат разходите по репатрирането им. \"По принцип всички върнати граждани на ЕС са длъжни сами да заплащат репатрирането - стига да е известен техен адрес в родината им. В случая с осемте българи обаче това все още не се е случило\", подчертава Матиас Крум от пресслужбата на град Хамбург. Към 2 януари 2019 в град Хамбург са регистрирани 10 589 български граждани. Ако се злоупотребява с правото на свободно движение Правото на свободно движение в рамките на ЕС е основен принцип на договора, залегнал в член 45 от Договора за функционирането на Европейския съюз. То е една от четирите основни свободи, залегнали в правото на ЕС. Всяка страна от ЕС може да отнема в конкретни случаи правото на свободно движение в рамките на ЕС, ако бъде доказана злоупотреба.", "date": "2019.02.27", "title": "Защо Хамбург връща българи в България?"}
{"url": "https://www.faktor.bg/bg/articles/novini/svyat/opozitsiyata-v-albaniya-ne-spira-protestite-stigna-se-do-sblasatsi", "text": "Нови сблъсъци в албанската столица Тирана между представители на опозицията и органите на реда. Наложи се полицията да използва сълзотворен газ и гумени патрони, за да попречи на протестиращите да нахлуят в сградата на парламента. Опозицията, водена от дясноцентристката Демократическа партия, твърди, че лявото правителство на премиера Еди Рама е корумпирано и свързано с организираната престъпност. Рама от своя страна категорично отказва да подаде оставка. Някои от демонстрантите във вторник хвърляха камъни и димки по сградата на парламента. Те заявиха, че няма да се откажат докато не падне правителството. Опозиционните депутати настояват правителството да направи път на служебен кабинет, който да проведе предсрочни избори.  Депутатите от опозицията вече напуснаха парламента, за да окажат натиск за насрочване на нов вот. Политически експерти вече алармираха за ефекта от безредиците в Албания върху желанието на страната да започне преговори за присъединяване към ЕС.", "date": "2019.02.27", "title": "Опозицията в Албания не спира протестите, стигна се до сблъсъци"}
{"url": "https://www.faktor.bg/bg/articles/novini/svyat/bivshiyat-advokat-na-tramp-rakovodeshe-pregovorite-za-nebostargach-v-moskva-i-tvardeshe-che-nyama-biznesinteresi-v-rusiya", "text": "Бившият адвокат на президента на САЩ Доналд Тръмп Майкъл Коен днес ще свидетелства пред Конгреса, за това, че Тръмп предварително е знаел за изтичането на кореспонденция, която би могла да навреди на Хилари Клинтън на президентските избори през 2016 году.  Той се готви да обвини Тръмп в мошенничество и расизъм. 20-страничният проект на   беше публикувано от Politico.Коен е заявил, че ще предаде на Конгреса документи, доказващи, по неговите думи, че президентът лично е участвал в незаконни операции. Очаква се Коен да потвърди, че Тръмп му е наредил да плати 130 000 долара на порноактрисата Сторми Даниелс, за да не говори за връзките си с бъдещия президент.  Според Коен, Тръмп е ръководил преговорите за строителството на небостъргач в Русия дори и по времето когато вече е бил кандидат за президент на САЩ и публично е твърдял, че няма бизнес интереси в Русия.  Всички тези обвинения вече са или отхвърляни от Тръмп като неверни и обвинява Коен, че по този начин иска да намали срока на рприсъдата си.", "date": "2019.02.27", "title": "Бившият адвокат на Тръмп: Ръководеше преговорите за небостъргач в Москва и твърдеше, че няма бизнесинтереси в Русия"}
{"url": "https://www.faktor.bg/bg/articles/istorik-preduprezhdava-da-ne-dopusnem-s-podpahnati-ot-makedonistite-tezi-da-promenim-uchebnitsite", "text": "Вероятно в Северна Македония трябва да има промяна в учебниците. Трябва обаче да се внимава - Самуиловата държава е българска, а македонците може да подпъхнат отдолу теза: \"Тя е българска държава, ма ние сме си македонци\". Такова предупреждение отправи на пресконференция историкът проф. Николай Овчаров във връзка поредния етап от работата на българо-македонската работна група, която преди дни обяви, че е постигната договореност за съвместно честване на цар Самуил, на Свети Климент Охридски и на Свети Наум Охридски. Самият историк призна, че не е наясно какво означава това решение за съвместно честване. Но така или иначе решенията на работните групи трябва да минат на одобрение в парламентите. Според Овчаров понятието Вардарска Македония най-добре отразява същината на територията, за която става дума - бивша югославска република Македония. В Средновековието територията се разбира различно - тя обхваща земите между Одрин и Солун. В съвременните формации има Вардарска, Пиринска и Егейска Македония. Македония не винаги е била българска, има определени периоди, когато не е българска, друг въпрос е какво е населението, уточни проф. Овчаров. През 13-14 век Вардарска Македония има сложна съдба - тогава тя е под сръбско господство, а тогавашната Сръбската държава после се разпада. Сърби доминират Прилепското кралство, а по-късно искат от Сръбската патриаршия да преминат към Охридската архиепископия. Овчаров посочи и че от гледна точка на македонците те не разполагат с извор за Самуиловата държава от 10-ти-11-ти век, който да говори за македонци. За този период всички хронисти говорят за българи - Самуил е български цар. В историографията има Българско или Западно Българско царство. Болното място на македонизма, ахилесовата пета на македонизма, както го определи Овчаров, е Битолският надпис. Този извор съдържа изразите, които дават народна принадлежност - \"Цар Йоан (Владислав - б.р.) самодържец български\". Той е българин родом. Крепостта Битоля се построява за защита на живота на българите. \"Това е уникално за Средновековието - да обозначиш народността\", каза историкът проф. Овчаров. Проф. Овчаров припомни и теза на учен от Харвард, според която Битолският надпис не е от това време и авторството не е Йоан Асен. Тезата се одобрява единствено от македонисти, а е отхвърлена от всички останали учени, включително и от сръбската наука. Овчаров припомни и че много от възрожденците си казват, че пишат на български език, въпреки това техните паметници са в центъра на Скопие и под тях стоят табелите, че това са \"македонски\" възрожденци, каза Овчаров", "date": "2019.02.27", "title": "Историк предупреждава: Да не допуснем да променим учебниците с \"подпъхнати\" от македонистите тези"}
{"url": "https://www.faktor.bg/bg/articles/ruski-deputat-nagal-sravni-poroshenko-s-vozhd-na-tuzemtsite", "text": "Депутатът от Държавната дума (долната камара на руския парламент) Руслан Балбек нарече срещата на украинския президент Петро Порошенко със специалния представител на САЩ за Украйна Кърт Волкър на борда на американския разрушител \"Доналд Кук\" \"посещение на вожда на туземците\". \"Това беше в разбирането на американците посещение на вожда на туземците, за да засвидетелства своята почит на големия бял господин. В същото време той беше готов да предаде част от територията и половината от населението в робство в замяна на стъклени мъниста и парчета от красива материя\", коментира Балбек в интервю за \"Известия\". На свой ред, членът на комисията по отбрана и сигурност към Съвета на федерацията (горната камара на руския парламент) Франц Клинцевич, коментирайки разговорите на Порошенко и Волкър, нарече събитията \"театрален спектакъл\". Срещата на украинския президент Петро Порошенко със специалния представител на САЩ за Украйна се проведе на 25 февруари на борда на кораба \"Доналд Кук\", който се намира в пристанището на Одеса. Според съобщения в медиите разрушителят е пристигнал, за да \"проведе операции за осигуряване на безопасност на море и за увеличаване на стабилността\" в Черноморския регион.", "date": "2019.02.27", "title": "Руски депутат нагъл - сравни Порошенко с \"вожд на туземците\""}
{"url": "https://www.faktor.bg/bg/articles/zetyat-na-donald-tramp-e-v-dvoretsa-na-erdogan", "text": "Съветникът на Белия дом Джаред Къшнър пристигна на изненадващата визита в Анкара, предаде информационната агенция Ихляс хабер ажансъ (ИХА). Зетят на президента Доналд Тръмп бе прекаран при строги мерки за сигурност през карго терминала на летище Есенбоа от служители на американските специални служби. Джаред Къшнър вече се срещна с президента на Турция Реджеп Тайип Ердоган и провежда разговор с него в Президентския дворец „Бештепе”, посочва още ИХА, цитирана от \"Фокус\".", "date": "2019.02.27", "title": "Зетят на Доналд Тръмп пристигна неочаквано в двореца на Ердоган"}
{"url": "https://www.faktor.bg/bg/articles/doklad-v-ep-evropeyskiyat-sayuz-tryabva-da-sazdade-finansova-politsiya", "text": "Европейският съюз трябва да създаде полицейски орган, който да разследва укриване на данъци и финансови престъпления, както и да има орган за борба с прането на пари, посочва в публикуван днес доклад комисия на Европарламента. Текстът обвинява 7 страни членки, че действат като данъчни убежища, предаде Ройтерс. Докладът е резултат от едногодишната работа на комисия на ЕП, която бе сформирана след серията от разкрития за финансови престъпления в ЕС и данъчни убежища по света, сред които „Люкслийкс“ и „Панама пейпърс“. Комисията е заключила, че страните членки не са положили достатъчни усилия за затягане на данъчните правила, а на много правителства „им липсва политическа воля да се заемат с укриването на данъци и с финансовите престъпления“. Липсата на апетит за реформи частично се дължи на факта, че някои от 28-те страни от ЕС „демонстрират черти на данъчни убежища“, се казва в доклада, който посочва в този списък Люксембург, Белгия, Кипър, Унгария, Ирландия, Малта и Холандия.", "date": "2019.02.27", "title": "Доклад в ЕП: Европейският съюз трябва да създаде финансова полиция"}
{"url": "https://www.faktor.bg/bg/articles/kremal-skochi-sreshtu-sasht-narushili-dostapa-do-internet-na-ruskata-ferma-za-trolove", "text": "Кремъл заяви, че територията на САЩ се използва постоянно за кибератаки срещу Русия, но добави, че не може да потвърди медийните твърдения, че американските въоръжени сили са нарушили достъпа до интернет на руска \"ферма за тролове\", съобщи Ройтерс. \"Като цяло обаче мога да кажа, че територията на САЩ постоянно се използва за организиране на огромен брой кибератаки срещу различни руски организации. Това е реалността, с която живеем\", заяви говорителят на Кремъл Дмитрий Песков. Вчера вестник \"Вашингтон пост\" писа, че американската армия е нарушила връзката с интернет на руската Агенция за интернет изследвания, обвинявана, че е опитала да повлияе на избирателите в САЩ на 6 ноември миналата година - деня, в който бяха произведени междинните избори за Конгрес. Говорителят на Кремъл заяви, че съобщенията, че американците са извършили кибератака в Русия преди междинните избори в САЩ, показват, че Русия трябва да създаде свой собствен, контролиран от нея сегмент на интернет, предаде Асошиейтед прес. Агенцията отбелязва, че с това Русия показва планове за по-голям контрол над интернет пространството си.", "date": "2019.02.27", "title": "Кремъл подозира, че САЩ са оставили без интернет руската \"ферма за тролове\""}
{"url": "https://www.faktor.bg/bg/articles/novini/svyat/a-navalni-sanktsiite-na-zapada-spryamo-kremal-ne-sa-postignali-tselta-si-i-ne-rabotyat", "text": "Руския опозиционен лидер Алексей Навални коментира, че санкциите на Запада спрямо Кремъл не са постигнали целта си и не работят, а САЩ и Великобритания не са реално заинтересовани да решат проблема с \"мръсните пари\". Навални нарече действащите икономически ограничения \"хаотични\" и заяви, че опитите да бъде спряна Русия трябва да бъдат \"префокусирани\" така че реално да се насочат срещу влиятелните олигарси с близки връзки с Владимир Путин.  По думите му, британската кампания против руските пари, разгърната след отравянето на Сергей Скрипал, е \"издъхнала\" заради влиятелни лобисти и юристи, пише Financial Times. Изданието припомня и, че Навални осъди решението на САЩ да свали санкциите срещу компании, свързани с олигарха Олег Дерипаска.", "date": "2019.02.27", "title": "А. Навални: Санкциите на Запада спрямо Кремъл не са постигнали целта си и не работят"}
{"url": "https://www.faktor.bg/bg/articles/kabinetat-vdiga-v-nebeto-s-82-5-miliona-leva-ruskite-shturmovi-samoleti-su-25", "text": "Щурмовите самолети Су-25 на Българските военновъздушни сили, които в момента изобщо не се ползват, ще бъдат вдигнати в небето срещу сумата от 82,5 милиона лева. Това е окончателната сума, която одобри правителството за ремонт на изтребителите. Правителството одобри доклад на министъра на отбраната относно плащане в размер до 82 510 хил. лв. за изпълнение на Проект за инвестиционен разход \"Възстановяване на летателната годност на самолети Су-25\", приет с РМС № 863/2018 г. Плащането следва да се извърши за сметка на възстановените през 2019 г. средства по сметка на Министерството на отбраната за изпълнение на проекта, съобщават от пресслужбата на Министерския съвет след днешното му заседание. Изпълнението на проекта ще позволи възстановяване на летателната годност на самолетите Су-25 и запазване на придобити отбранителни способности в периода до придобиване на новия тип боен самолет и достигането до оперативна готовност за използване на същия за действия по земни/надводни цели.", "date": "2019.02.27", "title": "Кабинетът вдига в небето с 82,5 милиона лева руските щурмови самолети Су-25"}
{"url": "https://www.faktor.bg/bg/articles/sapartiets-na-ninova-poiska-prerazglezhdane-na-reshenieto-na-bsp-za-izlizane-ot-parlamenta", "text": "Спешно свикване на Националния съвет на БСП, за да се преразгледа решението на ръководството за излизане на парламентарната група на левицата извън Народното събрание. Това каза в интервю за БНР Красимир Янков - член на Националния съвет на БСП и депутат. Той обясни, че мотивът за решението на социалистите да напуснат парламента е било търсене на „по-радикална форма на противодействие срещу взетото решение за промяна в Изборния кодекс от ГЕРБ“ и допълни: „Напускането на парламентарната група е с цел постигане на конкретни искания и при тяхното постигане ще отпадне мандатът за напускане на парламента, но самата процедура има своите детайли\", убеден е той. \"Не е обсъждана обаче реакцията на партията, след като президентът наложи вето на така направените промени в Кодекса и затова е необходимо ново политическо решение\", обясни Янков. \"В последните дни чувам свободни интерпретации по темата, но единственото правилно действие е незабавно свикване на Националния съвет на БСП и конкретно решение на този казус. Трябва политическо решение. Ние нямаме никакво основание в действията си да останем пасивни в единствено легитимната процедура – гласуване вето на президента и подкрепа за ветото. Това, по същество, е неуважение не само към процедурата, но и към институцията „президент“, категоричен бе Янков. \"След ветото на президента, нашата реакция има различен прочит. Включително започва да се внушава, да се наслагва, че ние реагираме отрицателно на призива на държавния глава, защото президентът не ни е припознал като алтернатива или не е подкрепил нашите виждания. Категорично такава манипулация трябва да бъде опровергана и то с политическо решение. Парламента група ще изпълни политическото решение на най-висшия ръководен орган на партията, какъвто е Националният съвет\", каза още депутатът от БСП.", "date": "2019.02.27", "title": "Съпартиец скочи на Нинова, поиска преразглеждане решението на БСП за излизане от парламента"}
{"url": "https://www.faktor.bg/bg/articles/meditsinskite-sestri-podgotvyat-natsionalen-protest", "text": "Медицинските сестри излизат на национален протест, той е предвиден за 1 март.  „Нашият протест в крайна сметка е за това да работим при по-добри условия и с едно адекватно заплащане. Хубаво е колежките да не се налага да работят на няколко места, а на едно, защото това води до стрес и изтощение”,  каза пред bTV Веселина Ганчева, главна сестра в една от софийските болници. Друга от медицинските сестри отбеляза, че се налага да работят извънредно, за да си докарат повече пари над заплатата. Тя добави, че за съжаление напоследък работодателите са започнали да не заплащат извънредния труд. „Това очевидно е някаква държавна политика и по този начин ни орязват от доходите, които успяваме да изкараме над мизерните ни иначе заплати”, каза още медицинската сестра. Друга медицинска сестра даде пример как понякога след целодневно дежурство, се налага сестри да отиват на нощна смяна в други болници и запита дали такава сестра е полезна на първо място на пациентите, и на второ място на себе си.", "date": "2019.02.27", "title": "Медицинските сестри посрещат Баба Марта в петък с национален протест"}
{"url": "https://www.faktor.bg/bg/articles/elena-yoncheva-i-boyko-borisov-na-vtora-instantsiya-v-sada", "text": "Елена Йончева и Бойко Борисов един срещу друг в съда. Червената депутатка съди премиера за обида. На първа инстанция съдът постанови 5000 лева глоба за Борисов и партия ГЕРБ. Делото вече е на втора инстанция. Причината са  две изказвания на Борисов в предизборната кампания от 2016 г., в които той казва, че правителството на ГЕРБ е било принудено да плаща милиони за журналистическите интервю на Йончева.", "date": "2019.02.27", "title": "Бойко Борисов и Елена Йончева на втора инстанция в съда"}
{"url": "https://www.faktor.bg/bg/articles/iliyana-yotova-otkriva-v-los-andzhelis-memorialni-plochi-za-spasyavaneto-na-balgarskite-evrei", "text": "Вицепрезидентът Илияна Йотова заминава на работно посещение в САЩ. На 3 март в Музея на Холокоста и в Музея на толерантността в Лос Анджелис Йотова ще открие две възпоменателни плочи за спасяването на българските евреи, поставени благодарение на родолюбиви българи. Вечерта заедно с българския генерален консул в Лос Анджелис Веселин Вълчев вицепрезидентът ще бъде домакин на приема по случай Националния празник на Република България – 3 март. Събитието ще уважи и зам.-кметът на Лос Анджелис Нина Хачикян. Поканен е целият дипломатически корпус в Лос Анджелис и представители на американските институции. На 2 март в българското училище „Св. св. Кирил и Методий“ в Лос Анджелис Йотова ще участва в тържественото отбелязване на 141 години от Освобождението на България.  Посещението на Илияна Йотова започва на 28 февруари със среща в централата на „Майкрософт“ в Сиатъл с Ерик Хорвиц – директор на изследователския център на технологичния гигант. Вицепрезидентът ще разговаря и с българи, заемащи ключови ръководни позиции в компанията.  На остров Вашон Йотова ще бъде приета в дома на Мартин Кьониг – международно известен етнограф и голям радетел за популяризирането на българската култура. Благодарение на него гласът на Валя Балканска лети в Космоса. Във водената от вицепрезидента делегация е и художникът фотограф Иво Хаджимишев – дългогодишен приятел на Кьониг. Заедно с него Илияна Йотова организира през септември изложба, на която ще бъдат представени фотосите и автентичните записи на български фолклор, които Мартин Кьониг е направил през 60-те години при пътуванията си в България. Акцент в посещението на вицепрезидента са срещите с българските общности от Западния бряг на САЩ. Такива са планирани в Сиатъл, Лос Анджелис, Ървайн. На тези срещи фотографът етнограф Асен Великов ще представи част от своите снимки, запечатали народни обичаи и чествания в различни кътчета на България, както и от Бесарабия.", "date": "2019.02.27", "title": "Илияна Йотова открива в Лос Анджелис мемориални плочи за спасяването на българските евреи"}
{"url": "https://www.faktor.bg/bg/articles/broshuri-s-gey-dvoyki-za-seksualno-ogramotyavane-uchenitsi-i-roditeli", "text": "Брошури за сексуално ограмотяване на учениците предизвикаха скандал между институциите. Проблемът е, че на снимка, която е приложена за болестите, предавани по полов път, са двама млади мъже, съобщи БТВ. Брошурите са издадени от здравното министерство и са разпространени от РЗИ-Ямбол. Образователното министерство обаче забранява да стигат до учениците.  Въпреки забраната на просветното ведомство, брошурата стига до ученици на 14 и 15-годишна възраст. Брошурата се нарича \"Любов без последствия\" и е издание на Министерството на здравеопазването.Тя е богато илюстрирана и е предназначена за сексуално възпитание на учениците. Едно от училищата ,в които са раздадени тези брошури е Езиковата гимназия в Ямбол. Директорът на гимназията обяснява, че осмокласниците са се запознали с рисковете от заболявания, предадени по полов път, на лекция. \"Самите брошури бяха получени някъде в началото на декември, може би между 5-10 декември, защото по план на класните ръководители трябваше да има една беседа, в която поканихме представител на РЗИ, мисля, че доктор Русева беше, изнесе една беседа за болестите, предавани по полов път.....Има девет бройки,които не с раздавани и не са били при учениците\", обясни Йордан Милков, директор на Езиковата гимназия в Ямбол. Брошурите са прибрани след спешно писмо от Регионалния инспекторат, че заради скандалното им съдържание не трябва да стигат до учениците.  \"Като в началото бе едно обаждане дали в училище има такива брошури и каква е съдбата им и да не ги разпространяваме, после дойде официално и писмото. В него пише, да не се разпространяват брошурите”,  посочи още директорът на гимназията. Реакцията на институциите се оказва закъсняла. Децата твърдят,че нагледните материали стояли на масата в коридора и  самите осмокласници ги раздавали на по-големите. \"Как може да забраняваме нещо, което предварително са го одобрили!  Отзад на самата брошура стои министерството на здравеопазването, подписано. Те са минали през утвърждаване, минали са през съответния контрол на министерствата, пристигнали са по официален ред чрез институции , и когато картинката се оказва неадекватна или провокативна, започваме с писма...”, казва директорът Йордан Милков. \"От здравното министерство ни ги изпратиха и ги получихме с много други дипляни. Единственото , което пишеше за тях беше – МСМ, което ние после разчетохме. След като стана скандала разбрахме,че това е мъже ,правещи секс с мъже ...Истината е ,че когато видях и аз бях скандализирана, снимките са абсолютно непристойни за такава публика\", смята и директорът на РЗИ – Ямбол д-р Лиляна Генчева. Директорката на РЗИ твърди,че брошурите не са стигнали до учениците. \"Значи в Езикова гимназия не са ходили наши представители и не са раздавали. Нямам обяснение как са попаднали там\", заяви д-р Лиляна Генчева. Обяснението идва след минута, когато една от служителките в РЗИ признава ,че лично е раздавала. \"Не мисля,че има нещо скандално.Децата знаят много и дори на малка възраст си позволяват много неща... Аз мисля,че съдържанието на тази брошура е като на всички други, които аз разпространявам”, посочва д-р Румяна Русева от БЗИ – Ямбол. Нагледните материали стигнали и до Математическа гимназия, но директорът ги унищожил. \"В една от брошурите, която беше озаглавена \"Игра за напреднали\", се описваше как правилно трябва да правят орален секс ...Аз съм ги прибрал и нещо повече-аз ги изгорих\", обясни директорът на математическата гимназия в града Евгений Иванов.", "date": "2019.02.27", "title": "Брошури с гей двойки за сексуално ограмотяване втрещиха ученици и родители"}
{"url": "https://www.faktor.bg/bg/articles/kat-veche-nyama-da-spira-tirovete-v-praznichni-i-pochivni-dni", "text": "Нова мярка за контрол на камионите по магистралите. След броени дни - в петък, преди голямото пътуване, когато е националният празник, влиза в сила за първи път нов режим, според който КАТ вече няма да спира и отбива тировете, а те ще трябва да се самоконтролират. Ако не спазват забраната и навлязат след знака за магистрала и бъдат засечени от патрул, ще следват глоби и строги наказания. Въпреки че има постоянно полиция, няма как да се контролират тировете, даже много често съм забелязал, че има забрана за движение на тирове, но реално се движат, нямам идея защо, коментира пред Нова тв  Николай Кехайов, шофьор на лек автомобил. Малко ми е смешно, защото сме в България и аз не вярвам на самоконтрол и е хубаво да има една полицейска проверка. Хората винаги се стряскат, когато има камери. И когато транспортните фирми бързат, за да постигнат някаква цел, много често не се съобразяват и не им пука, че се движат много семейства, особено по време на празниците, коментира още Кехайов. В България няма паркинги като хората. Просто лоши паркинги. И да има – няма тоалетна, няма вода, не е като на Запад, коментира Христо Кръстев, шофьор на тежкотоварен автомобил. Не казваме, че няма да има контрол. Напротив – контролът ще бъде силен и засилен. Тази заповед е от доста години и досега действащите забрани сме ги обезпечавали с полицейски служители в началото на забраната. Спирали сме тежкотоварните автомобили на паркинг, където е имало, а където няма – сме ги спирали в аварийната лента, коментира началникът на Пътна полиция комисар Росен Рапчев. Идеята е камионите да спират на повече места, а не само където са полицаите, защото при тръгването им след изтичане на забраната се образуват големи опашки, добави той. По думите му ще има полицейски патрули на всички места, където е въведена тази забрана. За предпразничните и последния празничен ден ограничението важи за всички магистрали и някои първокласни пътища, уточни полицейският шеф. Безопасността на пътя е споделена отговорност на всички. Контролът трябва да е и от страна на собствениците на транспортните фирми. В момента голяма част от ресурса на Пътна полиция се използва за спиране на тежкотоварните автомобили, каза още комисар Росен Рапчев.", "date": "2019.02.27", "title": "Преди голямото пътуване в петък влиза в сила нов режим за тировете"}
{"url": "https://www.faktor.bg/bg/articles/kremal-zasilva-s-novi-polkove-i-bregovi-raketi-zashtita-na-granitsite-si", "text": "До края на годината Русия ще формира нови полкове в западната и южната част на страната, съобщи министърът на отбраната на Русия Сергей Шойгу на заседание на колегията на ведомството, предават РИА Новости и \"Фокус\".  В състава на Балтийския флот ще се появят танков полк и брегови ракетен дивизион, в 20-а армия – два полка и техническа ракетна база, уточни Шойгу. Също така се планира в състава на Западния военен окръг (ЗВО) да бъде формиран зенитен ракетен полк към мобилния резерв, който ще повиши с 40% ефективността на прикриването на военни и държавни обекти на Балтийското направление.  Освен това, както отбеляза руският военен министър, сред задачите за ЗВО са завършването на строителството на военните градчета за 3-а и 144-а мотострелкови дивизии на 20-а армия, както и поддържането на бойната готовност на 23 батальона. Общо са планирани 142 организационни мероприятия.  Във войските в ЗВО ще постъпят близо 1300 единици въоръжение, военна и специална техника. Делът на съвременното оръжие в Западния военен окръг вече е нараснал до 54%, подчерта Шойгу.", "date": "2019.02.27", "title": "Русия засилва с нови полкове и зенитни ракети военните си сили на границата"}
{"url": "https://www.faktor.bg/bg/articles/emil-radev-uspyahme-da-dogovorim-za-sledvashtiya-programen-period-na-kohezionnata-politika-miliardi-poveche-za-balgariya", "text": "Шенген съществува благодарение на охраната на външната граница. И това, което България прави, е за пример, каза в интервю за БТА евродепутатът от ЕНП/ГЕРБ Емил Радев. \"Членството ни в Шенгенското пространство, което вече седма година не се случва, заради популистки кампании в някои държави-членки, които по никакъв начин не зачитат това, че ние сме изпълнили всички условия, че сме една от държавите, които охраняват най-добре външната европейска граница\", посочи Радев. Той изрази надежда в предстоящата предизборна кампания за изборите за Европейски парламент да бъде запазен добрият тон и дебатът да бъде наистина за бъдещето на Европа, каза още той в Силистра. \"Надявам се да запазим добрия тон в тази предизборна кампания, да се дебатира наистина бъдещето на Европа, европейското ни бъдеще, сигурността, която носи членството ни в Европейския съюз. А европейското бъдеще на България, първо, ни носи сигурност, стабилност, а също така виждаме, че успяхме да договорим за следващия програмен период за кохезионна политика милиарди повече за България\", каза Радев. Кандидатурата на евродепутата от ГЕРБ/ЕНП Емил Радев бе издигната в Силистренско за участие в предстоящите избори за Европейски парламент. Това е първата кандидатура, огласена от политическа формация в района. Той бе в дунавския град за представяне на книга, посветена на българското участие в Балканските войни (1912-1913 г.)", "date": "2019.02.27", "title": "Емил Радев: Успяхме да договорим за следващия програмен период милиарди повече за България"}
{"url": "https://www.faktor.bg/bg/articles/parlamentat-prie-doklada-na-nzok-za-2017-g", "text": "Парламентът прие Годишен отчет за дейността на Националната здравноосигурителна каса /НЗОК/ за 2017 г. Гласуваха 96 народни представители, от които 91 бяха \"за\", а петима се въздържаха. В доклада на Комисията по здравеопазване се посочва, че през 2017 г. се отчита по-стриктно изпълнение на алгоритмите на клиничните пътеки, подобряване качеството на медицинската дейност и на работата при воденето на документацията и организацията в лечебните заведения. Като траен показател се очертава нарастването на разходите за лекарствени продукти, дължащо се на навлизането на нови, скъпи молекули. Отчита се и нарастване на броя на здравноосигурените лица, обърнали се към системата. Наблюдава се ръст и на броя на болните с редки заболявания. В тази връзка в отчета се посочва необходимост от създаване на специален /държавен/ фонд, който да подпомага финансирането на редките болести. Изтъкнато е предимството на стимулирането на медицинските специалисти към предписване на генерични лекарствени продукти чрез образователни програми за предимствата на генеричната политика.     При дебатите Нигяр Джафер от ДПС попита какво става със здравноосигурителния модел, който министърът на здравеопазването обеща да представи. По думите й проблемите в здравеопазването се задълбочават и е необходим сериозен дебат.     Според Павел Шопов от Обединените патриоти НЗОК трябва да премине към Министерството на здравеопазването.     Работи се за преодоляване на част от проблема с недостига на общопрактикуващите лекари, каза в пленарна зала зам.-министърът на здравеопазването Жени Начева. Работи се и по въвеждане на изисквания и критерии за проследяване качеството на лечение. Тези критерии се въвеждат за първи път в обхвата на Националния рамков договор и ще бъдат наш приоритет и през тази година, отбеляза тя. Ще се изработят стандарти по всички медицински специалности и правила за добра медицинска практика, каза тя.     \"В областта на лекарствата - от 2017 г. започва ръст на разходите за редки заболявания и онкологично лечение. Въвеждаме фармако-терапевтични ръководства, които до този момент не съществуваха по всички медицински направления и дейности за работа. Променя се и механизмът за оценка на здравните технологии, където ще се дава предвидимост и устойчивост в тригодишен период на навлизането на нови технологии и методи на лечение без това да създава риск за бюджета на касата\", каза Начева. Въведохме регулация и спокойствие в сферата на европейските плащания, посочи тя.     \"Преодолели сме натрупаните просрочия. През настоящата и следващата година те ще бъдат елиминирани напълно. Има договори с съответните европейски държави за изплащане на тези задължения и няма отказ за лечение на нито един пациент в чужбина по смисъла на европейските правила и спогодби\", каза Начева. По думите й се развива и информационната система на касата, която ще бъде част от Националната здравна информационна система. Създадени са предпоставки за подобряване на административния капацитет в касата чрез обособяване на система за финансово управление и контрол върху финансовите средства. Въведен е механизмът за ежедневно отчитане от страна на изпълнителите на медицинска помощ, каза още тя.", "date": "2019.02.27", "title": "Парламентът прие доклада на НЗОК за 2017 г."}
{"url": "https://www.faktor.bg/bg/articles/bryuksel-odobri-novi-pravi-za-izdavane-na-evropeyski-vizi", "text": "Във вторник комисията по граждански свободи, правосъдие и вътрешни работи на Европейския парламент одобри нов визов кодекс - законодателството за издаване на европейски визи. Новият регламент ще осигури по-бързи и по-ясни процедури за законно пътуващите, по-специално чрез: осигуряване на възможност за подаване на заявленията до 6 месеца по-рано и не по-късно от 15 дни преди  пътуването; осигуряване на възможност за попълване и подписване на заявлението по образец по електронен път; както и въвеждане на хармонизиран подход към издаването на многократни визи за редовни пътници с положително визово досие за период, който постепенно се увеличава от 1 до 5 години. За да се гарантира, че държавите членки могат по-добре да покриват разходите за обработка на визи, без това да представлява възпиращ фактор за кандидатите за виза, таксата за виза ще се увеличи на 80 евро, като са предвидени по-ниски такси за деца. Регламентът въвежда също механизъм за оценяване на необходимостта от преразглеждане на таксата на всеки три години. Регламентът следва да допринесе и за подобряване на сътрудничеството с трети държави по отношение на обратното приемане на техни граждани, които са нелегални имигранти в ЕС. По-конкретно, Европейската комисия ще извършва редовно оценка на сътрудничеството от страна на трети държави във връзка с обратното приемане. Когато дадена държава не сътрудничи, Комисията ще предложи на Съвета специфични ограничителните визови мерки, свързани с обработването на визите и, впоследствие, с визовата такса. От друга страна, ако се окаже, че дадена държава сътрудничи по отношение на обратното приемане, Комисията може да предложи на Съвета намаляване на визовите такси, намаляване на времето за вземане на решение по заявленията за издаване на виза или удължаване на периода на валидност на визи за многократно влизане. По време на преговорите между Европейския парламент и Съвета бе премахнато предложение на групата на Прогресивния алианс на социалистите и демократите за въвеждането на европейски хуманитарни визи, нещо, на което групата на Европейската народна партия се противопостави многократно. Емил Радев от групата на ЕНП и комисията по граждански свободи, правосъдие и вътрешни работи, приветства новите правила за издаване на европейски визи. \"Новият визов кодекс отговаря на новите предизвикателства пред Европейския съюз - как да бъде осигурен легален достъп до европейска територия, за кратък период от време, за гражданите на трети държави с цел бизнес, туризъм или посещение на роднини, но в същото време да не бъде окуражавана нелегалната миграция.\", коментира евродепутатът.", "date": "2019.02.27", "title": "Брюксел одобри нови правила за издаване на европейски визи"}
{"url": "https://www.faktor.bg/bg/articles/tramp-kam-kim-chen-un", "text": "Президентът на САЩ Доналд Тръмп и севернокорейският лидер Ким Чен-ун демонстрираха оптимизъм днес в Ханой в началото на втората им среща, предадоха световните агенции и БТА. Двамата лидери първо си стиснаха ръцете пред американски и севернокорейски знамена в луксозния хотел \"Метропол\". \"Мисля, че това ще бъде един успех\", каза Тръмп пред медиите. Той изрази надежда, че втората среща на върха между САЩ и Северна Корея, фокусирана върху денуклеаризацията на режима в Пхенян, ще бъде \"по-добра или еквивалентна на първата среща\", предаде Франс прес. \"Мисля, че вашата страна притежава великолепен икономически потенциал, той е невероятен и няма граници. Мисля, че вас ви чака великолепно бъдеще, доколкото вие сте великолепен лидер. Искам да видя как ще стане това и ние ще помогнем да се направи така, че това да се случи\", каза Тръмп, цитиран от ТАСС. Ким пък заяви, че е сигурен, че този път ще бъдат постигнати положителни резултати, предаде Франс прес. \"Напълно сигурен съм, че този път ще има големи резултати, които ще бъдат приветствани от всички. Ще направя всичко по силите си, за да се случи това\", каза Ким. \"Президентът Тръмп прояви мъжество, взимайки участие в тази среща на върха. Нашите страни със съвместни усилия преодоляват недоверието и проблемите. Аз съм уверен, че срещата на върха ще донесе реални резултати\", заяви севернокорейският лидер, цитиран от ТАСС. Вашингтон изисква от Пхенян да се откаже от ядрения си арсенал в замяна на вдигане на санкциите, но никакъв конкретен напредък в тази насока не беше отчетен от първата среща на между Тръмп и Ким през юни миналата година в Сингапур досега, отбелязва Франс прес.", "date": "2019.02.27", "title": "Тръмп четка Ким Чен-ун: Вие сте великолепен лидер на страна с великолепен икономически потенциал"}
{"url": "https://www.faktor.bg/bg/articles/sasht-gotov-s-zakonoproekt-s-novi-sanktsii-sreshtu-rusiya", "text": "На сайта на американския Конгрес е публикуван съгласуван вариант на законопроект, известен с абревиатурата DASKA (Defending American Security from Kremlin Aggression Act of 2019). Вносители на документа са четирима сенатори, двама републиканци и двама демократи. Те съобщиха за готвения законопроект още през февруари 2019, но едва сега окончателния му текст може да се види. Новите положения, които трябва да залегнат в закона за санкциите срещу Русия са: - ограничения за работа с руски държавни банки, поддържащи руската намеса във вътрешните работи на други страни и провеждащите се в тях избори - ограничения срещу руски политици, олигарси и техните семейства, които са действали противозаконно или корупционно в защита интересите на Владимир Путин - ограничения за компании, инвестирали в руски газови проекти извън руска територия. Имат се предвид инвестиции от 1 до 5 милиона долара за 12месечен период -ограничения за корабостроителници на Русия и сътрудници на руската ФСБ, съпричастни към инцидента в Керченския пролив. Година и половина след налагането на санкциите, американското разузнаване трябва да изготви доклад за \"личното състояние и активи, принадлежащи на Владимир Путин, както и отчет за убийството на Борис Немцов\".", "date": "2019.02.27", "title": "Американският конгрес готов със законопроект с нови санкции срещу Русия"}
{"url": "https://www.faktor.bg/bg/articles/novini/svyat/helikopter-se-razbi-v-nepal-ministarat-na-turizma-e-sred-zhertvite", "text": "Хеликоптер се разби в Източен Непал, загинали са всичките седем човека на борда, сред които непалският министър на туризма Рабиндра Адхикари, предадоха световните агенции, като се позоваха на властите. Катастрофата е станала на около 300 километра източно от столицата Катманду, близо до границата с Индия.  Подобни злополуки са често явление в Непал, където се намират осем от 14-те най-високи върхове в света, включително Еверест. Миналата година 51 души загинаха при разбиването в Непал на бангладешки пътнически самолет, изпълнявал полет от Дака за Катманду.", "date": "2019.02.27", "title": "Хеликоптер се разби в Непал, министърът на туризма е сред жертвите"}
{"url": "https://www.faktor.bg/bg/articles/bsp-nyama-da-vlyazat-v-parlamenta-i-za-vetoto-na-prezidenta", "text": "БСП няма да влезе в парламента при обсъждането на президентското вето върху промените в Изборния кодекс, въпреки призивите на държавния глава Румен Радев към червените депутати. Това потвърди днес лидерът на партията Корнелия Нинова.  „Няма да влизаме в парламента при обсъждането на ветото. Самите управляващи обявиха предварително, дори без да са прочели мотивите, че ще го отхвърлят. Така че нов дебат със същите аргументи, които излагахме в продължение на 26 часа и не бяха чути, очевидно няма да доведе до резултат при предварително заявеното намерение на ГЕРБ да отхвърлят ветото и да не приемат бележките, мотивите на президента Радев“, категорична е Корнелия Нинива. По отношение на промените в Правилника на Народното събрание,  част от които бяха предложени именно заради отсъствието на БСП от пленарна зала, лидерът на социалистите коментира, че всичко е в ръцете на мнозинството.  \"Ние сме дали своето становище, отказали сме се от всякакво заплащане, ползване на командировъчни и т.н. Но въпросът да се реши принципно. Искаме да се разгледа и нашето предложение, а именно да се намалят и замразят заплатите на депутатите и те да не се увеличават автоматично на всеки три месеца с ръста на средната заплата. Това е несправедливо. Така че нека спрат всички заплати на тези, които не ходят на работа, както и всички придобивки, но и да намалят и замразят заплатите на депутатите“.", "date": "2019.02.27", "title": "БСП няма да влязат в парламента и за ветото на президента"}
{"url": "https://www.faktor.bg/bg/articles/novini/svyat/v-shvetsiya-arestuvaha-ruski-shpionin", "text": "В Стокхолм арестуваха мъж, заподозрян в шпионаж в полза на Русия.   смята, че той е бил вербован от руски агент и незаконно е събирал информация най-малко от 2017 година. Заподозреният е арестуван по време на среща в центъра на Стокхолм. \"Става дума за човек, който е бил завербован от агент на руското разузнаване, работещ под дипломатическо прикритие в Швеция\", съобщи Даниел Стенлинг, офицер от контраразузнаването. Задържаният работи в сферата на високотехнологичента промишленост.", "date": "2019.02.27", "title": "В Швеция арестуваха руски шпионин"}
{"url": "https://www.faktor.bg/bg/articles/novini/svyat/kurt-volkar-sasht-ke-zasilvat-sanktsiite-dokato-krim-ne-bade-varnat-na-ukrayna", "text": "Специалният представител на Държавния департамент на САЩ за Украйна Курт Волкър заяви, че Вашингтон ще продължи да засилва санкциите срещу Русия, докато Украйна не получи отново контрол над Крим. \"Ще запазим и ще засилваме санкциите докато Крим не бъде върнат\", написа той в  . По думите му, САЩ няма да се примирят  с анексията на Крим и подчертава, че руските власти са отговорни за множество нарушения на човешките права на територията на полуострова.", "date": "2019.02.27", "title": "Курт Волкър: САЩ ще засилват санкциите докато Крим не бъде върнат на Украйна"}
{"url": "https://www.faktor.bg/bg/articles/ognena-tsisterna-pogalna-25-dushi-v-kitay", "text": "Най-малко 25-ма души загинаха вследствие на жестока влакова катастрофа в Кайро, предаде АП. Композиция дерайлира на една от железопътните гари в египетската столица. При удара превозвана цистерна се взривила и експлозията предизвикала огромен пожар. Според медията мнозинството от жертвите са били хора, чакащи влака на  перона. По думите на говорител на здравното министерство на Египет поне 47 души са били хоспитализирани. Причините за трагедията все още не са съобщени.", "date": "2019.02.27", "title": "Огнен ад в Кайро: Цистерна се взриви пред пълен с хора перон на жп гара"}
{"url": "https://www.faktor.bg/bg/articles/tsvetanov-uspya-da-ubedi-patriotite-da-glasuvat-sreshtu-vetoto-na-radev", "text": "Лидерът на парламентарната група на ГЕРБ Цветан Цветанов успя да уговори мнозинството да обърнат заедно президентското вето върху Изборния кодекс. Цветанов проведе бързо коалиционно съвещание с Обенинети патриоти, след което стана ясно, че освен НФСБ в отбора срещу ветото се е включила и \"Атака\". На крачка от решението да се присъединят към мнозинството са и от ВМРО, които все още не са решили окончателно. Припомняме, че в понеделник и от \"Атака\" и ВМРО заявиха, че ще подкрепят президента Румен Радев, който върна закона за ново обсъждане в парламента. От НФСБ поначало пък бяха против ветото и гласуваха за вдигането на прага на преференциите заедно с ГЕРБ и ДПС.  От ВМРО все още умуват дали и те да предприемат завоя в позицията си като атакистите, но по-скоро клонят натам. Аргументът им е, че държавният глава не връща само текстовете за преференциите, а и други положения в Изборния кодекс, с което те не са съгласни, като например реда за съдебното обжалване на решенията на избирателните комисии. Поискали гаранция, че ако подкрепят ГЕРБ срещу президента, ще бъдат върнати старите текстове за 5 и 7% праг при европейски и национални избори. Цветанов обещал, че проектът на ГЕРБ за старото положение на преференциите ще бъде гласуван успоредно с ветото в един и същи ден, вероятно следващата седмица.", "date": "2019.02.27", "title": "Цветанов успя да убеди \"патриотите\" - гласуват срещу ветото на Радев"}
{"url": "https://www.faktor.bg/bg/articles/kiril-ananiev-nakazva-vinovnite-za-broshurata-s-homoseksualisti-v-uchilishtata", "text": "Брошурата „Любов без последствия“ не трябва да се разпространява в училищата, всички виновни за това ще бъдат наказани\". Това каза след правителственото заседание министърът на здравеопазването Кирил Ананиев. „Искам да взема отношение по репортажа, който се излъчи тази сутрин, свързан с брошурата „Любов без последствия“. Това е част от здравната образователна програма, която се финансира от ООН“, заяви Ананиев и посочи, че първото ѝ издаване е било през 2006 г., като е преиздавана през 2009 г. и в началото на 2017 г. „Брошурата е свързана с целевата група МСМ – мъже правят секс с мъже. Това е важна тема и ние не я подценяваме, но има определен регламент, според който тази брошура трябва да отиде само и единствено в кабинетите за анонимно и безплатно консултиране и изследване на хората от тази група за СПИН. Тази брошура не е била предназначена за училищата, поради което веднага щом получихме информация, че тя се разпространява в училищата, с МОН започнахме да правим всичко възможно да я вземем оттам и да не достига до невинните деца. Това е една провокация, която в момента разследваме, и всички виновни лица ще бъдат наказани по съответния начин“, заяви здравният министър. Той обясни, че брошурата се съхранява в РЗИ. „До момента имам информация, че пет РЗИ-та сами са взели решение да я разпространят – това са тези в Монтана, Видин, Ямбол, Кърджали и Хасково. Не съм убеден, че директорите на училищата са допуснали това да се случи, може би представителите на РЗИ са ги занесли и са ги оставили там“, заяви Ананиев.", "date": "2019.02.27", "title": "Хомосексуалните брошури не били напечатани за училищата, а за СПИН-кабинети"}
{"url": "https://www.faktor.bg/bg/articles/dps-skochi-sreshtu-ryazaneto-na-deputatskite-zaplati", "text": "Като посегателство върху парламентаризма определиха от ДПС намеренията на мнозинството да накаже отсъстващите депутати с отнемане на заплатите им чрез промени в Правилника на НС. \"Това е буквално посегателство върху парламента. Парламентаризмът не е това, както си мислят някои, натискане на копчета и обслужващ персонал\", заяви зам.-председателят на ПГ на движението Йордан Цонев. Той припомни Конституцията, в която има текст за свободната воля на депутатите. ДПС не харесва нито един от проектите. \"И никой проект няма да подкрепим\", уточни Цонев. Припомняме, че освен последните предложения за отрязване на депутатски заплати, когато избраниците не ходят на работа, внесени от НФСБ, бяха предшествани от промени в Правилника, инициирани от БСП в посока на намаляване на заплатите и тяхното замразяване. Предложения за кворума пък имат от ВМРО и ГЕРБ, но всички те отлежават още от миналата година. Идеята на управляващите да отрежат заплатите на отсъстващите без извинение народни представители пък бе провокирано от напускането на социалистите и факта, че дори и тогава все пак ще получават 1/3 от възнаграждението си без да идват на работа. \"Зачестиха посегателствата върху парламентаризма, включително и по битово-организационни и финансови въпроси. Време е да се замислим. И аз ви призовавам да излезем от това дребнотемие и да помислим какъв тип държава искаме да имаме\", заяви Йордан Цонев. По думите му всеки опит парламентът да бъде превърнат в слуга на някого е във вреда на гражданите и държавата. \"Оставете кой какво говори за заплащане и т.н. Никой не говори за истинската работа, която трябва да върши парламентът, никой не говори за качеството на законите\", заключи Цонев. \"Никой не говори, че се занимаваме с дневен ред, чиято задача е само да запълни времето. и това го прави управляващото мнозинство - да не би да вкара някой законопроект, който да развали и без това скапания им политически брак с националистите\", обърна внимание депутатът от ДПС.", "date": "2019.02.27", "title": "ДПС скочи срещу рязането на депутатски заплати при кръшкане от работа"}
{"url": "https://www.faktor.bg/bg/articles/komisiyata-po-dosietata-razkri-94-godishen-sadeben-zasedatel-agent-na-ds", "text": "Комисията по досиетата освети един от най-възрастните агенти на Държавна сигурност, разкривани през последните години – 94-годишния Димитър Пенчев Димитров в качеството му на съдебен заседател от 1995 г. насам. Това стана ясно днес при обявяване на проверката за принадлежност към тоталитарните комунистически служби на съдебните заседатели след 10 ноември 1989 г., които са заемали или заемат тази длъжност в районния съд в Панагюрище (решение №2-1569 от 26 февруари 2019 г.), съобщава сайтът  . Според изнесените данни Димитър Димитров, който през септември тази година ще навърши 95 години, е вербуван от Окръжно управление на МВР-ДС Пазарджик като агент под псевдонима Богдан през 1959 г. Ползван е и от ОУ на МВР-ДС Пазарджик и Пловдив. Свален е от оперативен отчет през 1961 г. Малко след краха на комунистическия режим – през март 1990 г. при тайната операция по прочистването на досиетата и неговото досие е унищожено. Димитров е проверен в качеството и на съдебен заседател от 1995 г. Проверката е обхванала общо 141 души от съдебните заседатели в районния съд в Панагюрище. От тях с принадлежност към ДС или разузнавателните служби на БНА Комисията е установила 5 души. Обявени са данните за двама, тъй като останалите трима са починали и по закон информацията за тях не е публична. Освен Димитър Димитров е огласена принадлежността и на Костадин Иванов Длъгнеков, съдебен заседател от 1995 г. до 2000 г. Комисията е отбелязала, че председателят на районния съд в Панагюрище не е предоставил необходимите данни за извършване на проверка на съдебните заседатели в периода от 10 ноември 1989 г. до 1994 г. Към решението е приложен и списък на още 73 съдебни заседатели извън този период, за които също не са предоставени данни. Извършена е и проверка на съдебните заседатели в районния съд в Перник (решение №2-1570 от 26 февруари 2019 г.). Тя е обхванала общо 90 души. От тях с принадлежност са двама: Бегония Станоева Маринкова, съдебен заседател от 2001 г. до 2010 г.; Валентин Рангелов Георгиев, съдебен заседател от 2001 г. до 2010 г. За периода от 10 ноември 1989 г. до 2000 г.  председателят на районен съд – Перник не е предоставил необходимите данни. Проблемът , че в съдебната власт не е съхранявана информацията за съдебните заседатели по-късно от 5 години назад.", "date": "2019.02.27", "title": "Комисията по досиетата разкри 94-годишен съдебен заседател – агент на ДС"}
{"url": "https://www.faktor.bg/bg/articles/novini/balgariya/anton-todorov-ninova-manipulira-prehvarlya-vinata-na-karayancheva-koy-ot-grupata-y-e-podpisal-skandalnata-komandirovka", "text": "Депутатите от БСП Иван Иванов и Йордан Младенов ще върнат на парламента командировъчните, изплатени им за пътуване до Австрия за изложение за лов и риболов. Това обяви соцлидерката Корнелия Нинова. \"Недопустимо е командироването на двамата ни депутати до Залцбург, казах им да върнат парите. Не знам защо Караянчева се е подписала, недопустимо е да се ходи на изложение по лов и риболов с пари на гражданите. Ще ги върнат днес парите.\" Думите и са пълна манипулация, прехвърля вината на шефа на парламента Караянчева.Тая не знае ли, че шеф на групата подписва първо докладните за командировки, преди председателя на НС, пита политологът и бивш депутат Антон Тодоров. Според него или Нинова, или някой друг от заместниците й в групата е одобрил първо командировачните, а сега си измиват ръцете с Караянчева, казва политологът. Според него връщането на парите сега е обикновен популизъм, гражданите видяха с какво реално се занимават депутатите от БСП и каква е визията им за България.", "date": "2019.02.27", "title": "Антон Тодоров: Нинова манипулира, прехвърля вината на Караянчева, кой от групата й е подписал скандалната командировка?"}
{"url": "https://www.faktor.bg/bg/articles/novini/svyat/ep-haresa-laura-kyoveshi-za-glaven-prokuror-na-es", "text": "Комисията по бюджетен контрол в Европейския парламент даде предпочитанията си за първи главен прокурор на ЕС на румънката Лаура Кьовеши. След края на гласуването бе съобщено, че от 50 подадени гласа Кьовеши получава подкрепата на 26 евродепутати от комисията, за френския кандидат Жан-Франсоа Бонер са постъпили 22 гласа, а за германския кандидат Андрес Ритер - един глас. Една бюлетина е била празна.  Тримата кандидати бяха изслушани на съвместно заседание на двете комисии. Най-дълго говори Кьовеши. Тя бе и най-атакуваният кандидат. Нейни противници я питаха вярно ли е, че има американско гражданство, награждавана ли е от ЦРУ и дали наистина е прокарвала закон в свой личен интерес. Предстои председателят на ЕП Антонио Таяни и останалите представители на ръководството на институцията да решат как да се постъпи. Възможно е те да потвърдят избора на парламентарните комисии, но може решението да бъде подложено на гласуване в пленарната зала. Ако ЕП и Съветът на ЕС подкрепят различни кандидати, ще се пристъпи към преговори. Ако мнението на двете институции съвпадне преди преговорите, избраният кандидат може да бъде назначен.", "date": "2019.02.27", "title": "ЕП хареса Лаура Кьовеши за главен прокурор на ЕС"}
{"url": "https://www.faktor.bg/bg/articles/tsveta-karayancheva-korneliya-ninova-da-ne-tarsi-mediyni-izyavi-na-moy-grab-ili-na-institutsiyata-koyato-predstavlyavam", "text": "\"Корнелия Нинова да не търси медийни изяви на мой гръб или на институцията, която представлявам. Подписвам заповеди за командироване в чужбина на депутати само след санкция на председателя на парламентарната им група\". Това каза председателят на НС Цвета Караянчева пред журналисти във връзка с казаното от лидерката на БСП. Тя коментира, че ако е зависило от нея, е нямало да подпише командировъчни на депутати за скандалното ловно изложение в Залцбург.  „Искам да призова г-жа Нинова да не търси медийна изява на мой гръб или на гърба на институцията, която аз представлявам\", заяви Караянчева. Тя призова още Нинова да не търси причините в нея.  Припомняме, че миналата седмица двама от бойкотиращите депутати на БСП Иван Иванов и Йордан Младенов отидоха на екзотична командировка в Залцбург на държавни разноски, въпреки че Нинова обеща народните ѝ представители да не получат лев от парламента, докато не са на работа. Двамата в Австрия обаче са изхарчили общо около 6 000 лева, показва справка от Народното събрание. След като приказната екскурзия на социалистите излезе наяве, Корнелия Нинова обеща да върне парите от командировъчните на парламента.", "date": "2019.02.27", "title": "Караянчева изригна срещу Нинова: Да не си търси медийни изяви на мой гръб!"}
{"url": "https://www.faktor.bg/bg/articles/tsvetanov-1-53", "text": "\"Ще продължим разговорите за ветото в предстоящите дни\". Това каза председателят на ПГ на ГЕРБ Цветан Цветанов пред журналисти след срещата между ГЕРБ и „Обединени патриоти“ в Народното събрание във връзка с промените в Изборния кодекс и ветото на президента. Попитан дали имат единно становище по промените в Изборния кодекс и президентското вето, Цветанов посочи, че коалиционните партньори ще продължат разговорите в предстоящите дни. Председателят на ПГ на ГЕРБ обясни, че на срещата с патриотите е обсъдено всичко, свързано със законодателната дейност на Народното събрание. Попитан дали ще подкрепи идеята депутатите, които не идват на работа, да не получават пари, Цветанов отговори: „Вие, ако не отидете на работа, ще получите ли заплати от вашите работодатели? Смятате ли, че тези, които не идват на работа, трябва да получават заплати? Смятаме, че трябва да бъдем солидарни с всички тези български граждани, които когато не отидат и не упражнят правото си на работа, нямат право да получават и съответното възнаграждение. Няма престация, която да е осъществена, няма да получаваш и заплата. Това е, което ще предприемем като действия. Смятаме, че това е искрено и истинско пред българските избиратели“. Във връзка с отношенията в малката коалиция, Цветанов добави, че мнозинството е стабилно и това се доказва с регистрацията във всеки пленарен ден.", "date": "2019.02.27", "title": "Цветанов след среща с ОП: Разговорите за ветото на Радев ще продължат в предстоящите дни"}
{"url": "https://www.faktor.bg/bg/articles/nostalgiya-po-parlamenta-dragomir-stoynev-revnivo-sledi-dnevniya-red", "text": "Два законопроекта - ето какво ще работи Народното събрание тази седмица по програма. Първият е Законопроект за ратифициране на Споразумение за преглед на многостепенното управление между МРРБ и ОИСР, с вносител Министерски съвет, а вторият – Законопроект за преброяване на земеделските стопанства. Това написа във Фейсбук зам.-председателят на ПГ на \"БСП за България\" Драгомир Стойнев. \"Не подценявам двата документа, проблемът е, че те са единствените в дневния ред на законодателя. Другото е изслушване на министри и регулярни отчети на няколко институции. Исканията за изслушване са от страна на депутатите от мнозинството\", пише той. Според него ще чуем чудесни неща за магистралите, за инвестициите, икономическия растеж и за лекарствената политика. \"Казвам това със съжаление. Като общество и като управленски потенциал загубихме Парламента - най-важния център за правене на политика и реформи, основния инструмент за промяна и напредък, гарант на това, че хората участват и контролират чрез избора си\", казва Стойнев. Според него огромната празнота в дневния ред не е случайна – това е дневният ред на управлението, което иска да се задържи на власт, а не дневният ред на бизнеса, на иновациите, на образованието, на младите и амбициозни българи или на възрастните, болните и бедните. Той коментира, че този дневен ред не е от вчера – той отдавна се е изключен от реалността, а новото сега е, че се опитва да предреши и изборите чрез нови правила, които да гарантират възпроизвеждане на статуквото. \"Има обаче и още нещо ново - опозицията отказа да легитимира машинациите на ГЕРБ, като участва в дебати, които само симулират демократичен законодателен процес и напусна парламента. Към нас се отправят призиви- БСП да се върне обратно в Народното събрание. Да, но това може да стане, само ако мнозинството „освободи“ това Народното събрание от партийно-груповата хватка и се откаже от злоупотребите чрез законодателство. Засега парламентаризма трябва да го защитаваме извън парламента\", заключва Драгомир Стойнев.", "date": "2019.02.27", "title": "Носталгия по парламента: Драгомир Стойнев ревниво следи от вкъщи дневния ред"}
{"url": "https://www.faktor.bg/bg/articles/novini/balgariya/istorik-poiska-ot-prokuraturata-razpuskane-na-bsp-naslednik-e-na-prestapna-parti", "text": "Автор на значимото изследване  „История на БКП“, проф. Никола Алтънков, внесе на 26 февруари тази година сигнал в Софийска градска прокуратура. Той настоява за разпускане на БСП като наследник на престъпната партия БКП. Никола (Николай) Георгиев Алтънков е български политически емигрант в САЩ (1965-1995) г. Лидер на организациите Български национален фронт (в изгнание). Ето мотивите му:", "date": "2019.02.27", "title": "Историк поиска от прокуратурата разпускане на БСП - наследник е на престъпна партия"}
{"url": "https://www.faktor.bg/bg/articles/zhivko-todorov-promenihme-oblika-na-stara-zagora-s-53-mln-lv-po-regioni-v-rastezh", "text": "Бизнес и инвестиции без инфраструктура не се правят. Някои политици казват, че асфалт не се яде, а в същото време 90% от хората ни питат точно за това. Искат магистрали, добри пътища, нови ВиК мрежи, модерни училища и детски градини, паркове. Това каза Живко Тодоров, кмет на Стара Загора и член на Изпълнителната комисия на ГЕРБ, по време на проведения в Стара Загора граждански диалог „Европа в нашия дом” на тема регионално развитие и благоустройство.   В събитието участие взеха Петя Аврамова - министър на регионалното развитие и благоустройството, Андрей Новаков – евродепутат от ЕНП/ГЕРБ, Емил Христов общински ръководител на ГЕРБ и зам.-председател на Народното събрание, Пламен Йорданов - областен координатор на партията, народните представители Борис Кърчев и Радостин Танев, областният управител Гергана Микова, кметове и общински съветници от областта, представители на бизнеса, неправителственият сектор и граждани. Това съобщиха от пресцентъра на ПП ГЕРБ.   „Благодарение на европейската солидарност преодоляхме важни проблеми и очакваме през тази година да бъде подписан проект за отвеждащ водопровод, който е много важен за Стара Загора, посочи Живко Тодоров. Той подчерта, че в общината са реализирани всички намерения по „Региони в растеж“ на стойност 53 млн. лв., които са променили облика на града. Сред тях са разширението на моста над жп линиите, образователната инфраструктура, парк „Митрополит Методий Кусев“ - Аязмото, пешеходната зона, транспортният проект, който включва автобуси, спирки, автоматична система за таксуване, видеонаблюдение и „умни“ светофари. „Ако трябва да се правят всички тези подобрения с общински пари, ще чакаме десетилетия, затова благодаря на екипа на МРРБ за добрата работа“, категоричен бе кметът на Стара Загора.   Министър Петя Аврамова представи най-важните проекти, по които работи МРРБ през настоящата година, сред които изграждането на магистрали, важни първокласни пътища, ВиК проекти и др. На територията на област Стара Загора за подобряване на пътната инфраструктура са инвестирани 11 млн. лв. от бюджета и още 41,7 млн. лв. от Оперативна програма „Региони в растеж“ 2014-2020. За региона тя обобщи, че е завършен 30-километровият път от Раднево до Стара Загора, който е изключително важен за енергийния комплекс „Марица - изток“. Рехабилитира се и отсечката Чирпан – Симеоновград, която не е ремонтирана от 40 години. В Стара Загора, Казанлък, Чирпан и Раднево ще бъдат вложени 99 млн. лв. за модернизация на ВиК мрежата. Средствата са по Оперативна програма „Околна среда 2014-2020 г.“.   „След Стара Загора нови автобуси ще има и в Казанлък, МРРБ ще отпусне средства за финансиране на проекта за водоснабдяване на гр. Гурково“, съобщи Петя Аврамова. Тя посочи, че е изготвен технически проект за разширението на отсечката между АМ „Тракия“ и Стара Загора, но той е от преди 12 години и трябва да бъде актуализиран. „Факт е, че много пъти е обещавано двулентовият път да бъде реновиран в четирилентов, извършени са всички отчуждителни процедури, ще търсим вариант за изпълнението на проекта“, пое ангажимент министърът на регионалното развитие. Тя коментира още тунелът под Шипка, както и програмата за енергийно обновяване на българските домове. „75 са завършените сгради в Стара Загора, 19 са в Казанлък, по 7 са в Раднево и Гълъбово, по 1 са в Павел баня и Николаево. Обмислят се различни варианти за продължаване на програмата“, обясни министър Аврамова след множеството зададени въпроси по темата.   Според евродепутатa от ЕНП/ГЕРБ Андрей Новаков фалшива новина е, че парите от Европа спират след 2020 г. „През следващия програмен период средствата за България не само че не спират, а дори точно обратното - увеличават се, особено за регионалния, кохезионния и социалния фонд, категоричен бе Новаков. Той коментира и един от най-важните въпроси за старозагорски регион – бъдещето на енергийния комплекс „Марица - изток“. „През изминалия мандат в Европейския парламент, заедно с Владимир Уручев, подкрепяхме безрезервно работата на мините. Личното ми мнение е, че те трябва да работят, докато има въглища“, категоричен бе евродепутатът.   „Регионът ни е с много различен профил за всяка една община. Енергетика, селско стопанство, IT сектор, машиностроене, промишленост“, посочи Пламен Йорданов, областен координатор на ГЕРБ. Той припомни, че общо девет общини от областта са получили през изминалите години помощ от националния бюджет, за решаване на инфраструктурни проекти.", "date": "2019.02.27", "title": "Живко Тодоров: Променихме облика на Стара Загора по „Региони в растеж“"}
{"url": "https://www.faktor.bg/bg/articles/valeri-simeonov-1-22", "text": "Депутатите, които не присъстват на три поредни заседания или на пет заседания за един месец, да не получават абсолютно никакво заплащане - нито трудово възнаграждение, нито допълнително възнаграждение, което са т.нар. представителни разходи, предлагат от НФСБ с промени в правилника на Народното събрание.  \"Считаме, че по този начин ще се постигне дисциплиниращият ефект\", коментира лидерът на НФСБ Валери Симеонов пред журналисти в парламента. \"Нашето предложение е провокирано от словесната схватка, която продължава повече от седмица между ГЕРБ и БСП, но в крайна сметка нито на едните, нито на другите им стиска да внесат промени, които биха ударили по техни депутати\", каза Симеонов.  Той отбеляза, че има масови случаи на отсъствия, на сутрешно регистриране и неоставане на заседания, което, по думите му, също е форма на неспазване на работното време и на изборните ангажименти. Затова от НФСБ предлагат, ако депутатът е участвал в по-малко от половината гласувания за деня, той да губи половината от дневното си възнаграждение.  На въпрос дали промените са консултирани с партньорите им от ГЕРБ и в \"Обединени патриоти\", Сименов попита необходима ли е такава предварителна консултация, след като в продължение на десетина дни се обсъжда въпросът, че трябва да има промени в правилника, които да въведат санкции за неработещите депутати. Според Валери Симеонов неприсъствието в Народното събрание не бива да се счита като някакъв гениален политически ход. Същото се отнася и за невлизането на ГЕРБ в зала в по-предишното НС, посочи той. Не одобрявам този начин на изразяване на политическо отношение към опозиция или към управляващи, това не е форма, всички са избрани, за да работят в Народното събрание, в самото НС също има достатъчно начини и средства да изразиш своята позиция, включително с гласуване \"въздържал се\" и \"против\", коментира Симеонов.  Какво означава, че няма да се явяват в НС - това означава отказ от изпълнение на служебни задължения, посочи той. Симеонов отбеляза, че като човек идващ от бизнеса, не може да си представи, че негов работник ще протестира срещу методите на работа във фирмата, като не идва на работа. \"Като не присъстваш на работа, трябва да бъдеш уволнен\", коментира той. \"Виждате, че НС може да работи и без БСП и негативите от тази глупотевина ще си ги понесе БСП\", смята Валери Симеонов.", "date": "2019.02.27", "title": "Симеонов към депутатите на БСП: Който не ходи на работа, трябва да бъде уволнен!"}
{"url": "https://www.faktor.bg/bg/articles/sergey-lavrov-rusiya-sledi-za-bezpardonnite-opiti-na-sasht-da-sazdadat-predlog-za-voenna-namesa-vav-venetsuela", "text": "Русия следи внимателно за безпардонните опити на САЩ да създадат изкусвен предлог за военна намеса във Венецуела, заяви в сряда руският министър на външните работи Сергей Лавров след края на преговорите с външните министри на Индия и Китай Сушма Сварадж и Ван И, предава ТАСС, цитирана от \"Фокус\". „Следим внимателно за съобщенията, какво всъщност се случва там. Виждаме как се предприемат абсолютно безпардонни опити да се създаде изкуствен предлог за военна намеса“, заяви Лавров. „Чуваме директни заплахи от Вашингтон, че всички варианти остават на масата. Материалното въплъщение на тези заплахи е концентрирането на военна техника и подготовката на (американски) спецназ“. „Ние, също така, отбелязваме непрекъснати провокации с опити границата да се пробие със сила под предлога за доставка на хуманитарна помощ, като се разчита на жертви“, обърна внимание той.  „Тогава, при един добре използван сценарий, ще има истерични писъци и вече ще има опит за военна намеса“. Москва, продължи министърът, активно работи с всички страни, които са не по-малко загрижени от перспективата за военно решение. „Не е случайно, че ръководството на Бразилия вече заяви, че няма да участва и ще предостави своята територия на САЩ за агресия срещу Венецуела“, каза той. „Не съм чувал същите изявления от ръководството на Колумбия, но изхождам от факта, че страните, включително членовете на така наречената Група от Лима, които активно подкрепят предсрочните президентски избори и подкрепят [лидера на опозицията, който се обяви за президент на страната] Хуан Гуайдо , не са изказвали подкрепа за военната намеса“. Лавров призова САЩ да се вслушат в мнението на страните от региона. „На първо място, препоръчваме да се съсредоточим върху идеите на „Механизма Монтевидео“, който предполага национален диалог с участието на всички политически сили“, обясни министърът. „Президентът на Венецуела Никола Мадуро многократно е изразявал готовността си за такъв диалог. За съжаление, господин Гуайдо и неговото обкръжение отхвърлят такива предложения и изискват само удовлетворяване на техния ултиматум за предсрочни президентски избори“. Външният министър обърна внимание на още едно тревожно изявление: „Вашингтон, заявявайки публично, че дните на президента Мадуро са преброени, казва директно, че Куба и Никарагуа ще бъдат следващите по ред“. „Доктрината на Монро“, че американците не трябва да допускат никого в Южна Америка, бледнее пред доктрината, която сега се оформя пред очите ни“, отбеляза той. „Тя [доктрината] означава, че САЩ узурпират правото да използват сила, където пожелаят и да свалят режимите, които не ги устройват“. По неговите думи, по този начин ще бъде подкопано международното право, което САЩ се опитват да заменят с „ред, основан на правила“. „Правете си изводите какви правила са приготвили САЩ за латиноамериканския регион“, резюмира той.", "date": "2019.02.27", "title": "Сергей Лавров: САЩ узурпират правото да използват сила, където пожелаят и да свалят режими"}
{"url": "https://www.faktor.bg/bg/articles/tramp-i-liderat-na-severna-koreya-kim-chen-un-se-sreshtat-dnes-vav-vietnam", "text": "Във Виетнам днес започва втората среща на върха между президента на Съединените щати Доналд Тръмп и лидера на Северна Корея Ким Чен-ун. За срещата се знаят малко подробности. Двамата лидери ще вечерят заедно довечера в компанията на някои от съветниците си, съобщи говорителката на Белия дом Сара Сандърс. Първата историческа среща на върха между Тръмп и Ким се състоя през юни 2018 г. в Сингапур. На нея севернокорейският лидер обеща да работи за ядрено разоръжаване на Корейския полуостров. Северна Корея настоява за отмяна на международните санкции, за официално обявяване на края на Корейската война, по която до момента е подписано само примирие, и за гаранции за сигурността й. Вашингтон иска край на севернокорейската ядрена програма преди санкциите да отпаднат.", "date": "2019.02.27", "title": "Тръмп и Ким Чен-ун се срещат днес във Виетнам"}
{"url": "https://www.faktor.bg/bg/articles/yordanka-fandakova-problemite-s-remontite-idvat-ot-loshi-proektantski-resheniya-i-lipsa-na-dobri-stroitelni-kadri", "text": "\"Проблемът с ремонтите се дължи на лоши проектантски решения и неподготвени строителни кадри. Моята задача е да не допусна да платим нито един лев от общинските средства за некачествено свършена работа. Ние ще продължим да връщаме фирмите, докато не се свърши работата. Това каза столичният кмет Йорданка Фандъкова пред БТВ. „Контролните органи минават и отбелязват нередностите по обектите, след това изпълнителят е длъжен да ги отстрани преди да мине приемателната комисия. 240 000 лева на ден е санкцията за забавяне на даден проект, а 1,2 млн. лева е глобата за неизпълнение на проекта на ул. „Граф Игнатиев“. Няма да приемем обект, докато не стане така, както е бил одобрен. Няма да допусна да се плати за нещо, което не е свършено или нещо, което не е добре свършено“, категоричен бе кметът на София. 60 000 лева санкции за наранени дървета са наложени на изпълнителя на проекта за Графа, стана ясно от думите и. „Надзора е санкциониран със 100 000 лева. Проверките текат и в момента. Обектът на „Графа“ се наблюдава под лупа“, увери Фандъкова. Кметът на София коментира и как върви строителството на третия лъч на метрото. „Днес метропробиващата машина излиза от метростанцията при Малък градски театър „Зад канала“. Очакваме 8 км. метростанции да са готови до края на годината. Това е огромен проект, огромна инвестиция. Трасето беше много трудно. България влиза в първата десетка за град, инвестиращ в зелена енергия. Няма как метрото да се построи за три месеца. Въпреки това строим много бързо“, каза тя. „Тази година сме планирали 16 по-големи проекта. В \"Овча купел\" завършваме строителството на ул. „Народно хоро“. Фандъкова коментира и протеста на шофьорите в Столичния градски транспорт. „От 10 години водим много трудни диалози със синдикатите. Преди месец постигнахме съгласие с тях и отделихме 1 млн. лева за увеличение на заплатите на шофьорите. Първият проблем е недостигът на шофьори, затова сме набелязали няколко мерки за подобряване на условията на труд. Една от тях е, че дружествата провеждат безплатно обучение на шофьори. Ще се ремонтира едно от общежитията на Столичния градски транспорт, за да могат хора, които не са от София да започнат работа като шофьори и да се настанят там“, каза кметицата на София. „За ремонта на бул. Фритьоф Нансен, Фандъкова заяви: \"Организирах среща на зам.-кмета със живеещите. Обсъдихме внимателно възможностите. Решението е да запазим еднопосочното движение. Тролеят ще минава по трасето около кино Одеон, след което ще се отклонява към Сточна гара. Този проект е свързан с решаването на транспортния достъп на няколко квартала. Този маршрут бе предложен от живущи в кв. \"Манастирски ливади\". Разбирам хората, затова се намесих и с експертите решихме да запазим еднопосочното движение“, каза още Фандъкова.", "date": "2019.02.27", "title": "Йорданка Фандъкова: Проблемите с ремонтите идват от лоши проектантски решения и липса на добри строителни кадри"}
{"url": "https://www.faktor.bg/bg/articles/krasimir-valchev-izpitat-sled-10-klas-ne-e-matura", "text": "Искаме да ориентираме децата и към уменията, заяви в сутрешния блок на БНТ1 министърът на образованието Красимир Вълчев. Това, според него, предполага да бъде пренастроена цялата система към по-креативните учители, които насърчават децата да мислят. Компетентностният подход е приет и със закон от 2016 г., промяната обаче предстои да се случи, тъй като това е постоянен процес, каза Вълчев. \"Тази промяна предполага по-малко да се следва учебника, повече да се насочи образованието към уменията, всички инструменти - квалификацията и оценяването трябва да бъдат променени, контролът\", посочи министърът на образованието. Изпитът след 10. клас не е елиминаторен, подчерта Вълчев. От него не зависи продължаването в 11. клас, той не е матура. Изпитът ще даде свидетелство след 10. клас, което ще е необходимо, ако децата искат да кандидатстват в друго училище, тъй като ще има допълнителен план-прием. Вълчев каза още, че продължава работата по това учителските заплати да нарастват, като целта е да достигне средно ниво от около 1500 лв. през 2021 г.", "date": "2019.02.27", "title": "Красимир Вълчев: Изпитът след 10 клас не е матура, но ще служи за кандидатстване в друго училище"}
{"url": "https://www.faktor.bg/bg/articles/pakistan-svali-dva-voenni-samoleta-na-indiya-vav-vazdushnoto-si-prostranstvo", "text": "Пакистан е свалил два индийски военни самолета в своето въздушно пространство, като един индийски пилот е бил пленен, съобщиха от пакистанската армия, цитирани от световните осведомителни агенции. От пресслужбата на въоръжените сили на Пакистан заявиха, че \"изтребители на военновъздушните сили на Индия нарушиха въздушното пространство на страната\".  По-рано от индийското външно министерство настояха, че ударите срещу лагери на екстремисти, нанесени от индийските военновъздушни сили в спорната между Индия и Пакистан област Кашмир, са били абсолютно необходими. По-рано изтребители на индийските военновъздушни сили са прихванали най-малко три пакистански военни самолета, след като са навлезли в индийското въздушно пространство над спорната между двете държави област Кашмир, съобщиха индийските власти. Това става ден след индийски въздушен рейд в Пакистан в района на границата, разделяща Индия и Пакистан в Кашмир. В контекста на нахлуването на пакистански военни самолети, индийските власти са затворили международното летище \"Шейх ал Алам\" в град Сринагар в Кашмир, уточниха от местната полиция пред \"Ройтерс\". Също днес самолет на индийските военновъздушни сили се е разбил в Кашмир, при което са загинали двамата пилоти и цивилен човек, съобщиха местните власти. Засега не е ясно дали инцидентът е свързан с прихващането на пакистанските самолети. Някои индийски медии отбелязаха, че самолетът се е разбил, докато е летял до авиобаза заради техническа неизправност. Във вторник индийски военни самолети навлязоха в пакистанското въздушно пространство, за да ударят тренировъчен лагер на терористи, отговорни за самоубийствения атентат срещу индийски войници, който беше извършен преди две седмици. Пакистан осъди този ход, посочвайки, че се запазва правото да отговори на нахлуването във време и място по свой избор.", "date": "2019.02.27", "title": "Пакистан свали два военни самолета на Индия във въздушното си пространство"}
{"url": "https://www.faktor.bg/bg/articles/vmro-okonchatelno-reshi-da-se-yavi-na-evroizborite", "text": "ВМРО реши окончателно да се яви самостоятелно на евроизборите. Това е приело ръководството на партията, което проведе заседание снощи. Водач на листата ще бъде евродепутатът Ангел Джамбазки, а предизборният щаб се оглавява от организационния секретар на ВМРО Юлиан Ангелов. Решението на Националния съвет последва поредния поредния провален опит за преговори между трите партии в Обединени патриоти вчера. Поканата за коалиционен съвет дойде от хората на Каракачанов с единствена тчка в дневния ред - обсъждане на евентуално общо явяване на евроизборите. След като \"Атака\" и НФСБ се изпокараха още за дневния ред, от ВМРО се отказаха да предприемат повече усилия за съставяне на обща листа.", "date": "2019.02.27", "title": "ВМРО окончателно реши да се яви самостоятелно на евроизборите"}
{"url": "https://www.faktor.bg/bg/articles/hasan-ademov-vazmozhna-e-korektsiya-v-novata-formula-za-izchislyavane-na-pensiite", "text": "Възможно е след анализ в края на годината да се стигне до коригиране на новата формула за изчисляване на размера на пенсиите, ако има драстични отклонения. Това каза пред БНР Хасан Адемов от ДПС, председател на социалната комисия в НС. Според експерти промените ще ощетят 37% от населението. Адемов от своя страна посочи, че такова нещо не може да се твърди.   Според новата формула пенсиите ще се изчисляват само от доходите, върху които са внасяни осигуровки след 1 януари 2000 година. Заложен е и таван на индивидуалния коефициент при изчисляване на размера на пенсията.   \"Да внесем повече яснота за тези 37 процента. Информацията е базирана на представителна извадка на пенсионираните през 2017-а година. Стигнало се е до извода, че 80 хиляди души могат да получат по-малък индивидуален коефициент, ако изчислението е по новите правила. Формулата, която действаше до края на 2018-а година, предвиждаше решаващи да бъдат трите последни години с най-висок доход. После се стигна до извода, че преди 1997-а година не е имало регистър и максимален осигурителен доход\", обясни д-р Адемов.   Според него не трябва да позволяваме единични нарушения, ако ги има, да служат за повод да накажем онези, които са били коректни към осигурителната система.   \"Онези, които са били с висок осигурителен доход преди 2000 година, а после е спаднал, действително ще имат намаляване на индивидуалния коефициент. Над 3000 души у нас са с пенсия с размер над 2000 лева. Ако са спазвали закона към онази дата, не могат да бъдат ощетявани. Факт е, че в България трудно могат да се приемат подобни пенсии, но това не може да бъде аргумент срещу тях. Този разговор минава през доверието в осигурителната система. Трябва да накараме младите хора да се осигуряват върху реални доходи. Без доверие няма осигурителна система, която да функционира нормално\", допълни д-р Адемов.   Той каза още, че \"нов подход може да има само на базата на сериозен анализ\".   \"В момента става дума за притеснения и страхове, не толкова за реално ощетяване. Отклоненията могат да дойдат от броя на хората, които преди 2000 година са имали висок доход, а после рязко е спаднал. Не бива този математически модел да създава притеснения, нека да изчакаме до края на годината\", добави Адемов.", "date": "2019.02.27", "title": "Хасан Адемов: Възможна е корекция в новата формула за изчисляване на пенсиите"}
{"url": "https://www.faktor.bg/bg/articles/mareshki-tryabva-da-se-varvi-kam-maksimalni-mazhoritarni-izbori", "text": "Трябва да се върви към максимални мажоритарни избори. Подкрепяме падането на праговете. Това заяви в сутрешния блок на БНТ1 лидерът на \"Воля\" Веселин Марешки. Според Марешки и 5% и 7% са високи прагове, които обезсмислят преференцията. Към днешна дата няма време това да се въведе, но депутатите от партията ще подкрепят всяка промяна в тази насока, каза Марешки. Марешки открои като важна темата за въвеждането на електронно гласуване. Банките също инвестират в сигурност, за да не ни крадат кредитните карти. С дребнотемия управляващите се опитват да отклонят вниманието от основни теми, каза Марешки.   ,,Отсъствието на БСП от пленарната зала е цинично и безотговорно, тъй като това вреди на целия парламент. В крайна сметка ние сме избрани от народа, за да ходим и да си вършим работата. В тази връзка те не би трябвало да получават заплати. Който не работи, не трябва да яде'', коментира Марешки темата с неявяването на опозицията в парламента. ,,Единствената важна точка от ветото на президента е по отношение на преференцията, която води до някаква мажоритарност, докато другите неща са по-скоро процедурни. За мен по-важно беше електронното гласуване, защото дава право на българите да гласуват от всяка точка на света, докато машинното гласуване почти нищо не променя, тъй като пак трябва да се отиде до секцията'', каза още той. ,,Знаете ли, аз съм направил чудеса от храброст в лекарствоснабдяването, заради което получих 4 процента и влязох в парламента'', хвали се Марешки. ,,Сигурен съм, че ЦИК ще бъде с нов състав, но не беше нормално 2-3 месеца преди изборите да се отваря в Изборния кодекс, понеже така отвращаваме хората. По този начин нищо добро не ни очаква'', поясни лидерът на \"Воля\" и заяви, че към този момент именно ръководената от него партия е единствената реална алтернатива на сегашното управление. За предстоящите избори за Европейски парламент Веселин Марешки сподели, че ще бъде в коалиция с българските земеделци и българските социалдемократи. ,,СДС към днешна дата е една от малкото формации, която носи някакви положителни спомени от историята си. Така че водим разговори и с тях. За нас е важно да имаме представител в Европарламента. Мисля, че двама души е най-реалистичният вариант'', заключи Марешки.", "date": "2019.02.27", "title": "Марешки: Праговете при преференция да отпаднат изцяло"}
{"url": "https://www.faktor.bg/bg/articles/pokazvat-spisak-sas-samnitelnite-benzinostantsii-u-nas", "text": "Списък на съмнителните бензиностанции, които в момента се проверяват от полицията, НАП и другите институции, се очаква да бъде оповестен днес. Такава заявка даде вчера премиерът Бойко Борисов при изнасянето на актуалните данни за сивата икономика в различни сектори на бизнеса. По думите му контролът над търговията с горива ще е пълен на всички етапи. За целта всички областни дирекции на МВР ще правят всекидневни отчети на проверените обекти и статута им. Премиерът анонсира и \"тотално видеонаблюдение\" на пристанищата \"Росенец\", Бургас и Варна.", "date": "2019.02.27", "title": "Показват списък със съмнителните бензиностанции у нас"}
{"url": "https://www.faktor.bg/bg/articles/kratko-zastudyavane-oblatsi-i-vyatar", "text": "Днес облачността над страната ще бъде предимно значителна. На места ще има слаби валежи от дъжд, в планинските райони – от сняг, като до вечерта преваляванията ще спрат, съобщи „Фокус”. Ще духа умерен, в Източна България временно силен северен вятър, с който за кратко ще нахлуе малко по-студен въздух. Максимални температури между 4° и 9°, в София около 5°.  Атмосферното налягане в сутрешните часове е средното за месеца. През деня слабо ще се повиши. Над Черноморието облачността ще бъде значителна и на отделни места ще има слаби валежи от дъжд. Ще духа предимно силен северен вятър. Максималните температури ще бъдат между 4°-6°. Температурата на морската вода е 5-6°. Вълнението на морето ще бъде 3-4 бала. Над планините облачността ще е предимно значителна и на места ще има превалявания от сняг. Ще духа силен, временно и бурен северен вятър. Максималната температура на височина 1200 метра ще е около минус 2°, на 2000 метра – около минус 8°.", "date": "2019.02.27", "title": "Кратко застудяване, облаци и вятър"}
{"url": "https://www.faktor.bg/bg/articles/rumanskata-kraybrezhna-ohrana-e-otkrila-ogan-po-turski-ribari", "text": "Румънската крайбрежна охрана е открила огън с гумени патрони по плаващ турски рибарски съд, пише вестник Hurriyet Daily News, като се позовава на информация от новинарската агенция Demirören. Ранени са трима рибари, а рибарската лодка, която се отправила на плаване на 20 февруари от турската черноморска провинция Орду, е повредена от изстрелите. Инцидентът е станал приблизително на 50 морски мили от румънския бряг, а рибарите са плавали в международни води, по техни думи. Лодката, на която е имало осем души, е акостирала в Истанбул, след като е успяла да избяга от катера на румънската крайбрежна охрана.", "date": "2019.02.27", "title": "Румънската крайбрежна охрана е открила огън по турски рибари"}
{"url": "https://www.faktor.bg/bg/articles/maduro-vaznameryava-arest-za-guaydo-toy-ne-mozhe-prosto-taka-da-idva-i-da-si-otiva", "text": "Лидерът на венецуелската опозиция Хуан Гуайдо може да бъде арестуван при завръщането си в страната след посещение в Колумбия. Това намекна венецуелският президент Николас Мадуро в интервю за Ей Би Си Нюз, предаде ДПА. \"Той не може просто така да идва и да си отива. Той ще трябва да се изправи пред правосъдието и правосъдието му забрани да напуска страната. Аз ще уважа законите\", каза Мадуро. Забраната е в сила за Гуайдо, докато той е разследван за \"сериозни престъпления в нарушение на конституционния ред\", както обяви главният прокурор на страната Тарек Сааб. Но Гуайдо премина границата с Колумбия в района на колумбийския граничен град Кукута през уикенда, за да наблюдава доставката на хуманитарна помощ за Венецуела. Доставката беше възпрепятствана от венецуелските военни, използвали сълзотворен газ и гумени куршуми в сблъсъци, при които бяха ранени около 300 души. Мадуро смята доставката на помощ като план на САЩ да го свалят от власт. Гуайдо отиде вчера в Богота за среща на Групата от Лима, обединяваща американски страни, повечето от които го признават за временен президент на Венецуела. Той каза пред колумбийски медии, че ще се върне в родината си тази седмица, но Мадуро заяви, че той трябва да отговаря пред правосъдието. Вчера външният министър на Колумбия Карлос Трухильо изрази безпокойство за сигурността на Гуайдо и каза, че има информации за смъртни заплахи срещу него и че Групата от Лима ще държи Мадуро за отговорен, ако нещо се случи на Гуайдо. Същевременно канцеларията на пратеника на венецуелската опозиция в САЩ Карлос Векио обяви, че той се е срещнал с Доналд Тръмп неотдавна и го е призовал да увеличи натиска върху Мадуро, предаде Ройтерс. САЩ бяха сред първите страни, признали Гуайдо за временен венецуелски лидер.", "date": "2019.02.27", "title": "Мадуро отправи заплахи към Гуайдо: Не може просто така да идва и да си отива"}
{"url": "https://www.faktor.bg/bg/articles/novini/balgariya/deputati-prasnali-13-500-lv-za-ekzotichnoto-lovno-izlozhenie-v-zaltsburg", "text": "Българските данъкоплатци ще платят 13 473 лв. за екзотичната екскурзия в Залцбург, която се води като командировка. Вчера стана ясно, че червените депутати Иван Иванов и Йордан Младенов са се обучавали как се ловят сьомги и еноти, докато уж бойкотират парламента и не влизат в пленарната зала. Освен тях обаче на пътешествието до Австрия са били и колегите им Александър Сабанов от ВМРО, както и Бюрхан Абазов от ДПС, показа справка на БТВ.  Червените депутати са похарчили общо около 2800 лева за двупосочни самолетни билети и 2700 лв. за хотел. Имали са и джобни по 342 лв., които са им отпуснати от парламента. Йордан Младенов дори е ползвал е харчил 60 лв. държавни пари за транспорт в България. Не става ясно дали е ползвал таксита или междуградски автобуси. От БСП крият двамата народни представители и не позволяват да дават отговори пред медиите, допълни Мария Цънцарова. След осветляването на скандала, социалистите обещаха, че ще покрият сумите и ще върнат парите на парламента.  Скандално е и присъствието на изложението на Александър Сабанов от ВМРО, чийто полет струва 2133 лв. За хотел са му били платени 1635 лв. Бюрхан Абазов е пътувал срещу 1485 лв., преспал е за 1308 лв. И двамата народни представители също са получили 342 лв. джобни.", "date": "2019.02.27", "title": "Депутати пръснали 13 500 лв. държавни пари за екзотичното ловно изложение в Залцбург"}
