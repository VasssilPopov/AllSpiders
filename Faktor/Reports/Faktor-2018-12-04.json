{"url": "https://www.faktor.bg/bg/articles/nato-ofitsialno-obvinyavame-rusiya-v-narushavane-na-dogovoraot-1987-g", "text": "Оцеляването на Договора за ликвидиране на ракетите със среден и малък обсег е в ръцете на Русия. Това се казва в официална позиция на НАТО след срещата на външните министри на страните членки, информират \"Ройтерс\" и АФП. НАТО официално обвинява Русия в нарушаване на договора, се подчертава в съобщение, с което се подкрепят обвиненията на САЩ към Москва, че не спазва договора от 1987 г. \"Съюзниците заключиха, че Русия е разработила и е разположила ракетна система 9M729, която нарушава Договора за ликвидиране на ракетите със среден и малък обсег и представлява значителни рискове за евроатлантическата сигурност\", подчертават министрите. Ние силно подкрепяме откритията на САЩ, че Русия нарушава договора, се допълва още.", "date": "2018.12.04", "title": "НАТО: Официално обвиняваме Русия в нарушаване на договора от 1987 г."}
{"url": "https://www.faktor.bg/bg/articles/novini/svyat/samolet-se-razbi-v-detski-tsentar-vav-florida", "text": "Американските телевизии разпространиха драматични кадри от катастрофа на самолет в детски център във Флорида. Охранителна камера записала как малкия самолет се забива в сградата и избухва. В момента на катастрофата в центъра за деца със специални нужди бил пълен с хора. Никой, освен хората в самолета не е пострадал. Понеже машината се пързаляла дълго по улицата, служител предупредил детегледачките да предпазят децата. Пилотът и един пасажер в самолета са загинали.", "date": "2018.12.04", "title": "Самолет се разби в детски център във Флорида"}
{"url": "https://www.faktor.bg/bg/articles/novini/balgariya/v-nikolov-vaglishtniya-sektor-v-tsyala-evropa-do-2030-g-tryabva-da-priklyuchi-pone-v-tozi-vid-koyto-poznavame", "text": "\"Принципалът БЕХ би трябвало да обърне внимание на пазара да има достатъчно количество енергия, за да не се вдига прекалено много цената\", заяви пред БНТ депутатът от ГЕРБ Валентин Николов по повод недоволството на производителите, че цената на тока за тях поскъпва 35%. \"Трябва да се обезпечи подаването на поризводителите на достатъчно количество енергия. НЕК няма достатъчно вода, а тя играе също на борсата на електрическа енергия и ако и АЕЦ-Козлодей излезе от пазара, цените на енергията ще се качи рязко\", обясни той. \"Надявам се \"Турски поток\" да мине през нас, направихме втора тръба, връзка с Турция и веднага можем да поемем количества газ. Изкупихме цялото трасе на \"Южен поток\", тоест готови сме с тръбата. А през Гърция към момента няма нищо\", каза той. Николов заяви, че има вече договорени \"неща по \"Турски поток\", но те не са за широката публика\". Той припомни, че новата енергийна стратегия е одобрена от всички в НС, с изключение на Валери Симеонов и обясни, че е заложена цена от 2.4 милиарда. \"Истината е, че въглищния сектор в цяла Европа до 2030 година трябва да приключи, поне в този вид, който познаваме. Никой не очакваше, че въглеродните емисии толкова ще поскъпнат и се очаква още да поскъпнат. България взема палиативни мерки, събира пари от всички дружества и купува въглеродни емисии\", обясни той.", "date": "2018.12.04", "title": "В. Николов: Въглищния сектор в цяла Европа до 2030 г. трябва да приключи, поне в този вид, който познаваме"}
{"url": "https://www.faktor.bg/bg/articles/novini/svyat/poroshenko-moskva-okupira-azovsko-more-i-kerchenskiya-proliv", "text": "Само открита въоръжена агресия на Русия може да попречи на провеждането на президентските избори в Украйна, заяви президентът на страната Петро Порошенко по време на среща със студенти в Ивано-Франковск, пише онлайн изданието на вестник „Украинская правда“. Той поясни, че с атаката срещу украинските военни катери „Москва демонстрира, че е преминала към нов етап на ескалация на ситуацията в акваторията на Азовско море – става дума за окупация на Азовско море и Керченския пролив“. Отчитайки заплахите, се е наложило да бъде въведено военно положение в 10 области и във вътрешните води на Украйна, но това решения има „изключително превантивен характер. То ще позволи украинците да бъдат защитени и конкретно, да бъдат защитени законодателно воините, за да могат те да защитят държавата, продължи с обясненията украинският президент, цитиран от \"Фокус\". „Няма да нарушим нито една свобода“, обеща Порошенко, опровергавайки слуховете „на руската пропаганда“ за прекъсване на транспортните съобщения или комендантски час. Порошенко увери, че няма да позволи на Русия да направи същото, както с Абхазия и Южна Осветия, където Москва е дала на тамошните граждани руско гражданство, а след това е въвела войска, за да ги защитят. „Те искат да направят същото и с нас, но Украйна няма да им даде да го направят“, категоричен е той. „Много се надяваха (в Кремъл) да отложат президентските избори (в Украйна). А защо? От това ще спечели само един човек и името на този човек е (президентът на Русия Владимир) Путин“, добави Порошенко. „По моя молба Върховната рада внесе предложение за назначаване на датата за изборите – 31 март. И аз, като президент, гарантирам, че президентските избори ще се състоят именно на тази дата. Единственото, което може да попречи на това е открита въоръжена наземна агресия на Русия, страната-агресор. Тогава ще защитим държавата“, обеща още украинският президент. Той напомни, че предлага даже да се разрешат местните избори по време на военното положение. Освен това Порошенко каза: „По руската телевизия (тя е забранена в Украйна – бел. „Фокус“) имаше сюжети, че в украинските магазини е изчезнала солта и трябва бързо да се купуват сол и кибрити. Трябваше да отида в бившия Артьомовск, сега Бахмут, за да покажа планините сол и да кажа, че вече добитата ще стигне за 2500 години военно положение. А и на руснаците ще можем да дадем“. Той отбеляза, че е определена датата за събора, на който ще бъде избран предстоятел на Украинската православна църква-Киевска патриаршия и това е последната стъпка към обединението на украинската православна община. „И когато за защитата на Руската православна църква в Украйна те накрая нарекоха нещата със собствените им имена и свикаха Съвета за сигурност на Руската Федерация и обмисляха, ‚какво ще правим с този Порошенко... Нищо не можете да направите. Защото съдбата на Украйна най-накрая ще се решава от украинския народ, а не от император от Москва. Дойде вашето време“, заяви украинският президент. Той констатира, че „ситуацията е трудна и заплахата от страна на Русия расте“ и подчерта, че „ние създадохме армия, която е способна да спре агресора“. В заключение Порошенко каза на студентите: „Желая на всички ви мир. Но не мир чрез капитулация, а мир чрез победа“.", "date": "2018.12.04", "title": "Порошенко: Москва окупира Азовско море и Керченския пролив"}
{"url": "https://www.faktor.bg/bg/articles/dost-sas-znakovi-promeni-v-rakovodstvoto-i-mladezhka-struktura", "text": "Партия ДОСТ и лидерът Лютви Местан са предприели знакови промени в ръководството на организацията. Това става ясно от разпространено прессъобщение на партията. На проведения в неделя Национален съвет на ДОСТ са избрани нови членове на Изпълнителния съвет на партията – политическият затворник Неджметин Хак и Бюлент Хасанов. Избрани са и временни областни координатори на партията: Русе – г-н Зеки Зекерия Исмаил, Бургас – г-н Хюсеин Мехмед, Търговище – г-н Севин Зейнулов и Шумен – г-жа Нуртен Ремзи. Партията е снела политическото доверие от Шабанали Ахмед,  Хюсеин Хафъзов,  Айдоан Али,  Рапид Куру и Мехмед Хаджи. Мотивите за политическата санкция са: „Заради декларативния си отказ да изпълняват задълженията си по Устав и за системно нарушаване на Устава на партия ДОСТ, в това число неучастие във Възпоменателни митинги и други политически мероприятия като учредяването на младежката организация”. От ДОСТ съобщават, че на 26-и декември след Възпоменателните митинги за жертвите на Възродителния процес, ще се проведе заключително заседание на НС на партия ДОСТ за 2018 година, на което ще се извърши ново разпределение на ресорните отговорности на членовете на ИС. Същия ден в Пловдив бе учредена и Национална младежка организация на партия - ДОСТ Младежи (ДОСТ М). Събитието бе открито от Председателя на Инициативния комитет за учредяването на младежката структура –  Танер Алимолла. Гости на Учредителната конференция бяха председателят на ПП ДОСТ  Лютви Местан, зам.-председателите на партията Мариана Георгиева и  Мехмед Ходжа, членовете на Изпълнителния съвет Ахмед Юсеин, Бахри Юмер,  Венцислав Каймаканов, Бедрие Търмазова,  Зюрфетин Хаджъоглу,  Себахин Ахмедоглу и  Фахрие Емин. В приветствените си слова пред младежите учредители председателят на партията Л. Местан, зам.-председателите  Мариана Георгиева и  Мехмед Ходжа подчертаха, че учредяването на младежката организация е най-значимото събитие след учредяването на партията през 2016 година.  В обстойното си изложение председателят Л. Местан подчерта, че организираният опит да се попречи на провеждането на конференцията е претърпяло пълен провал. „С новата си младежка организация ДОСТ става още по-силна и жизнена партия. Убеден съм, че млади, свободни и отговорни, както гласи логото на вашия форум, вие ще се превърнете в нов, мощен ресурс за демократичното развитие на България. Не вярвайте на национал-социалистическата пропаганда, която ни обвинява в национално предателство, защото нашият модерен граждански патриотизъм ни прави отговорни да зачитаме светостта и неприкосновеността на всеки метър българска земя, но също така ще се борим за спазването и уважението на нашата етно-религиозна идентичност. За това, за разлика от ДПС, ние няма да подкрепяме решения за издигане на паметници на комунисти –възродители, които подложиха на терор и насилствена асимилация близо милион и половина турци и мюсюлмани в България“, заяви  Местан. Форумът избра за председател на ДОСТ М  Танер Аломолла", "date": "2018.12.04", "title": "ДОСТ със знакови промени в ръководството и младежка структура"}
{"url": "https://www.faktor.bg/bg/articles/novini/balgariya/y-fandakova-kato-vazlozhitel-na-proekta-krusev-nosi-otgovornost-za-graf-ignatiev", "text": "От пресцентъра на Столичната община съобщиха, че местните власти ще продължат да съдействат за проверката на прокуратурата, която стартира в края на октомври след сигнал на инициативата \"Спаси София\". Държавното обвинение има съмнение за нередности при обществените поръчки. От СО допълват, че преди месец до прокуратурата са  изпратени резултатите от проверката на дирекция \"Вътрешен одит\". По заповед на кмета са били проверени всички обстоятелства, довели до изменението на проекта за релсовия път по ул. \"Граф Игнатиев\". \"Столична община оказва пълно съдействие на проверяващите органи, като всички документи и установени от вътрешната проверка факти са присъединени към проверката на прокуратурата. Като възложител на проекта  Крусев носи своята отговорност. Реконструкцията на ул. \"Граф Игнатиев\" е голям проект, при реализацията на който се изисква експертизата и компетентните решения на широк кръг експерти, в това число и проектантите. В този процес всеки един носи своята лична и професионална отговорност\", се казва в позиция на кмета Йорданка Фандъкова.", "date": "2018.12.04", "title": "Й. Фандъкова: Като възложител на проекта Крусев носи отговорност за \"Граф Игнатиев\""}
{"url": "https://www.faktor.bg/bg/articles/novini/balgariya/shte-osvobozhdavat-uchenitsi-ot-uchilishte-pri-zamarsen-vazduh", "text": "При постъпване на предварителна информация за очаквано завишаване на нормите до рискови нива, училищата ще бъдат предупреждавани от РЗИ и МОН за предприемане на конкретни мерки. Сред тях са ограничаване на провеждането на занятия на открито, включително посещения извън училище, както и учестен режим на влажно почистване в сградите. Ще бъде създадена и нормативна възможност в дни с рискови нива на фини прахови частици във въздуха от учебни занятия, по преценка на родителите, да бъдат освобождавани ученици с хронични заболявания на дихателните пътища. Министърът на образованието и науката Красимир Вълчев проведе среща с представители на Националния институт по метеорология и хидрология и Регионалната здравна инспекция в София във връзка с провеждането на учебни занятия в дни с високи стойности на фини прахови частици във въздуха.", "date": "2018.12.04", "title": "Ще освобождават ученици от училище при замърсен въздух"}
{"url": "https://www.faktor.bg/bg/articles/novini/balgariya/osem-dushi-propadnaha-s-asansyor-vav-varnenskata-bolnitsa-sv-anna", "text": "Товарен асансьор пропадна в МБАЛ \"Св. Анна\" във Варна, пострадала е една жена, съобщиха от прокуратурата и Областната дирекция на МВР в морския град. Инцидентът станал около 14 часа. В болничния асансьор, който е с капацитет за 6 души и товароподемност 500 килограма, са се качили 8. При потеглянето на асансьора, кабината е пропаднала с около 60 сантиметра. От държавното обвинение уточниха, че с помощта на служители от Гражданска защита са били извадени шестима души от авариралия асансьор. След освобождаването им асансьорът рязко е потеглил нагоре с още двама души и е спрял на последния етаж на болничното заведение. Пострадалата вероятно е с фрактура. Останалите 7 души са се разминали само със стрес от инцидента. На място текат действия по разследване на детайлите и обстоятелствата около случилото се. Образувано е досъдебно производство.", "date": "2018.12.04", "title": "Осем души пропаднаха с асансьор във варненската болница \"Св.Анна\""}
{"url": "https://www.faktor.bg/bg/articles/sasht-ako-rusiya-ne-se-varne-kam-izpalnenieto-na-drsmo-do-60-dni-nyama-da-go-izpalnyavame", "text": "Съединените щати ще престанат да изпълняват задълженията си по Договора за премахване на ракети със среден и по-малък обсег (ДРСМО), ако Русия не се върне към неговото изпълнение в рамките на 60 дни. Това съобщи във вторник държавният секретар на САЩ Майкъл Помпео след среща на министрите на отбраната на НАТО в Брюксел, цитиран от TACC. \"Съединените щати ще престанат да изпълняват задълженията си ДРСМО, ако Русия не се върне към изпълнението му в рамките на 60 дни.\" Ние високо ценим подкрепата на НАТО за това решение на САЩ \", каза той, цитиран от \"Фокус\". \"През тези 60 дни няма да разработваме, произвеждаме или разгръщаме такива ракетни системи\", допълва държавният секретар. \"Ако Русия преразгледа решението си и се върне към Договора и елиминира ракетната си програма, ние ще го приветстваме\". На 20 октомври американският президент Доналд Тръмп обяви, че страната му ще се оттегли от ДРСМО, тъй като Русия, според Вашингтон, нарушава договора. Заместник-министърът на външните работи Сергей Рябков нарече това решение опасна стъпка, Вашингтон беше критикуван в Берлин и Пекин. Съединените щати получиха подкрепата на Лондон, а НАТО обвини Русия за решението на Тръмп, припомня агенцията.", "date": "2018.12.04", "title": "САЩ: Ако Русия не се върне към задълженията си по ДРСМО до 60 дни, няма да го изпълняваме"}
{"url": "https://www.faktor.bg/bg/articles/novini/svyat/balgarin-e-ubit-v-metrostantsiya-v-madrid", "text": "54-годишен българин бе убит вчера в мадридската метростанция Moncloa, съобщи вестникът на българите в Испания \"Нова Дума\". Според източници от полицията около 15.00 ч. жертвата Валентин С. се изчаквала по ескалатора, спорейки с друг мъж. След това двамата започнали да се бият, българинът получил няколко удара и паднал на земята, а предполагаемият извършител избягал. По-късно агентите от отдел „Убийства“ и от „Криминална полиция“ задържали румънски гражданин, заподозрян за смъртта на сънародника ни. Съобщението, че в метростанцията има мъж в безсъзнание, е подадено следобед. Спешният медицински екип пристигнал на място и започнал да оказва първа помощ на Валентин. При първоначалния преглед не изглеждало да е получил смъртоносен удар. Сърцето му обаче спряло и опитите за реанимация били безуспешни. Впоследствие е установено, че българинът е получил няколко удара по тялото си, които биха могли да провокират смъртта му. Докато преглеждала охранителните камери на метро Moncloa, полицията установила, че българинът е станал жертва на агресия, и веднага започнала разследване на случая, окачествен като убийство. Малко след това е арестуван и предполагаемият извършител.", "date": "2018.12.04", "title": "Българин е убит  в метростанция в Мадрид"}
{"url": "https://www.faktor.bg/bg/articles/obshtestvo/zakon-i-red/vss-nyama-da-iska-impiychmant-na-lozan-panov-no-obyasnenie-da", "text": "Съдийската колегия във Висшия съдебен съвет няма да иска импийчмънт на Лозан Панов заради изказванията му. Магистратите обаче искат обяснение от кого е зависима съдебната система. Това заяви представляващият ВСС - Боян Магдалинчев. Преди няколко седмици на международен форум председателят на ВКС заяви, че главният прокурор преследва критиците си и поставя чадър над приятелите си, че НАП тероризира неудобните за властта, а съдебната система е зависима. Вече няколко пъти колегите му във ВСС искат разяснение и конкретика от Лозан Панов за изказаното мнение. И няколко пъти той отказва да разговаря и с тях, и с медиите.", "date": "2018.12.04", "title": "ВСС няма да иска импийчмънт на Лозан Панов, но обяснение - да"}
{"url": "https://www.faktor.bg/bg/articles/verizhna-katastrofa-s-10-koli-na-okolovrastnoto-shose-v-sofiya", "text": "Минути след 7 часа е станал пътен инцидент на околовръстния път над пътния възел с бул. \"Ломско шосе\" посока към бул. \"Рожен\" в София, съобщиха от пресцентъра на МВР. По първоначални данни, около 10 автомобила са се ударили, няма жертви. Към момента информацията е за четирима пострадали, които вече са транспортирани към столични болници за прегледи. Пътна полиция – СДВР създава организация за подпомагане на движението в района,  което е силно затруднено.", "date": "2018.12.04", "title": "10 коли във верижна катастрофа на Околовръстното шосе в София"}
{"url": "https://www.faktor.bg/bg/articles/obshtina-varna-e-zabavila-prepiski-na-grazhdani-s-obshto-119-godini", "text": "Общинската администрация във Варна систематично и грубо е нарушавала Закона за устройство на територията при одобряването на подробни устройствени планове. Това е показала проверка, извършена от Регионалната дирекция за национален строителен контрол във Варна. Тя е била предприета след сигнали на неправителствената организация \"Камара на геодезистите в България\" за неспазване на сроковете и процедурите по одобряването на плановете, пише \"Дневник\". Сдружението вече публикува на сайта си информация и документи, според които за период от 12 месеца до 31 август т.г. са били издадени 434 заповеди за одобряване на подробни устройствени планове. От тях в регламентирания от Закона за устройство на територията 14 дневен срок са били издадени едва 13 заповеди. Сумата от сроковете, просрочени в нарушение на закона за всички останали 421 заповеди, е 43 650 дни, или близо 119 години, показва ироничната констатация на \"Камара на геодезистите в България\". С тези данни на 22 януари т.г. председателят на неправителствената организация Йоан Каратерзиян е изпратил сигнал до кмета на Варна Иван Портних и до тогавашния министър на регионалното развитие и благоустройството Николай Нанков. В него е обърнато внимание и на факта, че работата на местната администрация по одобряването на подробни устройствени планове е системно затормозвана от неизпълнение на служебни задължения от страна на ресорния зам.-кмет Христо Иванов и директора на дирекция \"Архитектура, градоустройство и устройствено планиране\" Десислава Борисова. Те са свързани с голямото забавяне при издаването и публикуването на протоколите от заседания на експертния съвет по устройство на територията към местната администрация. \"Неспазването на тези срокове рефлектира пряко и върху неспазване на срокове от страна на общинския съвет във Варна, пише в жалбата до Иван Портних и министъра на регионалното развитие и благоустройството. Това води до пряко нарушаване правата на гражданите, преки финансови загуби и чувство за безнаказаност от страна на висши чиновници в местната изпълнителна власт\", пише в текста. В отговор на жалбата едва на 5 септември т.г. кметът на Варна изпраща до регионалното министерство писмо, в което е записано буквално следното: \"...считам, че Дирекция \"Архитектура, градоустройство и устройствено планиране\" на община Варна стриктно и в най-кратки срокове си изпълнява задълженията съгласно Закона за устройство на територията\". Проверката, назначена по случая от регионалното министерство, обаче показва съвсем друго. Тя е възложена на местната дирекция за национален строителен контрол във Варна, а констатациите от нея, отразени в официално писмо до възложителя, сочат груби и системни нарушения на закона. По време на проверката на случаен принцип са били проверени 26 заповеди за одобряване на подробни устройствени планове, както и административните преписки, въз основа на които са били издадени те. В констативния протокол от проверката е отразено, че правомощията по одобряването или издаването на отказ за одобряване на ПУП са възложени на зам.-кмета на Варна Пейчо Пейчев. Установено е също, че при всички проверени 26 преписки определеният със Закона за устройство на територията 14 дневен срок за издаване на заповеди за одобряване на ПУП не е спазван от органите на общинската администрация. \"Двадесет и три от заповедите (т.е. почти всички, бел. ред.) са подписани от зам.-кмета на община Варна на една и съща дата – 31 август 2018 г. независимо от това на коя дата е било взето решението на експертния съвет по устройство на територията за одобряване на ПУП\", пише още в констативния протокол от проверката. По този начин са били нарушени не само разпоредбите на Закона за устройство на територията, но и на редица вътрешноведомствени разпоредби на община Варна, издадени във връзка с приложението му. Проверката е констатирала също, че в общината е установена трайна практика преписките за одобряване на ПУП да се изпращат за повторна проверка, независимо че експертния съвет по устройство на територията вече е решил, че го приема и е предложил да бъде издадена заповед за одобряването му. При всички проверени преписки е констатирано, че от датата на постъпването им в община Варна до издаването на заповед за одобряването на ПУП \"е налице просрочване с около месец – два\". \"От изложеното може да се направи изводът, че от община Варна системно се нарушават процедурата и срока за одобряване на подробни устройствени планове\", пише в констативния протокол от извършената проверка.", "date": "2018.12.04", "title": "Проверка на РДНСК в Община Варна разкрива фрапиращи нарушения на Закона за устройство на територията"}
{"url": "https://www.faktor.bg/bg/articles/sled-bezsanna-nosht-finansovite-ministri-na-es", "text": "Министрите на финансите на ЕС се споразумяха за стъпки за укрепване на еврозоната срещу бъдещи финансови кризи, като сключиха споразумение след продължили през цялата нощ в Брюксел преговори, в които силните амбиции на французите за реформи се сблъскаха с нежеланието на столиците от Северна Европа да споделят повече финансов риск. Министрите в Брюксел подготвиха пакета от реформи рано във вторник сутринта в разговори, характеризирани от спънки, продължителни спорове и преразглеждания, целящи да задоволят най-накрая изискванията на Париж, Рим, Берлин и Хага, пише Financial Times. Окончателното споразумение включва мерки за снабдяване на банковия съюз на еврозоната с по-голяма финансова подкрепа и за предоставяне на спасителния фонд - Европейския механизъм за стабилност, на допълнителна гъвкавост по отношение на това как той може да помогне на страните да преодоляват пазарните сътресения. Сделката беше подготвяна в продължение на повече от 15 часа, а министрите имаха краен срок, определен от лидерите на ЕС, в който трябваше да изготвят политически план, за да бъде готов за срещата на върха, която ще се проведе в белгийската столица през следващата седмица. Макар че по-голямата част от основната работа беше извършена седмица преди срещата, дипломати заявиха, че преговорите през нощта са били спъвани от редица искания на министрите и от спорове за точната формулировка на различните планове за реформи. Реформата в еврозоната е провокирана от политическия дневен ред на ЕС през последните месеци, тъй като правителствата в рамките на валутния блок са подложени на натиск върху ограниченията и задълженията, произтичащи от членството в единната валутна зона. Брюксел призова за напредък преди изборите за Европейски парламент през следващата година, а Европейската централна банка предупреди за необходимостта от отстраняване на недостатъците в инструментариума за борба с кризата в еврозоната.", "date": "2018.12.04", "title": "След безсънна нощ финансовите министри на ЕС с ключово споразумение за укрепване на еврозоната"}
{"url": "https://www.faktor.bg/bg/articles/industrialtsi-s-priziv-kam-borisov-za-deystviya-sreshtu-skoka-na-tsenata-na-toka-s-350", "text": "Вече получаваме сигнали за преустановяване на производствени режими в енергоинтензивни производствени мощности – ето защо настояваме за навременни енергични и конкретни действия. Това заявяват от писмо от Асоциацията на индустриалния капитал в България (АИКБ) до министър-председателя Бойко Борисов във връзка с неаргументирано повишаване на цената на електроенергията в страната. Писмото е адресирано и до КЕВР. В него се твърди за ръст от над 350% на цената на тока.  \"Вече месеци наред наблюдаваме неаргументирано повишаване на цената на електроенергията в страната\", посочват от АИКБ в писмото. \"Нееднократно сме сигнализирали за абсурдни и видимо непазарни отклонения в търгувани количества и цени на платформите на \"Българска независима енергийна борса“ ЕАД (БНЕБ), включително и при директни сравнения на дългосрочни продукти и резултати от сегмент \"ден напред“ с количества и цени на румънската борса OPCOM и унгарската борса HUPX. От асоциацията припомнят решение на КЕВР, с което определи прогнозна годишна пазарна цена за базов товар за периода 01.07.2018 г. – 30.06.2019 г. в размер на 70 лв./MWh след анализ на търговските резултати на гореспоменатите три борси, както и при прогноза за цена на дългосрочните продукти на БНЕБ за периода 01.07.2018 г. - 30.06.2019 г. в интервала 72,00 – 75,00 лв./MWh. Естествено, това беше ясен референтен сигнал за индустриалните потребители в България за очаквани ценови нива. От работодателската организация посочват, че на тази база се изготвят програми за развитие във всяко едно дружество у нас – по начина, по който Министерство на финансите прави своите приходни и разходни бюджетни разчети. В действителност резултатите след август 2018 г. не само че показват значителен ръст над прогнозираното, но през последните седмици и дни цените на електроенергията за свободен пазар у нас буквално се взривиха, за да достигнат абсурдните нива от 250-275 лв./MWh. Ръст от над 350% е всичко друго, но не и нормален, подчертават от АИКБ. \"Твърдения на ресорни управляващи сектора, че това е само резултат от пазара, са или съзнателно изричани неистини, или напълно недопустима некомпетентност\", изтъкват от АИКБ. \"Цените, на които сме свидетели, са резултат и на системна безотговорност по отношение ресорни ангажименти и нихилизъм спрямо индустриалните енергопотребители. Без претенции за изчерпателност, като се започне от недалновидно управление на държавната енергетика в частта добив и производство, мине се през непрозрачни интереси при резервиране на мощности и се стигне до елементарното \"хитруване“ за компенсиране на високи цени за емисионни квоти, изземвайки ресурс от крайните индустриални потребители, чрез манипулирано ограничено предлагане на електроенергия. Впрочем, въпрос само на време е високите крайни цени на електроенергия да се прехвърлят и към битовите абонати през регулираната цена\", категорични са от АИКБ.", "date": "2018.12.04", "title": "Индустриалци с призив към Борисов за действия срещу скока на цената на тока с 350%"}
{"url": "https://www.faktor.bg/bg/articles/ek-s-nov-paket-ot-merki-za-po-shiroko-izpolzvane-na-evroto", "text": "Брюксел е разработил пакет с мерки за по-широко използване на еврото в стратегически сфери като енергетика, суровините и самолетостроенето, за да ограничи доминиращата роля на долара в качеството му на световна резервна валута. Това съобщава в. \"Файненшъл таймс\", цитиран от ТАСС. Изданието се позовава на проектодокумент на Европейската комисия (EK). Според авторите на този документ засилването на международната роля на еврото е необходимо за повишаването на икономическия суверенитет на еврозоната, като се има предвид политиката, водена от президента на САЩ Доналд Тръмп. Според Европейската комисия страните от ЕС трябва да гарантират, че договорите, които сключват \"в рамките на междудържавните енергийни споразумения\", са в евро. Сега над 80 процента от вноса на енергоресурси в ЕС е в долари. Тези стъпки придобиват особено значение за Брюксел, като се имат предвид усилията на европейските страни да запазят споразумението с Иран, което ограничава ядрените разработки на Техеран, отбелязва изданието. На 8 май Тръмп обяви изтеглянето на Вашингтон от споразумението за иранската ядрена програма от 2015 г. Това означаваше постепенно възстановяване на санкциите срещу Техеран, както и спрямо трети страни.", "date": "2018.12.04", "title": "ЕК с нов пакет от мерки за  използване на еврото в стратегически сфери"}
{"url": "https://www.faktor.bg/bg/articles/targovsko-promishlena-palata", "text": "За 25-ти път Българска-търговско промишлена палата (БТПП) връчи годишните си награди на тържествена церемония, която се проведе в София хотел Балкан. Сред официалните гости на събитието бяха вицепремиерът и министър на външните работи Екатерина Захариева, министъра на труда и социалната политика Бисер Петков и заместник-министърът на икономиката Александър Манолев. По време на награждването бяха отличени фирми, браншови организации, регионална палата, посланик, търговски представител, медия и журналист. За 2017 г. участвалите фирми са над 6500, а приходите им образуват 83% от брутния вътрешен продукт на страната. \"През тази година разширихме дигитализацията и присъствието на БТПП в социалните мрежи, за да може целите ни да достигнат до всички като продължават усилията да информираме компаниите възможно най-скоро за планираните промени в икономическата среда - това го правим както на национално, така и на международно ниво\", коментира председателят на БТПП Цветан Симеонов. С наградата „Медия на годината\" Българската търговско-промишлена палата отличи bTV Новините. Призът се връчва заради обективно представяне на актуалните икономически проблеми. Водещата на „Новините\" и автор на рубриката „Чети етикета\" Биляна Гавазова прие наградата от името на целия новинарски екип. „Това наистина е колективна награда и тя е за всички колеги, които отразяват икономически новини. Те са изключително важни, защото това са новините, които „бъркат в джоба\" ни всеки ден. Така че това признание, тази награда означава, че ние имаме добра чувствителност към тези новини и наистина успяваме да отговорим на очакванията на хората и да им даваме информацията от която имат нужда\", каза Биляна Гавазова Oт бизнес отдела на Информационна агенция и вестник \"Монитор\" Венцислав Генков е носител на голямата награда на БТПП. Той получи приза за журналист за обективно отразяване позициите на палатата по актуални стопански теми, с ясен сигнал за проблемите на българския бизнес и ролята на браншовата организация в негова защита. Външният министър Екатерина Захариева посочи, че „основен приоритет за правителството е образованието, но аз, като външен министър, се стремя да подобря взаимоотношенията ни с другите страни във връзка с трудовата миграция\". По нейни думи, когато са налице добри икономически отношения и туристически обмен между страните, няма политик, който да разруши тези взаимоотношения. \"Резултатите показват, че българските фирми са конкурентоспособни и иновативни, затова и очакваме още добри резултати\", коментира заместник-министърът на икономиката Александър Манолев. Доказателство за думите му са ръстът на износа за 2018 г. в размер от 15% . Вицепремиерът Екатерина Захариева награди с бронзова статуетка \"Хермес\" и грамота фирмата Черногор Агро\" ООД за нетни приходи от продажби 2017/2016. За първо място в класацията за максимална величина на печалбата на 100 лв. собствен капитал, наградата получи \"Билдникс\" ЕООД. В категорията на 100 лв. приходи от продажби през 2017 г. с първо място бе отличена фирмата \"Интерком\" ЕООД, класирана За категория \"50 фирми, класирани по изменението на печалбата през 2017/2016\" на първо място бе отличена \"Градус-1\" ЕООД. В съревнованието за фирми, реализирали максимални приходи в националните райони за планиране през 2017 г. бяха наградени \"Олива\" АД, \"Афер България\" ЕООД, \"Амилум България\" ЕАД, АД, \"Папас Олио\" АД и \"КЦМ\" АД. Наградата на \"Аурубис България\" в същата категория беше връчена от министъра на труда и социалната политика Бисер Петков. Наградата за \"Отлично малко и средно предприятие 2018 г.\" получиха \"Дак-22\" ЕООД. Асоциацията на интериорните дизайнери в България бе отличена на първо място за браншова организация, а за регионална търговско-промишлена палата бе наградена Бургаската търговско-промишлена палата. За заслуги към развитието на дипломатическите отношения между Китай и България бе награден Н. Пр. г-н Джан Хайджоу, а за приноса си към активиране на икономическото сътрудничество между България и Австрия бе наградена г-жа Улрике Щрака, която в момента работи за Посолството на Република Австрия в Република България. По повод годишните награди БТПП получи поздравителен адрес от министъра на туризма Николина Ангелкова.", "date": "2018.12.04", "title": "Търговско-промишлена палата връчи традиционните си годишни награди"}
{"url": "https://www.faktor.bg/bg/articles/ikonomika/tsenite-na-gorivata-s-nova-stapka-nadolu", "text": "Ценита на горивата - с нова стъпка надолу. Въпреки поскъпването на петрола на световните борси, от днес най-масовият бензин А95 слезе под 2 лева. Френският премиер ще обяви мораториум върху увеличаването на данъците върху горивата По бензиностанциите на една от големите вериги той мече се продава за 1,99 лева. Дизелът пък вече е 2,19 лева. При него поевтиняването е с близо 0,20 лева.", "date": "2018.12.04", "title": "Ценитe на горивата - с нова стъпка надолу"}
{"url": "https://www.faktor.bg/bg/articles/ikonomika/biznes/balgariya-shte-se-opita-da-otlozhi-reshenieto-na-es-za-mezhdunarodnite-prevozvachi", "text": "България ще се опита да издейства отлагане на новото решение за международните превози в ЕС. Това заяви министърът на транспорта Росен Желязков в Брюксел, предаде БНР. Той ще обсъди възможността за дерогация на приетото решение по пакета „Мобилност“, според което шофьорите трябва да се връщат в страната на 4 седмици.  \"Ако парламентът приеме тези предложения, тогава отиваме на триалози по време на Румънско председателство и евентуалното влизане в сила ще стане 2020 година по отношение на директивата за командироването, а според социалните права на шофьорите от 2020 година и след 18 месеца от датата на приемане по отношение на каботажа\".  Министърът и депутатите ще се опитат да прокарат въпроса за обсъждане в Европейския парламент на пленарното заседание следващата седмица.  На въпроса как преценява шансовете исканията да бъдат приети, министър Желязков отговори: \"Връщането на МПС, на камиона беше червената линия, затова аз съм умерен оптимист за възможностите в парламента да се увеличи броят на крострейд операциите и да се предвиди дерогация на правилото за забрана за ползването на почивките в кабината, защото това, предполагам, че ще бъде една тема, свързана с инвестирането в необходима инфраструктура\", заяви в Брюксел министърът на транспорта Росен Желязков. От Съюза на международните превозвачи прогнозираха фалити на български транспортни фирми, след като в Брюксел беше приет пакет \"Мобилност\" 1. Йордан Арабаджиев от Съюза подчерта негативите на измененията: \"Водачът ще трябва да се прибира на всеки четири седмици до страната, където е установена фирмата. Спането ще бъде вече извън кабината. Ако се извършват превози Франция – Германия, ставката за командироване трябва да бъде съответно за Франция или Германия, каквито са тези ставки\". Единственото постижение е това, камионът да не се връща в страната, където е базирана компанията, нали така? \"Да, но на фона на всички останали от тук насетне ни остава битката в Европарламента\", каза Йордан Арабаджиев от Съюза на международните превозвачи.", "date": "2018.12.04", "title": "България ще  се опита да отложи решението на ЕС за международните превозвачи"}
{"url": "https://www.faktor.bg/bg/articles/izbraha-mistar-i-misis-ikonomika-za-2018-g", "text": "Шефът на А1 Александър Димитров и на \"Пощенска банка\" Петя Димитрова станаха Мистър и Мисис Икономика за 2018 г. Наградите им бяха връчени на церемония в НДК от вицепремиера Томислав Дончев и от кмета на София Йорданка Фандъкова. Надпреварата се организира съвместно от работодателската организация КРИБ и списание \"Икономика\". \"Конкурсът Мистър и Мисис Икономика е толкова популярен и създава сензации поне толкова, колкото и конкурсите за красота. Красотата е капитал, но когато се съчетае с предприемчивост, енергия, капацитет. Има много професии и аз уважавам всеки от тях, но има една която е много различна. Това са хората, които не търсят работа, а дават на другите, които плащат данъци, които не се боят да рискуват, това са предприемачите. Те са съществена част от националния капитал, трябва да ги пазим и развиваме и да ги даваме за пример. Има една тема, по която няма спор - че българската икономика трябва да расте повече и да е по-конкурентоспособна не само в пределите на България, трябва да я направим по-бърза, по-агресивна и по-дигитална\", заяви Томислав Дончев при връчването на големия приз на Петя Димитрова. \"Ние вече няколко години поред се опитваме да растем и да бъдем сред лидерите на пазара. Преди 2 години направихме сливане, а сега ни предстои да направим още едно и се надявам, че това ще ни направи по-добри. Искрено споделям, че трябва да има примери, българският бизнес трябва да се поощрява и това, което прави КРИБ тази вечер, е прекрасно. Благодаря на екипа ми, че винаги са били до мен, и се надявам че следващата година, която ще е ключова за нас, че ще продължат с този плам\", каза новата Мисис Икономика. \"За мен тази награда е огромна чест, защото за мен и за компанията ми това е един връх, който за първи път ние постигаме. 2018-а беше много добра година за компанията ни - успяхме да се развием по най-добрия за нас начин. Мисля, че всичките ни 5 млн. клиенти го усещат. Тази награда за нас е и отговорност, защото трябва да продължаваме да се развиваме. Нашият бизнес е необходимост за всеки един от вашите бизнеси и ще се опитваме да предоставяме решения, които да са по-дигитални и достъпни\", обеща пък новият Мистър Икономика. Домакинът на конкурса - председателят на КРИБ Кирил Домусчиев, отбеляза, че номинираните за така наречените Бизнес оскари произвеждат 1/4 от БВП на България. Той определи годината като нелека и трудна за бизнеса, но отчете, че въпреки това производството и износът бележат ръст. \"Това, за което ни обвиняват, че даваме недобри заплати, не е вярно - тази година пак ще има 10% ръст на заплатите. Мога да прогнози рам, че и следващата година ще има двуцифрен ръст. Но искам да отбележа, че на нас всички ни трябват специалисти. КРИБ прави всичко възможно като организация да се решават проблемите с кадрите, на нас ни трябват високо образовани хора\", посочи още Домусчиев. Кирил Домусчиев: Прогнозата на КРИБ е през 2019-а да бележим двуцифрен ръст на заплатите, но на специалисти Награди бяха раздадени и в другите категории. Категорията Корпоративна социална отговорност е включена за първи път в конкурса. Първият й носител е Димитър Цоцорков, председател на надзовния съвет на \"Асарел-Медет\". \"Подкрепа за даровити деца в община Панагюрище, дуалното обучение, в което ние сме първи в индустрията са само някои от редицата социални проекти на компанията ни през тази година. Корпоративната социална отговорност ще продължи да бъде приоритет за компанията ни\", каза шефът Цоцорков. Наградата в категория Консултански бизнес/услуги спечели Стоян Ставрев, управител в Българска консултантска организация.  Победителят в категория Финанси и Застраховане е Стоян Мавродиев, главен изпълнителен директор на Българска банка за развитие. \"Това е голяма чест, аз съм особено щастлив, защото това е втора за мен награда от този конкурс. Това е признание за работата на целия екип на ББР. През изминалата година той показа изключителен професионализъм, имахме голямо нарастване на портфейла на банката, привличане на много сериозен ресурс от големи световни банки, които ще отидат за малкия и средния бизнес в България, успяхме да привлечем 1,5 млрд. евро от Китайската банка за развитие, стартирахме Фонда за дялови инвестиции, който ще се превърне в силен инструмент за подкрепа на българския бизнес от 1 януари\", изброи постиженията на банката Мавродиев. Тим Курт, главният изпълнителен директор на \"Аурубис България\", получи от министърът на икономиката Емил Караниколов наградата в категория Индустрия. \"Всички вие заслужавате награда, защото икономическото развитие, независимо дали на всички им харесва колко бързо е то, се дължи на вас и вашите работници. Ние ще продължим да ви подкрепяме, а за да докажем колко българското правителство и бизнеса работим в синхрон - правим предложение от догодина събитието да се казва Мисис и Мистър икономика, защото дамите изваждат най-доброто от нас, мъжете\", каза министър Караниколов. Победителят Тим Курт пък обеща, че утре ще занесе наградата на колегите си в Пирдоп, защото те са тези, които са я спечелили. Миролюб Столарски, председател на транспортната фирма \"Карат-С\" получи наградата в категорията Транспорт и Логистика от вицепремиерът Марияна Николова. \"Изключително ми е приятно за първи път в моето качество да присъствам на това събитие. Ние като правителство ще се стараем да създадем най-добрите условия за развитието на българския бизнес\", заяви тя. Боряна Манолова, управител на \"Сименс\" е победителят в категория ИКТ, Аутсорсинг и Бизнес процеси. \"Ние сме лидери в дигитализацията и това се оценява, а тази година, която е юбилейна - празнуваме 140 години в България, разкрихме два нови хъба - във Варна в автомобилната индустрия, и един в София, който работи за цяла Европа\", заяви Манолова. Победител в категория Търговия и услуги стана Иван Пенчов, управител на \"Медина Мед\". Той получи статуетката си от Калин Пешов, председател на УС на \"Главболгарстрой\". Наградата в категория Земеделие и Хранителна промишленост получи Красимир Аврамов, изпълнителният директор на \"Вила Ямбол\". \"Хубавото вино при нас се прави с хубаво грозде и хубави хора\", заяви Аврамов. Призът му беше връчен от министъра на земеделието Румен Порожанов, който поздрави сектора, който се е справил в тази нелека година. Специалните награди бяха връчени от издателя на сп. \"Икономика\" Боян Томов и министърът на туризма Николина Ангелкова. Те бяха дадени на Борислав Малинов, апартхотел \"Лъки Банско\", и Цветелина Николова, директор на \"Катарджина естейт\".", "date": "2018.12.04", "title": "Избраха Мистър и Мисис Икономика за 2018 г."}
{"url": "https://www.faktor.bg/bg/articles/zhena-padna-ot-10-iya-etazh-na-hotel-rila-v-ruse-i-zagina-na-myasto", "text": "Жена загина след падане от висок етаж на хотел \"Рига\" в Русе, по първоначална информация инцидентът е станал преди 20:15 часа снощи. Тя е на около 60 години и нейната стая е била на 10-ия етаж, като е паднала върху козирката на входа. Регистрирала се е в хотела вчера следобед. Открита е от служител на хотела. По непотвърдени към този момент данни става въпрос за самоубийство. Самоличността на жертвата е все още неустановена. На мястото на трагичния инцидент има екипи на пожарната, Спешна помощ и полицията. Следствените действия предстоят.", "date": "2018.12.04", "title": "Жена се хвърли от 10-ия етаж на хотел \"Рила\" в Русе"}
{"url": "https://www.faktor.bg/bg/articles/mladen-marinov-kam-detsata-na-zaginali-politsai-roditelite-vi-sa-geroi", "text": "Вътрешният министър Младен Маринов даде началото на благотворителната кампания на МВР в подкрепа на децата на загинали и пострадали при изпълнение на служебния дълг служители на министерството. 15-ото коледно издание на кампанията се състоя в Академията на МВР се проведе . „Кампанията е жива вече 15 г. Тя ще става все по-мащабна и продължава да се развива. Загиналите ни колеги ще живеят винаги и ще ни вдъхновяват. Те дават увереност и на новите служители на МВР да продължим напред. С такива кампании ние поддържаме духа им жив и даваме сигурност на обществото и на вас, децата на загиналите полицаи. Тази година помагаме на 94 деца“, каза вътрешният министър. Той благодари и на медиите, защото с тяхна помощ кампанията е стигнала до повече хора с добри сърца. „Полицейската работа е отговорност. Ежедневният труд на полицаите остава незабелязан, тъй като се обръщаме към тях в конкретни случаи, за съжаление“, отбеляза Младен Маринов. „Благодаря на всички дарили средства в помощ на децата. Тази помощ не може да замести липсата на вашите родители, но ви уверяваме, че сте деца на герои“, каза още той. За 94 деца бяха осигурени много подаръци и изненади.", "date": "2018.12.04", "title": "Младен Маринов към децата на загинали полицаи: Родителите ви са герои"}
{"url": "https://www.faktor.bg/bg/articles/zam-kmetat-na-sofiya-evgeni-krusev-podava-ostavka", "text": "Заместник-кметът по транспорта на София Евгени Крусев подаде оставка. Причината е, че е призован от прокуратурата като обвиняем за ремонта на ул. “Граф Игнатиев”.  \"Към 18 ч. вчера получих призовка от прокуратурата във връзка с проверката за ремонта на ул. \"Граф Игнатиев\". Призован съм в качеството на обвиняем. По тази причина считам, че най-отговорната и мъжка позиция е да си подам оставката, за да може разследващите да си свършат работата\", заяви Крусев пред журналисти в общината. Той бе категоричен, че \"ще си защитя името и това е целта на действието ми\". Крусев обясни, че той и общината оказват пълно съдействие на разследващите, изпратена е цялата документация за ремонта на улицата. \"В качеството си на възложител нося отговорност за този обект. Ако съм бил подведен от проектант или от друг, който се е занимавал с проекта за ремонта, се надявам, че прокуратурата ще го установи\", обясни Крусев. Според него ул. \"Граф Игнатиев\" \"от един ориенталски битак става една от красивите улици на София\". Крусев ще даде показания във вторник. На въпрос дали оставката му ще бъде приета от кмета Йорданка Фандъкова, той отговори: \"Мога само да коментирам моите действия, решението за оставката е лично мое\". Той бе на поста малко повече от година, който зае, след като предшественикът му на поста Любомир Христов също подаде оставка след скандал с ремонт на спирки.", "date": "2018.12.04", "title": "Зам.-кметът на София Евгени Крусев подаде оставка"}
{"url": "https://www.faktor.bg/bg/articles/vss-izbra-edinodushno-madlen-gebreva-za-vakovoditel-na-voenniya-sad-v-sofiya", "text": "Новият административен ръководител на Военен съд – София е полк. Мадлен Гебрева. Това решиха единушно членовете на Съдийската колегия на Висшия съдебен съвет (ВСС). Тя е първата жена, която застава начело на военен съд, а именно концепцията на съдия Гебрева даде повод за широк дебат относно реформата във военното правораздаване в посока на увеличаване на натовареността на съдиите, чрез законодателни промени и изменения в подсъдността на някои дела, съобщи \"Правен свят\".  Въпросните предложения за изменения от военните съдилища, които съдия Гебрева е отразила в концепцията си, с които се иска промяна в четири закона – Наказателно-процесуалния кодекс (НПК), Наказателния кодекс (НК), Закона за административните нарушения и наказания (ЗАНН) и Административнопроцесуалния кодекс (АПК), вече се намират в Министерство на правосъдието, след като всички засегнати страни – военните прокурори, ВКС и ВАС изразиха становищата си по тях. Самият ВСС отказа да заеме позиция по отношение на предложенията на военните съдии и директно ги изпрати в правосъдното ведомство, където следва да се прецени дали да бъде сформирана работна група, която да работи по така предложените законови изменения.", "date": "2018.12.04", "title": "ВСС избра единодушно полк. Мадлен Гебрева за ръководител на Военния съд в София"}
{"url": "https://www.faktor.bg/bg/articles/obshtestvo/ulitsata/avtobusnite-prevozvachi-gotovi-za-protest-sreshtu-bonus-malus", "text": "Автобусните превозвачи са готови за протест срещу системата \"бонус-малус\". В момента структурите в страната обсъждат как и кога ще се проведе протестната акция. Транспортният бранш е категорично против поредната поправка на системата, обявена вчера на дискусия в столицата. Българското обединение на шофьорите, Съюзът на преподавателите по авто- мото подготовка, Браншовият съюз за стопанска инициатива в транспорта, Камарата на автомобилните превозвачи и граждани на пресконференция обвиниха КФН, че на дискусията не са били чути и не са имали възможност да зададат въпросите съм към консултанта на проекта „Ърнст енд Янг“. \"Тази система е тотално отхвърлена в Европа и не трябва да се въвежда в България. Ако тази остане в този вид, предложен от КФН, ще излезем на протест“, категорична е Магдалена Милтенова от Браншовия съюз за стопанска инициатива в транспорта и представител на Националното сдружение на автобусните превозвачи. Автобусният бранш е недоволен от идеята автобусите да бъдат обвързани с нарушенията на водачите. Това е поредният абсурд на държавата, с който се опитва да превъзпита некоректните шофьори, коментира Милтенова. Според нея поредната недомислица е шофьорите на общинските училищни автобуси да не носят отговорност, тъй като не попадат в обхвата на системата \"бонус - малус\". Сдруженията недоумяват защо не е направено обществено обсъждане за системата по предложенията на консултанта. Според бранша сега ще се наложи хвърляне на огромни пари за комисионна по проект, който е неприложим в България.", "date": "2018.12.04", "title": "Автобусните превозвачи готови за протест срещу \"бонус-малус\""}
{"url": "https://www.faktor.bg/bg/articles/fandakova-shte-prieme-podadenata-ostavka-na-zam-kmeta-po-transport", "text": "Кметът на София Йорданка Фандъкова ще приеме подадената оставка на зам.-кмета по транспорт Евгени Крусев, съобщиха от пресцентъра на Столична община. Столична община ще продължи да съдейства на проверката на прокуратурата. Като част от това преди месец до прокуратурата бяха изпратени резултатите от проверката на дирекция „Вътрешен одит“. По заповед на кмета бяха проверени всички обстоятелства, довели до изменението на проекта за релсовия път по ул. „Граф Игнатиев“. „Столична община оказва пълно съдействие на проверяващите органи, като всички документи и установени от вътрешната проверка факти са присъединени към проверката на прокуратурата. Като възложител на проекта г-н Крусев носи своята отговорност. Реконструкцията на ул. „Граф Игнатиев“ е голям проект, при реализацията на който се изисква експертизата и компетентните решения на широк кръг експерти, в това число и проектантите. В този процес всеки един носи своята лична и професионална отговорност“, заяви Йорданка Фандъкова.", "date": "2018.12.04", "title": "Фандъкова ще приеме подадената оставка на зам.-кмета по транспорта"}
{"url": "https://www.faktor.bg/bg/articles/novini/balgariya/zoran-zaev-ne-otvoril-duma-za-gruevski-pred-orban", "text": "Македонският премиер Зоран Заев, след срещата на върха на Централноевропейската инициатива (ЦЕИ) в Загреб, даде изявление пред медиите, в което оцени форума като добра възможност да повтори своите очаквания за подкрепа за членството на Скопие в ЕС и НАТО от приятелските страни, пише македонският „Фокус“, цитиран от едноименната българска агенция. В отговор на въпросите на журналистите, дали при посещението си в Загреб е успял да говори с унгарския премиер Виктор Орбан, който в понеделник е присъствал на вечерята, организирана от хърватския им колега Андрей Плевнкович, той е отговори, че се е поздравил куртоазно с него. „Надявам се при следващата възможност да можем директно, двустранно, да изложим нашите искания, че предоставянето на убежище на Никола Груевски е неоснователно, защото според международните конвенции и законите трябва да отслужи своето наказание в Република Македония“, заяви Заев.", "date": "2018.12.04", "title": "Заев  не отворил дума за Груевски пред Орбан"}
{"url": "https://www.faktor.bg/bg/articles/politico-vkara-ivan-krastev-v-top-29-evropeytsite-koito-shte-formirat-evropa-prez-2019", "text": "Политологът Иван Кръстев е българинът, който влезе в последната класация на „ “ за участие на видни европейци във формирането на Европа през 2019 година. В нея присъстват имената на общо 28 изтъкнати европейци - по един от всяка държава, членка на ЕС. Трамплинът за Кръстев се оказва последната му книга „След Европа“ (2017), която се „приземи като предупредителен изстрел на бюрата на политиците на континента“, пише изданието. В  нея българинът  предупреждава, че това, което разглежда като серия от изолирани шокове - миграционната криза, Брекзит, избирането на Тръмп за президент на САЩ и възходът на европейския популизъм - са не само симптоми на безпокойството в съвременния свят, но имат потенциала да предизвикат разпадането на  Европейския съюз. Хората все още приемат Европейския съюз за даденост, смятайки че докато статуквото продължава да съществува, почти със сигурност той ще остане непроменен. Опитът на Кръстев обаче го е научил на друго. Като студент в София през 1989 г. той става свидетел на колапса на комунистическия режим, как \"немислимото може много бързо да стане неизбежно\", споделя  пред изданието Кръстев. \"В случая  на Европа диагнозата на Кръстев е, че миграционната криза влоши отворена рана: нарастващото разделение между вземащия решенията елит и обикновените гласоподаватели. За евроскептиците като брекзитърите в Обединеното кралство, или като унгарския лидер Виктор Орбан, кризата стана средство да убеждават избирателите, които усещат, че либерализмът и глобализацията са ги направили \"втора класа граждани\", за които Европа повече не работи“, пише \"Политико\". Това чувство е особено остро в страни, които претърпяха радикална либерализация след падането на комунизма\". Що се отнася до оцеляването на Европейския съюз, Кръстев отбелязва, че той не е нито оптимист, нито песимист; нещо повече - смята, че бъдещето на съюза предстои да бъде написана.  \"Талантът на отделните лидери има значение\", казва той. \"Късметът също е от значение.\" Напоследък обаче анализатори считат, че позициите на Иван Кръстев са доста спорни, заради редовното му участие във „Валдайския форум“ на Владимир Путин. По време на последното му издание българинът беше и един от модераторите на форума. Известният руски анализатор Андрей Пионтковски дори посочи Кръстев като единствения българин, чиито връзки с Кремъл се следят много внимателно от САЩ. ЕС няма да се разпадне - няма интерес: ако ЕС се срине, ще бъде в резултат от структурни проблеми и или на пътнотранспортно произшествие - както неизбежно, така и непреднамерено. Германия управлява ЕС: няма съмнение, че това е най-влиятелният член на съюза, но миграционната криза показа, че Берлин не може да наложи волята си без да плаща висока политическа цена. Европейските избори ще бъдат референдум за ЕС: В повечето случаи, това ще бъде провеждането на референдум за националните правителства. Регионалните популисти искат да напуснат ЕС: но те няма да го направят. Те искат да спрат да бъдат обвързани от правилата на съюза, но да продължат да бъдат финансирани от Брюксел. Най-големият им страх е \"нахлуването\" на чужденци: най-много се страхуват, че младите хора напускат страната си. Твърде късно е да се обърне популистката вълна:  не е така. Гласоподавателите на местните избори в Полша се обявиха срещу управляващата партия, същото се случва и на други места.  : Faktor.bg", "date": "2018.12.04", "title": "\"Politico\" вкара Иван Кръстев в ТОП 28 - европейците, които ще формират Европа през 2019"}
{"url": "https://www.faktor.bg/bg/articles/novini/svyat/tsipras-na-vazhna-sreshta-s-putin-shte-agitira-turski-potok-da-mine-prez-gartsiya", "text": "Гръцкият премиер Алексис Ципрас ще посети Москва на 7 декември. Една от основните теми на разговора му с руския президент Владимир Путин ще бъде бъдещето на проекта за газопровода \"Турски поток\". Това заяви в интервю за ТАСС руският посланик в Атина Андрей Маслов.  \"Както е известно, второто трасе на газопровода, което е предвидено да влезе в експлоатация през 2019 г., е предвидено за газоснабдяване на Южна и Югоизточна Европа. Гръцкото ръководство набляга на своя интерес за включване към този проект. Разбира се, темата за \"Терски поток\", е включена в дневния ред на разговорите\", заяви посланик Маслов, цитиран от Епицентър.бг.  \"Понастоящем се изучават всички възможни варианти за продължаването на маршрута на газопровода. Един от вариантите е да мине през територията на Гърция. Но второто трасе може да тръгне и на север през България, Сърбия, Унгария... Въпросът се проработва непосредствено от икономическите оператори\", подчертава дипломатът.  Посланик Маслов заявява още, че проектът трябва да бъде одобрен в рамките на Европейския съюз.  \"Ние не искаме повторение на съдбата на \"Южен поток\", нашите гръцки партньори и другите заинтересовани страни от членовете на ЕС знаят това. Така че твърдите гаранции от страна на ЕС са задължително условие за второто трасе от \"Турски поток\", категоричен е посланик Андрей Маслов.  На 30 ноември стана ясно, че \"Газпром\" планира да участва в процедурата по резервиране на капацитет в рамките на проекта за разширяване на газопреносната система на България, който се реализира от \"Булгартрансгаз\", което се тълкува като одобряване на трасето през България през Сърбия до Унгария. Новината, че втората тръба на „Турски поток“ ще мине през България, бе потвърдена и от министъра енергетиката Теменужка Петкова.", "date": "2018.12.04", "title": "Ципрас на важна среща с Путин, ще агитира \"Турски поток\" да мине през Гърция"}
{"url": "https://www.faktor.bg/bg/articles/ot-gerb-fandakova-iska-da-obsadim-kriminalizirane-na-nereglamentiranoto-otoplyavane-s-otpadatsi", "text": "Има желание от страна на кмета Фандъкова да се обсъди темата за криминализиране на нерегламентираното отопляване с отпадъци. Това каза народният представител от ПГ на ГЕРБ Александър Ненков по време на пресконференция в централата на ГЕРБ, предаде Агенция „Фокус“. „Най-сериозно ще погледнем върху тази тема. Ще погледнем какви са възможностите и това, което наистина е реализируемо да бъде прието и регламентирано в законодателството“, допълни Ненков.  По отношение на чистотата на въздуха, председателят на Комисията по околна среда към Столичния общински съвет и общински съветник от ГЕРБ Лорита Радева допълни, че не се започват проверките на строителните обекти, на пунктовете за смяна на гуми и за смяна на масла в дните, в които са видели, че ще има замърсяване на въздуха. „Това е ежедневен контрол. Във вчерашния ден имах възможност да присъствам само на една от множеството оперативки, които се провеждат при кмета на София, в която се анализират предприетите действия и се набелязват новите такива. Те не са свързани с конкретните дни или с това, че във вчерашния или предходния ден е имало превишение“, допълни Радева.", "date": "2018.12.04", "title": "От ГЕРБ: Фандъкова иска да обсъдим криминализирането на нерегламентираното отопляване с отпадъци"}
{"url": "https://www.faktor.bg/bg/articles/novini/balgariya/k-karakachanov-balgariya-ne-dalzhi-nikakvi-plashtaniya-za-litsenzi-za-orazhiya-ot-savetsko-vreme", "text": "\"ЕС и НАТО нямат единна позиция кой е виновен за инцидента в Азовско море и каква точно да бъде отговорът. Но със сигурност можем да кажем, че Русия е използвала прекомерна сила. Не смятам, че този конфликт може да бъде решен с външна военна намеса, защото ще означава световен конфликт\", коментира пред бТВ вицепремиерът и министър на отбраната Красимир Каркачанов. По думите му, българската политика за интегриране на Балканите е правилна предвид заплахите на хибрината война. \"Преговори с Русия за лицензите няма, има периодично поставяне на този въпрос от руска страна. За година и половина този въпрос е поставян от руснаците. Но нашата позиция е, че България не дължи никакви плащания за лицензи от съветско време. Мунициите и въоръжението, които произвеждаме по стари лицензи, но те са усъвършенствани с български принос. Освен това Русия не е правоприемник на СССР. Затова Русия няма никакво основание да претендира за лицензионни такси, а ние нямаме никакво намерение да плащаме такива такси\", каза той.   \"Аз не смятам, че проблемите в малката коалиция са непреодолими, често пъти става дума за желанието да се наложи лично мнение. Когато се събираме говорим спокойно, после започват телевизионните циркове\", заяви Каракачанов. \"Ако се окаже, че фундаменталните различия не могат да бъдат изгладени, няма симсъл да се продължава\", смята той и добави, че винаги има \"план Б\". Той опроверга данните на \"Маркетлинкс\", според които ВМРО и ОП като цяло не биха влезли в следващ парламент.", "date": "2018.12.04", "title": "К. Каракачанов: България не дължи никакви плащания за лицензи за оръжия от съветско време"}
{"url": "https://www.faktor.bg/bg/articles/novini/balgariya/atlantitsi-f-16-e-pravilniyat-izbor", "text": "Атлантическият съвет на България обяви своя Позиция по горещата тема за ибор на нов изтребител за българската военна авиация. Категоричното им становище е, че F -16 е правилният избор. Ето и пълния текст на позицията и аргументите на атлантиците:", "date": "2018.12.04", "title": "Атлантици: F-16 е правилният избор"}
{"url": "https://www.faktor.bg/bg/articles/novini/svyat/velikobritaniya-mozhe-ednostranno-da-se-otkazhe-ot-brekzit", "text": "Великобритания може да прекрати едностранно процедурата по Brexit, заяви генералният адвокат на Съда на ЕС Кампос Санчес-Бордона, съобщава БТА. Според него съдът трябва да вземе решение, че чл. 50 позволява едностранно оттегляне на уведомлението за намерение за напускане на ЕС, се казва в изявление на съда. Мненията на генералния адвокат нямат задължителна сила, но съдът обикновено се съобразява с тях при вземането на крайно решение. Ева Майдел потвърди ангажимента на България да стане част от еврозоната Днес британският парламент започва петдневни дебати по постигнатото от премиерката Тереза Мей споразумение с Брюксел. Гласуването по него ще се състои на 11 декември.", "date": "2018.12.04", "title": "Великобритания може едностранно да се откаже от Брекзит"}
{"url": "https://www.faktor.bg/bg/articles/novini/balgariya/ivaylo-moskovski-podade-ostavka-kato-deputat", "text": "Ивайло Московски е подал оставка като депутат. Парламентът ще гласува прекратяването на правомощията му в сряда. Московски се върна в Народното събрание, след като подаде оставка като транспортен министър заради катастрофата край Своге, която отне живота на 20 души.   Правителството номинира Ивайло Московски за вицепрезидент на Черноморската банка за търговия и развитие.", "date": "2018.12.04", "title": "Ивайло Московски подаде оставка като депутат"}
{"url": "https://www.faktor.bg/bg/articles/novini/svyat/kamen-vodenicharov-vlastite-stroyat-barikadite-v-parizh", "text": "\"Властите строят барикадите в Париж. Първоначално мислехме, че те са работа на протестиращите, но не е така. Чрез тях полицията защитава Елисейския дворец,  държавните сгради, американското посолство. Успях да видя градска улциа, барикадирана с автомобили по начин, който не бях виждал, с две метални решетки отпред, с въоръжени полицаи, едни сурови, здрави мъже с щитове и автомати.\" Това заяви актьорът Камен Воденичаров, който наблюдава отблизо протестите във френската столица. Разказа за горещите си впечатленияв  в ефира на Би Ти Ви. \"Усетих миризмата на запалена гума, на пластмаса, на горяща боя от автомобилите. Витрината на лъскавия Париж, където са наредени най-готините световни марки, също започнаха да се барикадират. Предният уикенд протестиращите чупеха най-много витрините на скъпите магазини\", заяви още той.", "date": "2018.12.04", "title": "Камен Воденичаров: Властите строят барикадите в Париж"}
{"url": "https://www.faktor.bg/bg/articles/prokuraturata-e-povdignala-obvinenie-na-mazha-nahlulm-v-prezidentstvoto-s-pistolet", "text": "Прокуратурата е повдигнала обвинение на мъжа, задържан вчера с огнестрелно оръжие в сградата на президентството, съобщиха от пресцентъра на Софийската районна прокуратура. В него са открити пистолет марка \"Валтер\" и 19 броя боеприпаси, без да има разрешение за тях, за това е и повдигнатото му обвинение. Той е задържан за 72 часа в ареста, а наказанието, което може да получи, е от две до осем години.", "date": "2018.12.04", "title": "Прокуратурата е повдигнала обвинение на мъжа, нахлул в президентството с пистолет"}
{"url": "https://www.faktor.bg/bg/articles/obshtestvo/ulitsata/dali-e-zakonno-mvr-udrya-shofyorite-s-dvoyni-nakazaniya-po-praznitsite", "text": "Ако нарушение по празниците, без значение колко е голямо или малко, ще струва по 10 контролни точки на шофьорите, както и двойна глоба. Това обмислят от МВР, които преди седмица са направили заседания по проблема с безопасността по пътищата. Промените се очаква да влязат до седмица, за да могат да обхванат почивните дни по Коледа. След това те ще важат за всеки уикенд и за всеки празничен ден. Така например ако в почивен ден караме технически неизправно превозно средство, ще губим двойно повече точки. Вместо 5, както е по закон, те ще са 10. Ако не носим колан, отново ще следва същото наказание. Говоренето по телефона също ще ни струва десет контролни точки вместо сегашните 4. Ще ни се наложи и да платим двойно по-голям акт.  Идеята на промените е да се намалят катастрофите, които стигат своя пик в почивните дни, а загиналите са много повече от тези в делниците, но дали е законно?. От МВР планират още да прибират книжката на всеки, който прави рискови изпреварвания, а за да си я получи отново, да трябва да се явява на нов шофьорски изпит. Санкцията ще се прилага основно на водачи, които изпреварват на двупосочни пътища и най вече на такива, които го правят на завоите. Според статистиката там стават и най-тежките катастрофи, които в повечето случаи са челни и почти всеки път има загинали при тях. l", "date": "2018.12.04", "title": "Дали е законно? МВР удря шофьорите с двойни наказания по празниците"}
{"url": "https://www.faktor.bg/bg/articles/obshtestvo/zakon-i-red/ot-2-do-8-godini-zatvor-za-sashko-ignatov-koyto-opita-da-nahlue-vaorazhen-v-prezidentstvoto", "text": "Софийската районна прокуратура е повдигнала обвинение срещу 72-годишния Сашко Игнатов, който вчера се опита да влезе въоръжен в президентството, съобщиха от държавното обвинение.  Мъжът, който е от Перник, бе задържан от жандармерията и откаран в столичното Първо РПУ.  След докладване на делото в Софийска районна прокуратура наблюдаващият прокурор е повдигнал обвинение срещу Игнатов, за това че на 3 декември около 15.20 ч. е държал 1 брой огнестрелно оръжие – пистолет марка „Валтер“, и 19 броя боеприпаси – патрони за огнестрелно оръжие, без да има за това надлежно разрешение, издадено на основание Закона за оръжията, боеприпасите, взривните вещества и пиротехническите средства. Спрямо 72-годишния мъж е взета мярка за неотклонение „Задържане под стража“ за срок до 72 часа. От прокуратурата не съобщават дали ще поискат от съда налагане на постоянна мярка \"задържане под стража\". Ако Сашко Игнатов бъде признат за виновен, предвиденото в закона наказание е „лишаване от свобода“ от 2 до 8 години години.", "date": "2018.12.04", "title": "От 2 до 8 години затвор за Сашко Игнатов, който опита да нахлуе въоръжен в президентството"}
{"url": "https://www.faktor.bg/bg/articles/tramp-dade-dva-mesetsa-na-putin-za-razmisal", "text": "В навечерието на срещата в Брюксел на външните министри на държавите от НАТО мнозина се опасяват, че след обявеното от САЩ излизане от ядрената сделка - забрана и унищожаване на атомни ракети със среден и малък обсег на действие, ще се стигне до нова надпревара във въоръжаването. По информация на “Шпигел” обаче Доналд Тръмп е дал на Владимир Путин два месеца за размисъл. От години САЩ обвиняват Русия, че погазва двустранния договор между двете суперсили, по силата на който от 1987 г. се забранява производството и използването на ракети с ядрени бойни глави с обсег над 500 км. В края на октомври Доналд Тръмп оповести, че САЩ ще излязат от договора. Но до този момент не са го сторили. Напрегнатата ситуация ще е една от основните теми на срещата на пакта в Брюксел. “Длъжни сме да говорим за договора по ядрените системи”, апелира към партньорските страни писмено преди дни генералният секретар на НАТО Йенс Столтенберг. Същевременно той предупреди: “Длъжни сме да се обединим около съвместна позиция на НАТО, както и по публична декларация.” Сега, както никога преди, сплотеността на Алианса е неговата мощ. Преди това САЩ за пръв път необичайно оповестиха секретни данни от тайните служби, които доказват погазването на договора от страна на Русия. Така например по информация на “Шпигел” американското правителство е предоставило на партньорите си филм, сниман от сателит, който показва писта в Русия и ядрена ракета с обсег от над 500 км. При това САЩ назоваха фирмата, разработвала и произвела ракетите, построила е и съответните рампи за изстрелване. Събраните косвени доказателства целят да докажат, че Русия е погазила ядрения договор. След анализ от страна на германското разузнаване BND федералното правителство в Берлин е на мнение, че доказателствата са убедителни. Изразена беше и готовност Русия да бъде осъдена в подготвяната съвместна декларация на външните министри от НАТО заради погазване на договора. И генералният секретар Столтенберг заяви в понеделник, че НАТО не може да продължава, както досега, тъй като е налице твърде сериозна опасност. Берлин и много други европейски столици проявяват въздържаност, когато става дума за споменаване на възможни последици, да не говорим за отправянето на косвени заплахи от страна на НАТО. Конкретно опасенията са от ефекта на доминото, който в крайна сметка може да доведе до нов дебат по въоражаването. До последно всяка дума в декларацията на пакта ще бъде претегляна. Логиката на германските задръжки е проста. Ако НАТО не само посочи погазване на договора, а заплаши и с последствия, ще стане, както в епохата на сплашването по времето на студената война. Така единственият вариант ще е разполагане на собствени ракети със среден обсег на действие. Най-късно тогава ще се чуе стартовият изстрел за нова надпревара във въоръжаването в Европа. Точно това трябваше да предотврати сключеният през 1987 г. договор между СССР и САЩ. Със сегашното отлагане от страна на САЩ на формалното оповестяване за излизане от договора, европейците поне получиха отсрочка. Германският външен министър Хайко Маас възнамерява през идните седмици зедно с други европейци да направи опит за оказване на влияние върху Русия отново да се върне към клаузите на договора. Още този четвъртък Маас желае да се срещне и разговаря с руския си колега Сергей Лавров по време на форум на Организацията за сигурност и сътрудничество в Европа. Но и германски дипломати са скептични относно шансовете в дългосрочна перспектива САЩ да се откажат от излизане от договора. Извън трудните отношения спрямо Русия ястребите във Вашингтон гледат на договора като на пранги и на други стратегически фронтове. САЩ със загриженост следят как през изминалите години Китай, също Пакистан и Индия се въоръжиха с ракети със среден обсег. САЩ се чувстват изостанали, тъй като китайските ракети биха могли да поразят важни американски бази в Азия. През изминалите седмици някои в Европа замечтаха за ново обхватно ядрено споразумение, валидно в цял свят. Китай обаче ясно даде да се разбере, че няма никакъв интерес от ново международно издание на досега валидната забрана, касаеща единствено Русия и САЩ. (източник:КлубZ.бг)", "date": "2018.12.04", "title": "Тръмп даде два месеца на Путин за размисъл"}
{"url": "https://www.faktor.bg/bg/articles/arestuvaha-noviya-krastnik-na-mafiyata-v-italiya", "text": "Италианската полиция арестува човека, за когото се твърди, че е новият бос на сицилианската мафия. Заедно с него са задържани 45 членове на престъпната организация, съобщи БиБиСи (BBC). Спецоперация в Палермо застигна 80-годишния бижутер Сетимо Минео (Settimo Mineo). Той бе избран за кръстник на Коза Ностра на мафиотска среща през месец май. Италианските медии го описват като наследник на Тото Рийна, който умря през ноември 2017 г. в затвора. Задържаните са обвинени в изнудване, саморазправа, при която е използвано огнестрелно оръжие, палежи и други престъпления. Сицилианската мафия - Коза Ностра - успя да възстанови своето ръководство, след като не беше провеждала срещи на високо ниво от години, се казва в доклад на спецслужбите. Вътрешният министър на Италия Матео Салвини определи операцията, като \"извънредна намеса\" на карабинерите, които са \"изпразнили\" новия \"Купол\" на Коза Ностра (така мафиотите наричат висшето си ръководство). През последните години Коза Ностра беше удряна силно от италианската полиция, но се опитва да възстанови своето лидерство, съобщават италиански медии.", "date": "2018.12.04", "title": "Арестуваха новия Кръстник на мафията в Сицилия"}
{"url": "https://www.faktor.bg/bg/articles/mayk-pompeo-tramp-stroi-nov-liberalen-svetoven-red", "text": "Президентът на САЩ Доналд Тръмп изгражда нов световен ред, поддържан от американското лидерство и демокрация, и ще ръководи \"възстановяването на либералния ред сред страните\" с помощта на други демокрации. Това обяви американският държавен секретар Майк Помпео, цитиран от световните осведомителни агенции, като обвини Иран и Китай за нестабилността в света. Според Помпео, когато са нарушени договорите, нарушителите трябва да бъдат \"конфронтирани, а договорите трябва да бъдат поправени или изоставени\". \"В най-добрите традиции на нашата велика демокрация, ние обединяваме благородните страни, за да изградим нов либерален ред, който предотвратява войната и постига по-голям просперитет\", подчерта Помпео във външнополитическа реч. \"При управлението на президента Тръмп ние не изоставяме международното лидерство или нашите приятели в международната система\", допълни първият дипломат на САЩ.  Помпео също така отбелязал, че нищо не може да замести националната държава като гарант на демократичните свободи и националните интереси. Той разкритикува Иран и Китай, отхвърляйки твърденията, че Вашингтон действа едностранно.   \"Дори нашите европейски приятели понякога казват, че не действаме в интерес на свободния свят. Това е просто погрешно\", уверил Майк Помпео, допълвайки: \"Ние действаме, за да запазим, защитим и развием един отворен, справедлив, прозрачен и свободен свят на суверенни страни. Този проект ще изисква реално, не престорено, възстановянане на либералния ред сред страните. Това ще изисква самоуверена Америка и лидерство не само от моята страна, а от демокрациите по целия свят.\"  Държавният секретар на САЩ понастоящем е в белгийската столица Брюксел, като присъства на срещата на външните министри на страните членки на НАТО, която има за цел да обсъди основните предизвикателства пред сигурността, пред които е изправен Алиансът, включително положението в Близкия изток и Северна Африка, както и Договора за ликвидиране на ядрените сили със среден обсег. В Брюксел Помпео се срещна с израелския премиер Бенямин Нетаняху и белгийския премиер Шарл Мишел, като е обсъдил двустранното сътрудничество по важни въпроси, включително неразпространението на ядрените оръжия.", "date": "2018.12.04", "title": "Майк Помпео: Тръмп изгражда нов либерален ред със суверенни държави"}
{"url": "https://www.faktor.bg/bg/articles/rumen-hristov", "text": "\"Последните социологически проучвания отчитат 10% доверие в партията, което ни нарежда на 4-то място. Ще трансформираме това във вот на предстоящите избори. Това каза председателят на Съюза на демократичните сили (СДС) Румен Христов по време на пресконференция на партията.  „Смея да твърдя, че Съюзът на демократичните сили е горд от последните социологически проучвания, в които се отчита 10% доверие, което нарежда партията ни на 4-то място след ГЕРБ, БСП, ВМРО. Това е задължение на новото ръководство и ще направим всичко възможно да трансформираме това във вот на предстоящите избори. Мисля, че нещата в СДС започват да се случват, да партията е преживявала тежки моменти през годините, но ние сме сериозна формация с традиции, с много структури и подготвени хора. Смятам, че ще постигнем добри резултати на предстоящите избори, каквито и да са те“, коментира той, но уточни коя агенция дава 10% доверие на СДС. Според информацията на Христов, ДПС не фигурират в плановете за новите евроизбори партии като \"Атака\" и НФСБ.  „Аз смятам, че на евроизборите СДС трябва да постигне съгласие за явяване заедно с другите десни формации, защото тези избори са изключително важни“, коментира Христов, като обясни, че на работна среща в Хелзинки е получил напътствия от ЕНП да потърсят допирни точки с десни формации, за да се увеличи броят на десните депутатите от България.", "date": "2018.12.04", "title": "Румен Христов с нова социология за СДС, \"изхвърли\" от политиката ДПС, \"Атака\" и НФСБ"}
{"url": "https://www.faktor.bg/bg/articles/novini/balgariya/anton-todorov-radev-se-prevrashta-v-populist-i-demagog-no1-v-evropa-video", "text": "Политологът Антон Тодоров хвана отново в крачка президента Румен Радев, с поредица от взаимно изключващи се тези. Ето коментара му във фейсбук: „Румен Радев, популист № 1 в България, а вече и в Европа. Вижте и чуйте във видеото от вчера на брифинг пред медиите в Катовице, Полша, където се провежда Конференцията на страните по Рамковата конвенция на ООН за изменението на климата, как Румен Радев изрази поредица от взаимно изключващи се тези – хем приемаме и изпълняваме всички изисквания от споразумението от Париж за климата, хем търсим социалния аспект и запазване на работните места, хем не трябва нищо да се реформира във въгледобива, хем трябва да се осигури АЛТЕРНАТИВНА заетост на миньорите, хем трябва да преструктурираме въгледобива, хем не трябва, хем трябва да се въвежда приоритетно нов, екологично чист транспорт, хем дори един минимален данък за най-замърсяващите леки автомобили не трябва да се въвежда и същият Радев налага вето. Ужасен, нетърпим популист и демагог!”", "date": "2018.12.04", "title": "Антон Тодоров: Радев се превръща в популист и демагог №1 в Европа(видео)"}
{"url": "https://www.faktor.bg/bg/articles/novini/svyat/mogerini-es-i-sasht-zaedno-shte-se-boryat-s-ruskata-agresiya-v-ukrayna", "text": "Федерика Могерини, комисар по външната политика на ЕС заяви, че има съвпадение в оценката и интересите на Евросъюза и САЩ по отношение на кризата между Русия и Украйна, съобщава \"Интерфакс\". \"През последните седмици видяхме, че имаме еднакъв интерес към решаването на проблемите с нарушаването от Русия на териториалната цялост на Украйна. Само заедно Европа и Америка могат да се противопоставят на предизвикателствата, които Русия създава и на европейска територия, и на други места\", каза Могерини по време на лекция в Университета в Харвард. \"От времето на назаконната анексия на Крим ние постоянно заявяваме, че границите не могат да се променят с военна сила\", коментира Могерини. По думите и, последните събития в Черно море са \"пряко следствие от явното нарушение на правилата на мирното съвместно съществуване\".", "date": "2018.12.04", "title": "Могерини: ЕС и САЩ заедно ще се борят с руската агресия в Украйна"}
{"url": "https://www.faktor.bg/bg/articles/makron-dade-zaden-nalaga-6-mesechen-moratorium-varhu-danaka-za-gorivata", "text": "Премиерът на Франция обяви шестмесечен мораториум на увеличението на данъка върху горивата. През последните седмици протестите срещу това намерение на френското правителство предизвикаха остри сблъсъци, съпътствани от насилие и погроми в големите френски градове. Едуар Филип заяви, че мерките няма да бъдат приложени, докато не се проведат дебати със засегнатите, предаде БиБиСи (BBC). Тази стъпка ще бъде първият значим \"обратен завой\" на президента Еманюел Макрон по толкова съществена мярка, откакто пое властта през 2017 година. Вчера премиерът Филип проведе антикризисни разговори с представители на главните политически партии, отбеляза АП. А днес изтъкна, че няма данък, за който да си заслужава страната да бъде застрашена. Такъв гняв, трябва да си глух или сляп да не го видиш или чуеш, каза Филип в обръщението си днес, цитирано от Ройтерс и БТА. \"Французите, които облякоха жълтите жилетки, искат данъците да спаднат и работата им да се заплаща. Това искаме и ние. Ако не съм успял да го обясня, ако управляващото мнозинство не е успяло да убеди французите, тогава нещо трябва да се промени\", заяви Филип. По-рано правителствен източник заяви, че френското правителство се готви временно да се откаже от повишаването на данъците върху горивата, предаде Ройтерс. Преди време френските власти съобщиха, че от 1 януари 2019 година цената на бензина ще се повиши с 3 евроцента, а на дизеловото гориво - с 6,5 евроцента. Един от компонентите на по-високите цени е въвежданият от правителството екологичен данък за отделяните газове с парников ефект. Протестите на \"жълтите жилетки\", които започнаха на 17 ноември, са главно срещу данъците върху дизела, които според Макрон са необходими в борбата срещу климатичните промени и за защита на околната среда.", "date": "2018.12.04", "title": "Макрон даде заден, налага 6-месечен мораториум върху данъка за горивата"}
{"url": "https://www.faktor.bg/bg/articles/rusko-izdanie-vnushava-balkanite-oshte-sa-bureto-s-barut-na-evropa-mogat-da-raztresat-sveta", "text": "„Бурето с барут на Европа“ може отново да разтресе стария свят. Въпреки че появилата се не толкова отдавна тема за „тихата реислямизация“ на страните от Балканския полуостров остава дискусионна, случващите се тук явни и скрити процеси позволяват да се говори за нарушаване на статуквото и дори за сблъсък на цивилизациите, пише електронното издание на руското официозно списание „Експерт“ в материал, представен от Агенция \"Фокус\" без редакторска намеса.  Още през 2017 година австрийският министър на отбраната Ханс-Петер Доскоцил изрази опасенията си от „бавната ислямизация на Балканите“. И действително, днес могат да се отбележат немалко признаци на феномена на новата ислямизация на Балканския регион – част от Европа, намирала се под властта на Османската империя половин хилядолетие. Този процес се способства значително от засилването на влиянието на неоосманизма на Турция върху балканската политика, активната финансова подкрепа за мюсюлманите от Саудитска Арабия и появяването в региона на множество теолози от близкоизточните страни, пропагандиращи радикален ислям. Сунитският ислям, който балканските народи наследяват от османските турци, в последно време придобива радикални черти. Възникват нови опасни разновидности на исляма, като например, войнственият салафизъм. На атака от вируса на уахабизма са подложени Черна гора, Сърбия, Македония и Босна и Херцеговина. Косово, като цяло, се превръща в един вид плацдарм за придвижване на радикалните течения на исляма към западните страни и основен доставчик на европейски джихадисти в Ирак и Сирия. „Бурето барут на Европа“ може отново да взриви Стария свят. „Европейския съюз губи своето влияние върху Балканите, докато Турция и Саудитска Арабия, напротив, увеличават своето влияние“, отбелязваше военният министър на Австрия. Но експертът на клуб „Валдай“ и президент на Gallup International Association Кънчо Стойчев е уверен, че да се говори за „нова ислямизация на Балканите“ все още е преждевременно. „Експерт“: Балканите се считат за естествена сфера на влияние на Русия е ЕС. Въпреки това в последно време освен традиционните актьори, своето влияние в региона активно увеличават страните от Персийския залив и Турция. Може ли днес да се говори за реислямизация на балканските страни? К.С.: Не бих казал, че процесът на ислямизация в региона е толкова силен, но вие сте абсолютно прави, Балканите днес отново станаха един от ключовите театри на международната политика. Историческият регион е бил мястото, където са възникнали множество проблемни и част от тях не са решени и досега. Основно, заради процеса на разпад на Югославия, който продължава да напомня за себе си. Но за разрешаването на такъв род драматични исторически процеси е нужно време. Така че ако си представим потенциалните конфликти в бъдещето, определено трябва да имаме наум балканския фактор. Но, връщайки се на въпроса за новата ислямизация на Балканския регион, засега не виждам сериозен риск за това. Ами финансовата помощ от Саудитска Арабия и подкрепата за „Братя мюсюлмани“ от Турция? Анкара днес активно реставрира джамиите в градовете Баня Лука и Сараево в Босна, в Прищина и Призрен в Косово... Първо, подобна подкрепа, включително и финансова, се оказва от много страни, така че не бих казал, че балканските страни са някакво изключение, или, ако мога да се изразя така, главният донор на Балканите, както и по-рано, остава ЕС, който влага в региона милиарди евро. Второ, нека не забравяме, че хората на Балканите имат голяма степен на единство. Какво представлява това единство? Какви силни страни могат да се отбележат, когато говорим за сътрудничеството между балканските страни? Силните моменти са в тяхната близост. Повечето от народите, които живеят в Балканския регион, имат обща история, те са близки по език и култура, те имат сходна идентичност. И денс в повечето случаи балканските народи имат прекрасни взаимоотношения. Ами радикалната пропаганда? Слушала съм за голям брой имами, които в доста рязка форма противопоставят новия праведен път на исляма на деградацията на европейските ценности. Определено, такива опити има и да отричаме съществуването им ще бъде глупаво. Но повечето балкански народи държат ситуацията в свои ръце и блокират радикалната религиозна пропаганда, като не я оставят извън държавния контрол и регулация. По този начин, според мен, тези опити или скоро ще престанат от само себе си, или ще бъдат пресечени отгоре.  Косово е отделна история. Огнището на нестабилност, образувало се на територията на Косово, е директно следствие от разпадането на Югославия и, за съжаление, този процес все още не е завършил. Надявам се, че военните действия там са завършени и повече няма да се повторят, но все пак, според мен, за решаването на косовския въпрос ще трябва още много време и дипломатически усилия. Включително и на силните външни играчи, като Русия. Колко е голямо в момента влиянието на Русия на Балканите? И което не е без значение, има ли Москва необходимите ресурси, за да противодейства на влиянието на другите играчи? Не виждам намесата на Русия на Балканите да се е засилила по някакъв начин в последно време, а освен това страната определено няма ресурси да е сериозна конкуренция на другите държави. Според мен е очевидно, че днес Балканите не влизат сред основните приоритетни направления на международната дейност на Русия. Разбира се, Москва е заинтересувана от това, което се случва на Балканите, дори само за това, че тя има както исторически, така и практически причини. Но днес пред Русия стоят много по-важни проблеми и актуални въпроси. Тази пролет бях в Белград и останах с впечатление, че на Русия повече симпатизират младежите, докато по-възрастното поколение предпочита страните от Европейския съюз уи европейския вектор на развитие. Забелязвали ли сте подобна диференциация на обществените настроения в Сърбия или, като цяло, на Балканите? Сръбското общество действително е разделено по този въпрос, въпреки това, мнозинството от сръбските граждани имат доста позитивно мнение за отношенията с Русия. Сърбите обичат руснаците. Въпреки това, опитите да се нарисува тази картина само с черно и бяло ще бъде грешка. Личната симпатия към тази или онази страна е много по-сложен и дълбок въпрос. А в кои балкански страни в момента се усеща най-много руското влияние?  Русия има добри и стабилни позиции на много места. На Балканите това, очевидно, е Сърбия, но аз бих казал, че Русия има добри позиции и в България. А може ли да стане така, че страните от Западните Балкани, които имат достатъчно топли отношения с Русия, да шантажират с тези връзки ЕС, за да получат допълнителни преференции за себе си? Вие знаете, че в дипломацията това се случва постоянно и се нарича баланс на силите. Между другото, аз съм абсолютно уверен, че Западните Балкани са част от Европа и рано или късно ще бъдат приети официално в европейските структури, ставайки пълноправни членки на ЕС. Този процес не се развива за един ден, но вече започна. И колкото по-рано завърши, толкова по-стабилен ще бъде Балканският регион. Съществува мнение, че страхът от Русия е основният мотиватор за разширяването на Съюза и активизацията на взаимодействието между страните от ЕС и тези от Балканите. Съгласни ли сте с тази позиция? Не, това е преувеличение. Разбира се, Русия е мощна страна и от гледна точка на военната сила руската държава е един от двата ключови играчи на света. Но нека не смесваме военната мощ с политиката, дипломацията и икономиката. В това отношение Русия далеч не е първа. Освен това такива важни политически въпроси, като разширяването на Съюза, не се взимат на базата само на някакви чувства, дори това да е чувството на страх. Това е осъзнат и обмислен избор, продиктуван от международните реалии, а не моментен импулс. Балканските страни изостават значително от Европейския съюз в икономическото си развитие, техните цялостни показатели също не са многообещаващи. Смятате ли, че икономическото сближаване на балканските страни с Европейския съюз все пак е възможно? Възможно е, но само в средносрочна, или даже дългосрочна перспектива. Трябва да се разбере, че е абсолютно невъзможно това да бъде направено в близките две-три години, ще са нужни няколко десетилетия. Но, според мен, това е правилният път. При условие, че страните от Западните Балкани проведат необходимите реформи, които определено ще ги доведат до успехи и по-нататъшна интеграция. Добре, тогава един такъв въпрос. Ако страните от Западните Балкани, симпатизиращи на Русия, станат членки на ЕС, ще въведат ли те антируски санкции? Това съвсем не е задължително. Например, днес България се обявява за отмяна на санкциите срещу Русия, а освен това държавата не изгони руски дипломати. Това при положение, както знаем всички, че България днес е пълноправен член на Европейския съюз. Така че, не трябва да очакваме, че в бъдеще, след влизането в Европейския съюз, западнобалканските  В момента пред Балканите има множество проблеми. Кой, според вас, е основният? Най-големият проблем на Балканите е икономическото развитие. Всички балкански страни трябва да форсират своето развитие, да ускорят реформите и да продължат активно да градят демократическите институции. За много това действително е огромна работа! Икономическата ситуацията на Балканите до голяма степен може да се подобри благодарение на инвестициите от външни участници, като Китай, или страните от Персийския залив, съгласен ли сте? Смятам, че инвестициите винаги са добри за икономиката и че ние сме длъжни да поддържаме системата на свободната търговия и инвестициите в региона. Добре, но това не е ли опасно? Имам предвид наличието в региона на влиятелни играчи: Русия, ЕС, САЩ, Саудитска Арабия, Турция, Китай... Да, рискове определено съществуват, никой не е застрахован от тях. Но ако искаме да живеем в открит сят, то трябва да приветстваме инвестиционната и търговската дейност, а не да я избягваме, защото, в края на краищата, това е свързано с икономическите връзки на балканските страни и развитието на целия регион.", "date": "2018.12.04", "title": "Руско издание внушава: Балканите още са бурето с барут на Европа, могат да взривят стария свят"}
{"url": "https://www.faktor.bg/bg/articles/novini/svyat/ima-li-shans-za-vtori-referendum-za-brekzit", "text": "Провеждането на втори референдум може да е изход от сегашния хаос за Великобритания, но резултатите отново може да бъдат близки. Има ли достатъчна подкрепа за втори референдум в Камарата на общините (долната камара на британския парламент)? Не и в момента. Но беше казано, че ако Тереза Мей загуби гласуването за постигнатото от нея споразумение за Брекзит в Камарата на общините и ако Лейбъристката партия се опита, но не успее да предизвика избори, възможен е вариантът с втори референдум. Ако Лейбъристката партия подкрепи втори референдум, ще има нужда от подкрепата и на несъгласни с партийната политика депутати на Консервативната партия. Някои вече го подкрепиха, но ще има нужда и от други гласове - а някои лейбъристки депутати ще откажат да го подкрепят. Има ли достатъчно време? От реалистична гледна точка, процесът по Брекзит ще трябва да бъде спрян, за да стане възможен втори референдум. Но предвид, че това може да се окаже единственият начин за излизане от задънената улица, Брюксел може с удоволствие да се съгласи. Експертите смятат, че целият процес ще отнеме най-малко 24 седмици. Какъв въпрос ще бъде зададен на референдума? Ще има яростни спорове какъв да е въпросът, изписан на бюлетините. Трябва ли да бъде оставане в ЕС срещу споразумението на Тереза Мей, никакво споразумение срещу оставане в ЕС, или никакво споразумение срещу споразумението на Мей? Или трябва да бъдат включени и трите опции? Тези, които агитират за референдум, казват, че в бюлетината трябва да бъдат включени само тези варианти, които са възможни - така че всяко споразумение, което не се ползва с подкрепа в Брюксел, трябва да отпадне. Кой ще определи въпроса? Според закона Избирателната комисия е тази, която дава съвети и проучва потенциалния въпрос, но в крайна сметка формулировката се определя от парламента. Кой ще може да гласува? Спор ще има и за правото да се гласува. Тези, които подкрепят втори референдум, искат този път да разрешат и на 16 и 17-годишните да гласуват. Това ще доведе до още един парламентарен сблъсък. Няма ли повечето вестници да подкрепят отново напускането на ЕС? В. \"Дейли мейл\" - който през 2016 г. води агресивна кампания за напускане на ЕС - промени позициите си под ръководството на новия си редактор. \"Саботьорите\", които изданието критикува, вече не са тези, които искат оставане в ЕС, а привържениците на твърдия Брекзит - макар че в момента вестникът подкрепя споразумението на Мей, а не оставането в ЕС. Какво се промени от последния референдум насам? Сгъстиха се геополитическите облаци. Вариантът да се залага на Доналд Тръмп за сключване на търговско споразумение - план А за привърженици на твърдия Брекзит - никога не е изглеждал толкова непривлекателен. Въпросът за имиграцията вече не оказва такова въздействие, а някои от свързаните с Брекзит усложнения и неудобства се изясниха след лятото на 2016 г. Влиятелни фигури, агитирали за напускане на ЕС, бяха дискредитирани от скандали, свързани с финансирането на кампаниите и нарушения на избирателния закон. Защо същите гласоподаватели биха гласували различно? Много млади хора - за които е по-вероятно да подкрепят оставането в ЕС - навършиха 18 години от 2016 г. и повече от старото поколение, за които е по-вероятно да бъдат евроскептично настроени, починаха след последния референдум. Следващата кампания ще бъде ли също толкова подвеждаща? Тя ще се води безкомпромисно. Мнозина ще твърдят, че \"се предава волята на народа\". Министри заявиха, че тя може да разклати уважението към демокрацията. Обаче, за разлика от 2016 г., на масата ще е поставено споразумение за напускане и ще могат да бъдат преценени твърденията какво е възможно да се постигне. Кой ще спечели? Макар че след референдума през 2016 г. изглежда има известно преминаване на гласоподаватели към лагера, подкрепящ оставането в ЕС, социологическите агенции са разделени по въпроса до каква степен хората са променили позициите си. Изглежда сигурно, че резултатите ще са близки - и няма никаква гаранция, че ще спечелят тези, които са за оставане в ЕС. (източник: БТА)", "date": "2018.12.04", "title": "Има ли шанс за втори референдум за Брекзит?"}
{"url": "https://www.faktor.bg/bg/articles/originalen-pargov-ostavkata-na-zam-kmeta-e-shah-na-peshkata-za-da-spasim-tsaritsata", "text": "Това е шах на пешката, за да спасим царицата, но оставките не решават проблема - така коментира оставката на зам.-кмета по транспорта Евгени Крусев лидерът на столичните социалисти Калоян Паргов след заседание на ИБ на БСП. Като се впусна в шахматната игра с аргумента, че пешката пази царицата, но все в един момент ще има \"шах\" и на царицата, твърди той. Нищо, че такова понятие като \"шах\" и на царицата няма. Да не говорим за \"шах на пешката\". Въпреки че чул, че решението на Крусев е негово лично решение, лидерът на столичните социалисти дълбоко се съмнява, предвид оставките в ГЕРБ досега на всички нива. Отговорността за назначаването на един или друг заместник-кмет носи кметът на столицата, каза още Паргов. Той припомни, че преди две години е поставил въпроса за експертизата на \"едно 28-годишно момче\", което ще носи отговорност за проекти за милиони, а някой ще се крие зад гърба му. Лидерът на БСП-София коментира и проблема с мръсния въздух. Кризисният пиар едва ли ще успокои софиянци, каза Паргов. Той е учуден как са едни данните на сайта на Столична община, а други - на гражданските организации. Това е опит да се прикрие истината, защото нито зелени, нито безплатни билети ще решат проблема. Той посочи, че смисълът на данък \"стари коли\" е тези пари целево да бъдат използвани във всички български градове за справяне с проблема с мръсния въздух, който не е само в София. Парите от този налог да не потънат за кърпене на бюджетни дупки, а да отидат целево за пречиствателни инсталации за домакинствата, които се отопляват на твърдо гориво, предлага БСП. Социалистите се оплакаха още, че до момента нямат отговор от АПИ на искането за разрешение за ревизия на магистралите, а подписката на Елена Йончева, която сезира Брюксел, вече е набрала 12 600 подписа в подкрепа на инициативата.", "date": "2018.12.04", "title": "\"Оригинален\" Калоян Паргов: Оставката на зам. кмета е шах на пешката, за да спасим царицата"}
{"url": "https://www.faktor.bg/bg/articles/nahluliyat-v-prezidentstvoto-sashko-ignatov-e-saden-za-ubiystvo-pri-samootbrana", "text": "Все още не са ясни мотивите на 72-годишния Сашко Игнатов, който вчера се опита му да нахлуе в сградата на президентството, предаде bTV.  Той беше задържан на входа на институцията и в момента се намира в Първо районно управление. Знае се обаче, че оръжието, което е носел в себе си Игнатов, е било законно притежавано. Той е от Перник, криминално проявен. През 2004 г. е бил осъден за убийство при самоотбрана, което е станало през 2002 г. при инцидент на бензиностанция, свързана с неговия бизнес. За Игнатов се знае, че има няколко фирми, които се занимават със строителство, охрана и търговия с горива. Снощи повече от три часа на адреса, на който живее Игнатов, имаше полицаи от Криминалната лаборатория. Извършен е обиск на дома му. На място е пристигнал и екип на пожарната, но не се знае дали това е било свързано с инцидента в президентството. Днес ще стане ясно дали и за колко време мъжът ще остане в ареста. По случая тече досъдебно производство.", "date": "2018.12.04", "title": "Нахлулият с оръжие в президентството Сашко Игнатов е съден за убийство при самоотбрана"}
{"url": "https://www.faktor.bg/bg/articles/sofiyantsi-shte-patuvat-dnes-sas-zelen-bilet-v-obshtestveniya-gradski-transport", "text": "Във връзка с високите нива на фини прахови частици, Столична община въвежда „Зелен билет“ за обществения градски транспорт в рамките на деня. Това съобщиха от пресцентъра на Столична община. „Зелен билет“ е еднодневна абонаментна карта на стойност от 1 лев за всички линии на обществения градски транспорт на територията на Столична община. Превозният документ може да бъде закупен от пунктовете на Център за градска мобилност, касите на столичното метро, както и от водачите на превозните средства на градския транспорт и чрез мобилното приложение https://sofia.mpass.bg С цел стимулиране използването на обществен транспорт Столична община разкрива временни буферни паркинги в най-дясната пътна лента по основни входни булеварди на столицата – бул. „Александър Малинов“ при метростанция „А. Т. Балан“ и „Бизнес парк София, бул. „България“ между „Т. Каблешков“ и „Гоце Делчев“, при метростанция „Дружба“на бул. „Цветан Лазаров“ и бул. „Кръстьо Пастухов“, бул. „Ботевградско шосе“ при спирката на трамвай №22, на бул. „Царица Йоана“ при местростанция „Люлин“, на бул. „Панчо Владигеров“ при метростанция „Сливница“ и „Западен парк“. Продължават и проверките на пунктове за вторични суровини, автокъщи, строителни обекти за нерегламентирано изгаряне на отпадъци, както и проверки за горене на отпадъци на открито в кварталите с най-много сигнали. По препоръка на пулмолозите от Общината призовават хора с хронични респираторни и сърдечно-съдови заболявания да избягват продължителен престой навън, а директорите на училища и детски градини да не провеждат занятия на открито. Препоръчва се да се носи плътен шал при излизане навън. Шофьорите на МПС да не оставят автомобилите си с включен двигател, когато не са в движение.", "date": "2018.12.04", "title": "В София днес ще се пътува със „Зелен билет“ в обществения транспорт"}
{"url": "https://www.faktor.bg/bg/articles/kzp-kupuvayte-riba-samo-ot-targovski-obekti", "text": "Купувайте риба само от проверени и сигурни търговски обекти, не се доверявайте на амбулантни търговци, най-малкото не се знае какво качество е рибата и това би могло да застраши здравето ни. Такъв призив отправи от ефира на БНТ председателят на Комисията за защита на потребителите Димитър Маргаритов по повод наближаващия Никулден. ,,От КЗП традиционно извършваме проверки с колегите от БАБХ около Никулден. Разбира се, ще съблюдаваме за това да няма опити за мамене и всичко да е коректно от страна на търговците'', посочи Маргаритов. По отношение на предстоящите коледни и новогодишни празници председателят на КЗП заяви, че започват проверки по големите търговски центрове, и по-специално - паркингите на моловете. ,,Целта на тези проверки е да се установи кой какви функции има по отношение по сигурността на хората по търговските центрове. Искаме да се уверим, че ще бъдат създадени необходимите организация и ред, които да позволяват нормалното движение на трафика в затворени пространства, т.е. в подземните гаражи на моловете. Знаете, че тогава и температурите падат, поради което повечето хора ще предпочетат моловете, следователно ще има и повече автомобили в тези паркинги'', обясни Маргаритов. По думите му, ако се установи, че липсва необходимата организация, платеният паркинг като услуга би могла да се забрани за предоставяне от Агенцията, докато не се подобрят мерките й, касаещи нормалния ред и сигурност. Накрая Димитър Маргаритов поясни, че във връзка с кампанията около \"Черния петък\" в КЗП са постъпили едва около 40-50 жалби.", "date": "2018.12.04", "title": "КЗП: Купувайте риба само от проверени и сигурни търговски обекти"}
{"url": "https://www.faktor.bg/bg/articles/biznesat-se-oplaka-na-premiera", "text": "Странно е как човек с криминално досие може да носи законно оръжие, каза в Благоевград вицепрезидентът Илияна Йотова по повод снощния инцидент със задържания в Президентството перничанин, който бе със законно притежаван пистолет и 2 пълнителя. \"Изказвам благодарност към НСО, които снощи реагираха адекватно, няма български гражданин, или който и да било, да е потърсил среща с нас, която да му е отказана. За мен е по-странно как един човек с криминално досие може да носи в себе си законно оръжие”, зачуди се вицепрезидентът Илияна Йотова. Според нея снощи е предотвратена по-голяма беля. \"Нас (президентството) ни охраняват, но искам да попитам какво става с другите граждани, които нямат такава”, попита риторично госпожа Йотова. Снощи 72-годишният перничанин Сашко Игнатов се опита да нахлуе в сградата на президентството. Той беше задържан на входа на институцията и все още се намира в Първо районно управление. Знае се обаче, че оръжието, което е носел в себе си Игнатов, е било законно притежавано. Той е от Перник, криминално проявен. През 2004 г. е бил осъден за убийство при самоотбрана, което е станало през 2002 г. при инцидент на бензиностанция, свързана с неговия бизнес. Югозападният университет \"Неофит Рилски” бе домакин на Студентска лаборатория “Перспективи за развитие с българска диплома“, организирана по инициатива на вицепрезидента на Република България госпожа Илияна Йотова. Вицепрезидентът се срещна с чуждестранни студенти от български произход, които се обучават по ПМС № 103 и ПМС №228. Основните теми на разговора бяха: изборът да учат в България, трудностите, които срещат и възможностите за професионална реализация с българска диплома.", "date": "2018.12.04", "title": "Илияна Йотова: Изказвам благодарност на НСО, снощи бе предотвратена по-голяма беля"}
{"url": "https://www.faktor.bg/bg/articles/otmenya-se-svikanoto-ot-ministar-tsetska-tsacheva-saveshtanie-za-usloviyata-v-arestite", "text": "Отменя се свиканото от министър Цецка Цачева съвещание за условията в арестите. Това съобщиха от пресцентъра на Министерството на правосъдието. Във връзка с неотложни ангажименти на главния прокурор на Република България Сотир Цацаров и на министъра на вътрешните работи Младен Маринов насрочената за 14.00 часа среща във връзка с препоръките на омбудсмана Мая Манолова, изпратени до министъра на правосъдието Цецка Цачева, се отменя. Предстои определянето на нова дата.", "date": "2018.12.04", "title": "Отменя се съвещанието за условията в арестите, свикано от Цецка Цачева"}
{"url": "https://www.faktor.bg/bg/articles/georgi-koritarov-v-ostar-sblasak-s-istorik-rusiya-shte-zapali-nova-svetovna-voyna", "text": "Журналистът Георги Коритаров влезе в остър сблъсък с историка проф. Нина Дюлгерова. В предаването на водещия \"Свободна зона\" двамата спориха за това, дали Русия има право да налага аншлус на Украйна. Според преподавателката, Крим е руска област.  Коритаров обаче ѝ припомни за подписаните догори, които днес Москва не спазва. Тя сравни освобождаването на Австрия от Хитлер с политиката на Владимир Путин в Крим. Журналистът обаче отговори, че това, което се прави в Кремъл, най-вероятно ще доведе до нова световна война. Проф. Дюлгерова продължи да защитава действията на Кремъл с Украйна. В разговора обаче журналистът успя да я улови, че като историк не знае през коя година се е случил аншлусът. Той помоли колегите си да проверят в интернет, за да покаже на защитничката на Путин, че е прав. \"По-добре да поканя самия Владимир Путин, отколкото Нина Дюлгерова. Разговорът ни поне ще стане по-кремълски\", обясни след новините в ТВ Европа Коритаров и констатира, че след разговора с нея е вдигнал кръвно.", "date": "2018.12.04", "title": "Коритаров след скандално интервю: По-добре да бях поканил Путин, отколкото българските му защитници!"}
{"url": "https://www.faktor.bg/bg/articles/20-ot-luksoznite-imoti-v-london-sobstvenost-na-rusnatsi", "text": "Великобритания продължава да е любима дестинация за установяване на свръх богатия руски елит, показват последните данни на агенцията за недвижимости Knight Frank. В периода юли - септември 2018 година всяка пета сделка с имот на цена над 10 милиона GBP е с купувач руски гражданин. За сравнение, през 2016 година само 6% от такива супер скъпи имоти са придобивани от руснаци. Миналата година показателят също е в рамките на 5-6%, заради влошените отношения на Москва и Лондон и предстоящия Брекзит. Освен в Лондон, руски граждани купуват усилено имоти и в още няколко европейски държави, съобщават от агенцията. Сред тях е и България, но предимството е на Испания и Италия. Според експерти от Sotheby's International Realty напоследък има и засилен интерес към скъпи имоти в Германия и САЩ.", "date": "2018.12.04", "title": "Елитът на Путин разлюби Русия, ударно купувал луксозни имоти в Лондон"}
{"url": "https://www.faktor.bg/bg/articles/volya-obmislya-da-izdigne-kandidaturata-na-rumen-radev-za-kmet-na-sofiya", "text": "Ръководството на ПП \"Воля\" проведе работно съвещание, с което се поставя началото на вътрешно-партийната дискусия за кандидатури, които партията да издигне за поста кмет на София на предстоящите догодина местни избори. Сред имената, които бяха коментирани, заедно с това на Мая Манолова, бе обсъдено и името на Румен Радев, предадоха от пресцентъра на партията. „Според социолозите той е с много висок рейтинг. Така че не би трябвало кметската надпревара да го изплаши. Този пост дава много правомощия –тъкмо ще свърши нещо реално за народа”, коментира лидерът на \"Воля\" Веселин Марешки.", "date": "2018.12.04", "title": "\"Воля\" измисли как Румен Радев да бъде по-полезен за народа"}
{"url": "https://www.faktor.bg/bg/articles/rusiya-chastichno-e-razblokirala-ukrainskite-pristanishta-v-azovsko-more", "text": "Русия частично е разблокирала украинските пристанища на Азовско море. Това обяви украинският министър на инфраструктурата Володимир Омелян, цитиран от Ройтерс. \"Да, пристанищата Бердянск и Мариупол са частично разблокирани. Плавателни съдове се движат към изхода (от Азовско море) и през Керченския проток към украинските пристанища. Движението е частично възстановено\", каза министърът. Припомняме, че на 25 ноември руски гранични кораби задържаха в Керченския пролив три украински кораба. Всички 24 моряци на трите плавателни съда бяха взети в плен. Сред тях има и бесарабски българин. Срещу тях са повдигнати обвинения за \"незаконно преминаване на границата на Руската федерация от група лица по предварителен сговор\". Ако бъдат признати за виновни, по руското законодателство те могат да получат до 6 години затвор.", "date": "2018.12.04", "title": "Русия частично е разблокирала украинските пристанища в Азовско море"}
{"url": "https://www.faktor.bg/bg/articles/poroshenko-kasa-vsichki-vrazki-s-rusiya", "text": "Президентът Петро Порошенко внесе във Върховната Рада законопроект за спиране на действието на Договора за дружба, сътрудничество и партньорство между Украйна и Русия. Съобщение за това помести официалният сайт на украинския парламент. Шефът на Фонда за украинска политика Костянтин Бондаренко заяви пред \"Независимая газета\", че договорът фактически вече не действа, тъй като Киев е предупредил Москва, че напролет няма да го продължи. И денонсирането му само констатира този факт. А според руския политолог Алексей Малашенко Киев е сложил финалната точка на постсъветското пространство: \"Такова пространство вече не съществува\". Киев къса окончателно връзките с Москва - това сочи обръщение на Петро Порошенко към Върховната рада с молба да бъде подкрепен законопроект, спиращ действието на Договора за дружба, сътрудничество и партньорство между Украйна и Русия. Украинският президент е убеден, че народните представители ще подкрепят предложението му. Не е ясно обаче какви са нагласите на парламентаристите. Но може да предположим, че мнозинството, подкрепило въвеждането на военно положение в Украйна след инцидента в Керченския проток, ще гласува за прекратяване на т. нар. Голям договор между двете страни. Шефът на Фонда за украинска политика Костянтин Бондаренко каза пред \"Независимая газета\", че договорът всъщност вече не действа, защото Киев е уведомил Москва, че няма да го продължи след изтичането му идната пролет. Тъй че Радата ще прекрати правното действие на един документ, де факто неработещ. \"В постсъветското пространство имаше прецедент, когато Грузия скъса отношенията с Русия. Сега Украйна прави същото. Ще бъдат ли скъсани дипломатическите отношения с Русия, щом Радата гласува за проекта на Порошенко? Мисля, че не. И визов режим засега няма да има. Визите са си отделен договор. Разтрогването на договора за дружба може да се разглежда като формална стъпка и предизборен пиар на Петро Порошенко\", обясни украинският политолог, цитира БТА.", "date": "2018.12.04", "title": "Порошенко къса всички връзки с Русия"}
{"url": "https://www.faktor.bg/bg/articles/mazhat-s-pistoleta-pri-radev-faliral-tarsil-pomosht-ot-prezidenta", "text": "Близките на жертвата, която убил при самоотбрана вземат апартамента му в Перник, той и съпругата му оставали на улицата. 72-годишният Сашко Игнатов, който вчера влезе в президенстството с пистолет е искал да говори с Румен Радев за проблемите си с частни съдебни изпълнители, научи \"24 часа\".  Игнатов все още е в ареста. Мъжът има бизнес, но е фалирал. Осъждан е за убийство при самоотбрана. През 2002 г. имал бензиностанция. Направил забележка на трима мъже, които си говорили на входа на обекта и пречили на колите да минават. Те се нахвърлили да го бият. В суматохата Игнатов извадил пистолет и стрелял във въздуха. Докато се защитавал прострелял в гърдите Кирил Мирославов, който по-късно починал в болница. Осъдили го условно.  После близките на жертвата си извадили изпълнителен лист и претендират за апартамента му в Перник, който е описан от ЧСИ. Освен това Игнатов взел и 200 хил. лева кредит от банка, но не се издължил. След това частен съдебен изпълнител запорирал и този имот, който е ипотекиран в полза на банката. Игнатов и съпругата му Марийка имат апартамент в Перник и къща с двор в село Рударци, от които скоро ще ги изгонят, защото ще имат нови собственици. За къщата вече има търг, който приключва до 2 седмици. Ако има желаещ да купи имота, Сашко Игнатов остава без него. Той е писал десетки жалби до съда в Перник срещу действията на съдебните изпълнители, които описали имотите му.", "date": "2018.12.04", "title": "Мъжът с пистолета на \"Дондуков\" 2 търсел Радев, за да му се оплаче от ЧСИ"}
{"url": "https://www.faktor.bg/bg/articles/stranite-v-es-postignaha-kompromis-za-mezhdunarodnite-prevozi", "text": "Страните от ЕС постигнаха компромис за реформата в международните пътни превози след 14-часови преговори в Брюксел, предаде БТА. Текстът предвижда седмичната почивка на водачите да бъде извън шофьорската кабина. Те трябва да се връщат в страната, където са базирани фирмите им, най-малко веднъж на четири седмици, освен в някои особени случаи. Превозвачите ще трябва да правят и минимум пет дни пауза между две серии каботажни превози в друга страна, за да се избегне това тази практика в чужбина да стане почти постоянна, се казва в споразумението. Статутът на командирован работник ще трябва да се прилага системно и при този вид превози. Срещу споразумението се обявиха осем европейски държави, сред които и България. Преговорите между европейските министри на транспорта бяха белязани от разногласия между два блока страни, обвиняващи се съответно в социален дъмпинг и в прикрит протекционизъм, посочва АФП. Споразумението „цели да установи по-справедливи правила за водачите и транспортните компании и да засили ефективността на националните контролни власти“, каза австрийският министър Норберт Хофер, който бе председател на срещата. Компромисът, който бе приет въпреки съпротивата на няколко страни (Полша, Унгария, България, Хърватия, Малта, Ирландия, Латвия и Литва), ще служи за основа за преговори с Европейския парламент преди приемането на нова европейска нормативна уредба. Текстът, приет от мнозинството от страните в ЕС, е „голям напредък за хармонизиране на социалните права на заетите в сектора“, каза френската министърка Елизабет Борн. Нейните колеги от Полша и Унгария заклеймиха споразумението като „непропорционално“, \"дискриминационно\" и \"протекционистично\". Според тях то ще навреди на конкурентоспособността в сектора. Страни като Франция и Германия, разтревожени от конкуренцията на фирми в държави членки, където пътните разходи са по-ниски, успяха да издействат прилагане в международните превози на статута на командирован работник (на когото се заплаща според условията на страната, в която пътува).", "date": "2018.12.04", "title": "ЕС постигна споразумение за международните превози въпреки съпротивата на 8 страни, сред тях и България"}
{"url": "https://www.faktor.bg/bg/articles/ds-kam-kgb-podgotvyame-falshivi-novini-sreshtu-nato-dayte-ukazaniya", "text": "До краха на тоталитарния комунистически режим през есента на 1989 г. специален отдел в Първо главно управление на ДС (разузнаването) се е занимавал с „производството” на фалшиви новини, насочени срещу единството между членовете на НАТО. „Учител” и помощник на ДС в тази дейност, наричана на оперативен език активни мероприятия, е по-големия ѝ „брат” – КГБ. Това разкриват документи от архивите на Държавна сигурност, един от които   публикува онлайн. Той представлява секретно писмо до Москва от 6 януари 1989 г., подписано от тогавашния началник на Първо главно управление (ПГУ) на ДС ген. Владимир Тодоров (подписа вдясно на втората страница, б.а.). В писмото началникът на ПГУ информира КГБ, че подготвят редица активни мероприятия по повод 40-годишнината от създаването на НАТО. Те се изразяват в разпространение на фалшиви „писма от читатели”, които да бъдат разпространени в авторитетни издания в страни като ФРГ, Италия, Португалия. Също така ДС е подготвяла издаването на възвания, листовки и брошури, които също да разпространи по свои канали в натовски страни, включително и съседните Гърция и Турция. Целта на съдържанието на тези материали е да се разпространяват „вредите”, които НАТО нанася със своите бази в Европа. ПГУ моли КГБ да му изпрати тезисните разработки, както и други материали, които да им бъдат от ползва. Усилията на репресивния апарат на БКП обаче се оказват напразни. Същата година комунизма се сгромолясва, а през 2002 г. България се присъединява като пълноправен член на НАТО. Документът е включен в разширения електронен вариант на сборника „ПГУ-ДС и Варшавският пакт срещу НАТО 1959-1991” на Комисията по досиетата, 2015 г.", "date": "2018.12.04", "title": "ДС към КГБ: Подготвяме фалшиви новини срещу НАТО, дайте указания"}
{"url": "https://www.faktor.bg/bg/articles/novini/svyat/vartolomey-nasrochi-uchreditelen-sabor-na-ukrainskata-avtokefalna-tsarkva-do-rozhdestvo-vrachva-i-tomos", "text": "На 15 декември е ще се проведе учредителен обединителен събор на Украинската автокефална църква. Той е насрочен от Вселенската патриаршия, след като през април тази година Украйна поиска официално от патриарх Вартоломей да получи независима национална църква. По решение на Светия и свещен синод на Константинопол председател на обединителния събор ще бъде френският митрополит Емануил. На форума ще бъде избран предстоятел на единната църква на Украйна. Така официално ще бъде сложен край на руското неканонично господство над украинците. Веднага след избора на предстоятел на Украинската църква, патриарх Вартоломей ще връчи Томос на своя нов събрат, като това се очаква да стане още преди Рождественските празници.  Датата 15 декември на събора в Украйна съвпада със заседанията на Синода в София, който най-после трябва да вземе ясна позиция за Украинската църква. Сред вярващите се обсъжда и темата - дали на Рождество Христово патриарх Неофит ще спомене  по време на богуслужението и името на първия нов киевски патриарх.", "date": "2018.12.04", "title": "Вартоломей насрочи учредителен събор на Украинската автокефална църква, до Рождество връчва и Томос"}
{"url": "https://www.faktor.bg/bg/articles/novini/svyat/tramp-otdade-pochit-na-pokoyniya-bivsh-prezident-dzhordzh-bush", "text": "Американският президент Доналд Тръмп и първата дама Мелания отдадоха почит на покойния бивш президент Джордж Х. У. Буш, чийто ковчег бе изложен в Капитолия във Вашингтон, съобщи Асошиейтед прес. Те застанаха вчера вечерта до ковчега и затвориха очи за няколко секунди, след което Тръмп козирува, а Мелания сложи ръка на сърцето си, после двамата излязоха от залата. Тръмп пропусна организираната по-рано церемония, на която вицепрезидентът Майк Пенс и други държавници произнесоха хвалебствени слова по адрес на Буш. Републиканецът Буш даде да се разбере преди време, че не е гласувал за Тръмп през 2016 година, отбеляза Франс прес. Но настоящият стопанин на Белия дом настоя да му отдаде всички почести и дори предостави президентския самолет за пренасяне на тленните му останки във Вашингтон. \"Животът на Джордж Х. У. Буш бе въплъщение на това, което прави Америка наистина изключителна\", написа Тръмп за 41-ия президент на САЩ, починал в петък в Хюстън, щата Тексас, на 94 години.", "date": "2018.12.04", "title": "Тръмп отдаде почит на покойния бивш президент Джордж Буш"}
{"url": "https://www.faktor.bg/bg/articles/mvr-puska-tsivilni-koli-za-da-lovyat-dzhigiti", "text": "МВР ще пусне мощни немаркирани автомобили, оборудвани с камери, които ще записват агресивното поведение на водачи на високоскоростни луксозни коли по магистралите и скоростните пътища. Това са част от мерките, приети на последното заседание на обществената консултативна комисия по проблемите на безопасността на движението по пътищата. Комисията е междуведомствен орган, в който по правило участват представители на много министерства на ниво зам.-министри, няколко обществени организации, сред които Българският червен кръст и Съюзът на автомобилистите. Неин председател е вътрешният министър. Мярката с мощните коли, които ще дебнат пътните хулигани, ще е задължение на вътрешното министерство. Тя е записана като \"въвеждане на негласен контрол за документиране на агресивното поведение\", пише в. Сега. Интересно е да се отбележи, че вътрешното министерство е записало като краен срок за вкарване на мярката и за оборудването на преследвачите 1 януари 2020 г. Не се отбелязва защо е необходимо толкова дълго време за въвеждането ѝ, но пък по този начин повече от очевидно се признава, че МВР и неговите контролни органи са напълно безсилни пред пътните хулигани със скъпи автомобили, които карат с по 200-300 км/ час, като тормозят и притискат други водачи. Всъщност държавно-обществената комисия излиза с много мерки, които според нея имат за цел подобряване на безопасността на движението. Те са разделени в три групи. Едните са мерки за внасяне на заседание на Министерския съвет, другите са такива, които трябва да се изпълняват от министерствата, областните управи и общините, а последните са предложения към работната група за разработване на новите закони. Например препоръчва се \"на кметовете и общинските ръководства, на работодателите от частния сектор, на ръководителите на обществени организации да създадат система за опазване на техните служители и работници от нараняване при движението по пътищата\". Не се казва как точно например работодателите ще опазват живота и здравето на работниците си. Предлага се и срокът на обучение по кормуване да се увеличи от 31 на 50 часа. Освен това е заложено Министерството на образованието \"да осигури цялостен цикъл за обучение на децата от детската градина до 12-и клас за безопасно участие в движението като пешеходци, пътници, велосипедисти и водачи на МПС\". Предвидено е обучението по новите програми да започне през учебната 2021/2022 г. Държавно-обществената комисия прави и множество предложения за нови текстове към Закона за движение по пътищата. Сред тях е например идеята за превишение на скоростта на 40 км /ч по който и да е път да се отнема книжката за месец, за същия срок да се спира автомобилът от движение, да се отнемат 13 от всички 39 контролни точки и да се налага 1000 лв. глоба. Предлага се и намаляване на максимално разрешената скорост на движение от 90 км/ч на 80 км/ч по двулентовите пътища, които не са обезопасени, нямат разделителна преграда на насрещно движещите се превозни средства и по които мантинелите, колчетата и др. крайпътни съоръжения са разположени на разстояние по-малко от нормативно допустимото. Комисията предлага на водач, който \"допусне пътнотранспортно произшествия на хоризонтална крива\" (разбирай завой), да му се налага директно \"проверовъчен изпит поради незнание и неумение да преминава тези участъци\", а книжката да му се \"отнема веднага до успешното вземане на проверовъчния изпит\". Тежки санкции с отнемането на много контролни точни при определени нови конкретни нарушения предлага още комисията. За първи път се прави опит за въвеждане на по-тежки санкции при нарушения на правилата през празничните и почивните дни. Комисията предлага за тях да се отнемат 10 контролни точки. Като нови нарушения са посочени например тези, при които водачът вози пътници - отнемане на 15 контролни точки, ако има катастрофа в чуждата лента - 20 точки, ако е блъснат пешеходец - 15 точки, при блъскане отзад на движещ се автомобил - 10 точки. Комисията предлага изключително спорна промяна: когато е хванат водач, който е неправоспособен, лишен от правоуправление или е под въздействие на алкохол и превозва пътници - да бъде подведен под отговорност за измама. Още по-спорно е предложението, в случай че пътниците заявят, че знаят това, те да могат да бъдат подвеждани под отговорност за подбудителство или съучастие. Предлага се и въвеждането на правилото, според което всеки водач \"да е длъжен, когато влезе в автомобила, да извади шофьорската си книжка и да я постави на видно място, преди да потегли\". Комисията аргументира предложенията си с това, че по показател убити на 1 милион жители България е на челно място по смъртност сред от Европейския съюз. През 2017 г. е отчела 96 убити на един милион жители при средна стойност на този показател за останалите страни 49 убити.", "date": "2018.12.04", "title": "МВР пуска цивилни коли, за да лови джигити"}
{"url": "https://www.faktor.bg/bg/articles/frantsiya-biznesat-otchita-rekordni-zagubi-zaradi-bezreditsite", "text": "Франция остава в плен на вълната от протести. Президентът Еманюел Макрон отложи посещението си в Сърбия за неопределено време заради социалната и политическата криза в страната. В същото време френският финансов министър Брюно Льо Мер напусна среща в Брюксел, за да участва на среща в Елисейския дворец, посветена на протестите на жълтите жилетки. Бизнесът във Франция отчита рекордни загуби заради безредиците. Спадът в приходите за ресторанти, хотели и търговци на дребно е между 20 и 50%.", "date": "2018.12.04", "title": "Франция: Бизнесът отчита рекордни загуби заради безредиците"}
{"url": "https://www.faktor.bg/bg/articles/putin-smeni-sastava-na-prezidentskiya-konsultativen-organ", "text": "Намалели са правозащитниците в руския Съвет по правата на човека (СПЧ), констатира \"Ведомости\". Вместо борци за честни избори и за правата на военнослужещите в него са включени юристи и журналисти, пояснява вестникът. В новия състав на президентския консултативен орган, одобрен вчера от Владимир Путин, влизат 51 души. Една трета от членовете са сменени. За мнозина от тях новината, че са изключени, бе изненада, а причините остават неизвестни, отбелязва изданието. Сред \"най-забележимите загуби\" се споменават Сергей Кривенко от управата на международното правозащитно сдружение \"Мемориал\", Елла Полякова - лидер на движението \"Войнишки майки от Санкт Петербург\" и основателката на движението за изборен мониторинг \"Голос\" Лилия Шибанова. Темата за изборните нарушения, дейно разработвана в СПЧ от Шибанова, съвсем очевидно дразнеше администрацията. В състава на Съвета остават лоялни към властта експерти, с които Шибанова влизаше в \"доста ожесточени спорове\", коментира съпредседателят на \"Голос\" Григорий Мелконянц. \"Според мен съветът се отърва с малко\", смята обаче председателят му Михаил Федотов, запазил своя пост. По думите му органът остава свободомислещ и запазва способността да разсъждава независимо. Федотов изразява и надежда ротацията в СПЧ да стане редовно явление - да си тръгват хората, които странят от работа. Президентът Путин ще има среща с новия състав на Съвета на 11 декември - в навечерието на Деня на конституцията, пише \"РБК\", цитиран от Би Би Си. СПЧ винаги е служел \"за изпускане на парата\", но досега в него имаше по-ясен баланс между лоялисти и либерали. Последната ротация засили либералното крило и днес Съветът изглежда сякаш по-опозиционен, твърди пред вестника политологът Николай Миронов. СПЧ дава на руската власт възможност за диалог с активисти на опозицията и е допълнителен канал за сигнали по повод нарушения на човешките права, посочва политтехнологът Дмитрий Фетисов. Но добавя, че трудно би си припомнил нашумели примери за успешна дейност на Съвета през последните години.", "date": "2018.12.04", "title": "Путин \"се отърва\" от свободомислещи членове на президентския консултативен орган"}
{"url": "https://www.faktor.bg/bg/articles/novini/balgariya/bivshiyat-deputat-zhivko-martinov-biznesmen-blizak-do-prokuraturata-i-bsp-me-natopi-za-sudzhukgeyt", "text": "\"Искам да се извиня на Бойко Борисов и на партия ГЕРБ. Срещу мен има 5 обвинения, но не съм пращал суджуци на Бойко Борисов\". Това заяви пред БТВ бившият депутат от ГЕРБ Живко Мартинов, който беше обвинен, че е изнудвал бизнесмена от Добрич Антон Проданов да му даде 4 тона суджуци, за да ги подари на премиера Бойко Борисов.  \"Проданов дължи 6 млн. лв. на НАП и над 3 млн. лв. на бизнесмени. Беше наемател на мое помещение и ме завлече със 120 000 лв.\", заяви Мартинов. Няма как да искам нещо от човек, който няма нищо, а само фалирали фирми\", коментира Мартинов, който заяви, че Проданов има протекции в прокуратурата и е близък с хората от БСП в региона.  \"Аз съм от основателите на ГЕРБ и все още съм член на партията. Плащам си редовно членския внос. Контактувал с премиера Бойко Борисов, но не влияя за назначенията в Добрич, защото за ръководни постове има конкурси. Самият аз си купувам 30-40 кг. месо и си правя суджуци от дивеч, които излизат около 15 кг. накрая. Когато са идвали гости, съм ги черпил\", каза още Мартинов.", "date": "2018.12.04", "title": "Бившият депутат Живко Мартинов: Бизнесмен, близък до прокуратурата и БСП, ме натопи за \"Суджукгейт\""}
{"url": "https://www.faktor.bg/bg/articles/obraha-kashtata-na-valeri-simeonov", "text": "Жителите на врачанското село Бутан се оплакаха от постоянните набези на роми. Пред БТВ те заявиха, че вече почти не е останало какво да се краде. Циганите не са \"простили\" и на къщата на Валери Симеонов. Имотът на лидера на НФСБ също е била сред мишените на крадците. Хората в селото се надяват МВР да им помогне и да спре безобразието. Те казват още, че живеят в страх и не могат да спят нощем.", "date": "2018.12.04", "title": "Обраха къщата на Валери Симеонов в с. Бутан"}
{"url": "https://www.faktor.bg/bg/articles/novini/svyat/ruskiyat-poslanik-v-gartsiya-moskva-e-gotova-da-razshiri-voennoto-satrudnichestvo-s-atina", "text": "\"Москва е готова да разшири военното и техническото сътрудничество с Атина и е готова да обсъди нови проекти\", заяви посланикът на Русия в Гърция Андрей Маслов пред руска медия, пише онлайн изданието на вестник Kathimerini. Дипломатът отбеляза, че южната ни съседка разполага с произведена в Русия военна техника, която е купила от Москва преди повече от 15 години. „Към момента, сътрудничеството в тази сфера се развива основно през поддръжката на произведеното в Русия въоръжение, с което Гърция вече разполага“, посочи Маслов. „Няма оплаквания от нашето оборудване от гръцката страна, тъй като то е доказано добро и висококачествено“. „Ние сме отворени за разширяване на сътрудничеството в тази област и сме готови да обсъдим нови проекти“, добави той. Освен това, той настоя, че скорошната криза в двустранните отношения, предизвикана от изгонването на двама руски дипломати от Атина, вече е преодоляна. „Днес, отношенията между нашите две страни се развиват нормално и приготовленията за визитата на гръцкия премиер в Москва са най-доброто доказателство за подобряващите се връзки“, отбеляза дипломатът.  „Сътрудничим конструктивно с нашите гръцки колеги и се подготвяме за срещата на върха през декември, а също така правим планове за бъдещето. Вярвам, че юлският епизод в руско-гръцките отношения е завършен“.", "date": "2018.12.04", "title": "Руският посланик в Гърция: Москва е готова да разшири военното сътрудничество с Атина"}
{"url": "https://www.faktor.bg/bg/articles/mrazovito-i-maglivo-utro-prez-denya-do-9-gradusa", "text": "Днес над страната ще има значителна средна и висока облачност, а в низините и котловините ще има мъгли или ниска облачност, които в Дунавската равнина ще се задържат отново през целия ден и там ще остане най-студено. Ще бъде тихо. Атмосферното налягане в сутрешните часове ще бъде малко по-ниско от средното за декември. През деня бавно ще се повишава. Максималните температури ще са между 4° и 9°, в Дунавската равнина минус 3°-0°, съобщи „Фокус“. По Черноморието ще има мъгли или ниска облачност. В следобедните часове ще има временно подобрение на видимостта и намаление на облачността. Ще духа слаб до умерен вятър предимно от север. Максимални температури на въздуха: 7°-10°. Температурата на морската вода е 9°-10°. Вълнението на морето ще бъде 1-2 бала. В планините ще има значителна средна и висока облачност. Само на отделни места е възможно да превали слаб сняг. Ще духа слаб до умерен северозападен вятър. Максимална температура на височина 1200 метра около 6°, на 2000 метра – около 2°.", "date": "2018.12.04", "title": "Мразовито и мъгливо утро, през деня - до 9 градуса"}
{"url": "https://www.faktor.bg/bg/articles/proverki-za-nezakonno-izgaryane-na-otpadatsi-prez-izminalata-nosht", "text": "През изминалата нощ имаше проверки на Столичната община и полицията за нерегламентирано изгаряне на отпадъци. Инспекцията беше в квартал „Факултета” и в района на бившите Виетнамски общежития. Провериха се пунктове за вторични суровини, автокъщи и строителни обекти. Проверката се извърши с термокамера, която показва дали се гори нерегламентирано в закрити пространства. Нарушители не бяха открити, а работата на служителите се затрудни от гъсто спусналата се мъгла над София. Инспекцията ще продължи и днес. За нарушителите са предвидени и санкции. За тези, които горят непозволени материали, глобата започва от 300 лв.", "date": "2018.12.04", "title": "Проверки за незаконно изгаряне на отпадъци през изминалата нощ"}
{"url": "https://www.faktor.bg/bg/articles/novini/svyat/kremal-razkri-temata-zaradi-koyato-napira-za-sreshta-s-tramp", "text": "Прессекретарят на руския лидер Дмитрий Песков съобщи, че целта на срещата, която трябваше да се състои между лидерите на Руската федерация и Съединените щати Владимир Путин и Доналд Тръмп по време на годишния форум на Г20 в Аржентина, е била да се обсъди напускането на САЩ от Договора за ликвидиране на ракетите със среден и малък обхват на действие (ДРСМД), пише в днешния си брой руският всекидневник „Известия“. «С нетърпение очаквахме разговорът между Путин и Тръмп, тъй като те можеха да обсъдят процеса и да набележат някакви опорни точки за потенциален диалог по темата. За съжаление, както знаете, това не се случи », съобщил официалният говорител на Кремъл.  Той добавил, че в случай на напускане на американската страна, Русия ще бъде принудена да действа „за осигуряване на паритет“, тъй като това се оценява като „експанзия на НАТО“ покрай руската граница.  Украинската провокация може да доведе до срив на преговорите по ДРСМД. «И така се връщаме с вас в чудесните 70-сет години. Това не е логично. Това е опасно.», казва накратко прессекретарят на руския държавен глава.  В Буенос Айрес между двамата президенти трябваше да се състои пълноформатна среща, но Тръмп в последния миг се отказа от нея, като използва за аргументи инцидента в Керченския проток. По време на срещата на „големите двайсет“, те са общували съвсем набързо и руският лидер е изложил на американския си колега своето мнение за конфликта в Черно море.", "date": "2018.12.04", "title": "Кремъл разкри темата, заради която напира за среща с Тръмп"}
