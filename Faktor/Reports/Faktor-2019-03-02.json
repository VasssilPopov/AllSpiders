{"url": "https://www.faktor.bg/bg/articles/novini/balgariya/lider-na-zheni-gerb-na-bsp-demokratsiyata-y-e-v-poveche-s-tozi-lider-si-kupi-slon", "text": "\"На БСП демокрацията им е в повече и им пречи по думите на лидера им. При всички случаи опозицията успява да катализира процеса. Отсъствието им в момента помага за по-лесно приемане на решение. Това, което пречи обаче е смисълът на това, което парламентарната демокрация носи. Защото това носи смисъла и усещането за демократичен процес. Гледаш половината зала празна и се питаш \"това ли ни е държавата\". Това заяви в предаването \"Офанзива с Любо Огнянов\" Ирена Соколова – областен управител на област Перник и председател на Жени ГЕРБ по повод отсъствието на БСП от парламентарната зала.  \"Кворумът е задължително условие и ще се събере, защото и в малката и в голямата коалиция има пълно съзнание, че мандадът трябва да бъде завършен. Няма нито едно управление, което да сочи, че това управление трябва да приключи\", каза Соколова и като аргумент за това изтъкна икономическия растеж на страната ни.  \"Имаме 3,5% национален растеж. Това, което бихме могли да продължим да правим е всъщност да увеличаваме ресурсите и благосъстоянието. И това е факт\", категоричен е областният управител на Перник.  Тя коментира постоянните скандали, които тресат коалиционния партньор \"Обединени патриоти\", но според нея те не бива да се приемат с притеснение.  \"Това е манталитетно там. Търсенето на надмощие там е същностна характеристика. Тя не показва проблем. Тя не носи напрежение. Тези размяна на реплики, това е типично за тях. Крайното поведение е характеристика и на трите фракции. Те обаче много далновидно успяват да преформулират целите. Каквото и да ги държи заедно, умното поведение изисква обединение и те го правят\", коментира Соколова.  Тя дори изрази мнение, че въпреки вече дадените заявки за отделно явяване на евроизборите, Патриотите всъщност ще бъдат заедно.  \"Там има игра на тронове от време навреме, но в крайна сметка излизат мъдро и мисля, че ще излязат заедно с листа\", каза председателката на женската организация на ГЕРБ.  Тя се противопостави на позицията, че всъщност разделно явяване на Патриотите може да помогне на ГЕРБ.  \"Да кажем, че модерната напоследък пронационалистка политика и заявката за такава печели изключително много електоратите. Виждаме го и в ЕС. В Италия двете такива сили, въпреки че имат коренно различни политики, успяват да се обединят.  Електоратът на \"Обединените патриоти\" обаче заради тези възгледи не може да бъде електорат на ГЕРБ. ГЕРБ е е националноотговорна партия, но никога не излиза с такива дръзки заявки. Ние излизаме с конкретни обещания\", каза Соколова.  И даде за пример политики и свършена работа от ГЕРБ, които са били считани за немислими, на са станали факт. Като например увеличението на заплатите на учителите.  \"Тази политика е реална, тя е истински националноотговорна\", заяви Соколова.  Относно упреците на БСП, че ГЕРБ отделя средства само за общините, ръководени от тяхната партия, но не и от тези на левицата тя бе категорична.  \"Когато БСП се изкажат, 50 нюанса наглост са малко. Веднага ще дам пример. Област Перник има 6 общини. Четири са на ГЕРБ, в една имаме независим кмет, в една е на БСП - Ковачевци. Само Перник е получила 136 хил. лв. От останалите общини на ГЕРБ – те са получили 0 лева\", каза областната управителка на Перник и обясни, че ГЕРБ подкрепя \"общини и проекти, които са в движение\".  Соколова коментира и създалата се ситуация в Изборния кодекс относно преференциите. Тя се застъпи за идеята, че всъщност трябва да бъде увеличен техния праг.  \"Ако беше проследено във времето диалогът и обсъждането по отношение на Изборния кодекс, щеше да се види последователността на тази политика. Съобщенията в ЦИК сочат, че една част от преференциалния вот води до девиации. В една малка община 7% преференциален вот означава, че с 15 гласа може да промениш много неща. И това, особено в малките общини, в малките формации, може да доведе до пълна подмяна\", каза Соколова.  \"Преференциите много по-малко влияят на големите партии. При малките партии опорочаването на желанието е пълно. Нашата идея беше да подкрепим желанието за тази промяна. На нас това не ни пречи. Имаше такива обаче, които искат такава промяна. Ситуацията, която се получи, обаче показа, че ГЕРБ може да се вслуша в хората\", заяви Соколова.  И отново се върна на темата за бойкота на БСП в парламента. По думите ѝ за него е виновен изцяло Корнелия Нинова. Тя припомни един английски израз, че \"когато се поддаваш на влияния рано или късно си купуваш слон\".  \"БСП с този лидер си купиха слон. Нямат шанс да бъдат  навън и да бъдат адекватни на процеса. .Няма основания\", заключи Ирена Соколова", "date": "2019.03.02", "title": "Лидер на Жени-ГЕРБ: На БСП демокрацията й е в повече, с този лидер си купи слон"}
{"url": "https://www.faktor.bg/bg/articles/novini/svyat/zakopchaha-v-praga-srabski-voenen-ubiets", "text": "Сърбия съобщи, че въоръжен сърбин, за който се смята, че е наемен убиец, е бил арестуван в Чехия, предаде Асошиейтед прес. В днешно изявление се казва, че властите искат мъжът, идентифициран с инициали Д.Ч. , роден през 1980 г., да бъде екстрадиран. Той е бил арестуван в петък вечерта в Прага в резултат на сътрудничество на полициите от няколко страни. Сръбският вестник \"Блиц\" съобщи, че мъжът е добре известният наемен убиец Чаба Дер, издирван от няколко страни за множество убийства. Полицията съобщи, че мъжът е бил арестуван с фалшиви документи, два пистолета и муниции и средства за промяна на външността си. Сръбските медии публикуваха през януари снимки, които показват как заподозреният излиза от кола и застрелва жертвата си в белградско предградие посред бял ден.", "date": "2019.03.02", "title": "Закопчаха в Прага сърбин сериен убиец"}
{"url": "https://www.faktor.bg/bg/articles/novini/svyat/sedem-skandalni-primera-za-zloupotreba-s-vlast", "text": "Седем политически лидери оставиха в историята скандални примери за злоупотреба с властта. А кои са те и какво оставиха след себе си, разберете малко по-долу: Бившият премиер на Словакия и разузнавателните служби бяха замесени в отвличането на сина на бившия президент Михал Ковач през 1995 г. Случаят така и не беше разкрит изцяло, тъй като Мечиар побърза да обяви амнистия, която на практика преустанови разследването. През 2011 прокуратурата в Милано повдигна обвинение срещу италианския премиер Силвио Берлускони за злоупотреба със служебно положение. Според прокуратурата Берлускони е бил многократно клиент на непълнолетната мароканска проститутка Карима \"Руби\" ел Махруг. Освен това премиерът бе заподозрян, че е използвал служебното си положение, за да освободи Руби, след като е била арестувана за кражба. Борис Елцин е може би най-противоречивият руски управник. Пример за това е случай, в който Елцин напълно пиян е тръгнал само по долни гащи да си хваща такси на Пенсилвания Авеню, защото му се било прищяло да хапне пица. Но злоупотребата му с властта се е проявявала в постоянната смяна на министри. Само за 13 месеца петима министри са били освободени от поста си, защото според Елцин „го засенчвали“. Френският президент скандализира обществото с парите, които е харчил от държавния бюджет за лични облаги. 100 дни след началото на управлението му, журналисти откриха, че е харчил огромни суми за луксозни възглавнички. А през последните дни от мандата му бе разкрито, че е давал по 10 000 за личен фризьор на месец. Заплата, която се е плащала директно от джоба на данъкоплатците. Унгарският премиер Виктор Орбан е запален футболен фен, но често бива критикуван за средствата, които отпуска за футболни стадиони. Пример за това е стадионът Панчо Арена, който създаде през 2014 в родното му село. Той има капацитет за 3500, а в селото му живеят едва 1750. Тогава представител на опозицията нарече \"Панчо Арена\" \"паметник на корупцията и мегаломанията\". През 70-те Белият дом и президента Никсън бяха в открита война с пресата. Говори се, че Ричърд Никсън е поръчал убийството на журналиста Джак Андерсън, който постоянно се е ровил в живота му. Бившия Канцлер на Великобритания е обвинен в използване на властта си при изграждането на железопътен път. Говори се, че в плана е било записано, че линията, ще преминава около квартала, в който живее. Но Озбърн се е намесил, тъй като кварталът е щял да стане твърде шумен за него и богатите му съседи. Самият той твърди, че няма нищо общо, но запознати със случая силно се съмняват.", "date": "2019.03.02", "title": "Седем скандални примера за злоупотреба с власт"}
{"url": "https://www.faktor.bg/bg/articles/novini/balgariya/karakachanov-otgovarya-na-cherven-deputat-aktivno-shte-protivodeystvame-na-hibridni-zaplahi-savmestno-s-nato-i-es", "text": "Министърът на отбраната Красимир Каракачанов е наредил \"Да се развиват активно способности за противодействие на хибридните заплахи, като се развива активно взаимодействие с НАТО и ЕС\". Това се разбира от писмен отговор на Каракачанов до депутата от БСП Николай Цонев, който го пита за Указанията на министъра на отбраната по отбранителната политика за 2019 г. Правителството създава звено за борба с дезинформацията, което трябва да заработи до този месец. Звеното ще бъде в структурата на Министерския съвет, като за него ще отговаря вицепремиер. Създаването му е заложено в съвместния план за действие на Европейската комисия и Европейския парламент, приет през декември миналата година.  Вчера главният секретар на НАТО Йенс Столтенберг, който бе на посещение в България обясни, че хибридните войни замъгляват ясното разграничение между война и мир. \"Виждаме кибер атаки, пропаганда, опити за вмешателство във вътрешната политика\", изтъкна Столтенберг. Сред другите \"указания\" на Каракачанов за годината са \"приоритетно изграждане на отбранителните способности за формированията от българските въоръжени сили...\", да се работи по изпълнение на проекти с използване на възможностите на Европейския фонд за отбрана, да се изпълняват решенията на НАТО и т.н. Сред годишните задачи пред армията е \"да се разработят варианти за изпълнение на военна служба от български граждани, желаещи да преминат начална и специална военна подготовка\". Това означава, че Каракачанов все още не се е отказал от идеята си за въвеждане на \"доброволна казарма\". Цонев е задал на Каракачанов още няколко въпроса\". Един от тях е по публикация на \"Дневник\", че за последните 15 години са похарчени над 2 млрд. лв., но без резултат. За това Цонев пита министъра на отбраната: \"Направен ли е анализ на разходите за отбрана и до изграждане на какви способности са довели те\". В дълъг отговор Каракачанов описва какви \"способности\" са изградени във видовете войски на българската армия, но не изнася данни за конкретни проекти, сумите похарчени по тях и постигнатия резултат. Правителството през януари нареди да се направи преглед на отбраната, на базата на който ще се прави стратегия за развитие до 2032 г. Министерството на отбраната се е отказало да ползва външен консултант по блокиралия проект за купуване на бронирани машини за пехотата става ясно още от друг отговор на Каракачанов. В отговори си той твърди, че привличане на външен консултант дори не е обсъждано. Проектът е прогнозна стойност 1.464 млрд. лв., а според заданието трябва да бъдат купени 150 машини (90 бронирани и 60 обслужващи и осигуряващи) и специална техника за 3 батальонни групи, комуникационна и информационна система, тренажори и друго оборудване. (източник: Дневник)", "date": "2019.03.02", "title": "Каракачанов отговаря на червен депутат: Активно ще противодействаме на хибридни заплахи съвместно с НАТО и ЕС"}
{"url": "https://www.faktor.bg/bg/articles/tsvetanov-v-draginovo-neka-na-26-may-izberem-tezi-koito-chuvat-problemite-na-horata", "text": "Нека на 26 май изберем тези, които са най-достойни и чуват и работят за решаване на проблемите на хората. Европа чува нашия глас и това се доказва от по-високия бюджет за България и от успешното председателство на Съвета на ЕС. Това заяви председателят на ПГ на ГЕРБ и зам.-председател на партията Цветан Цветанов във велинградското село Драгиново. „Силата на ГЕРБ са всички видими резултати от нашата работа. Политиката на правителството и на ГЕРБ е насочена към изпълнението на нашите ангажименти към хората. Обещахме да увеличим доходите и ето – тази година с 10% нараснаха заплатите в бюджетния сектор, като очакванията за догодина са за нов 10-процентов ръст. Още в началото на мандата като свой основен приоритет определихме образованието и за да можем да стимулираме повече млади хора да избират учителската професия – до 2021 г. учителските възнаграждения ще бъдат двойно по-високи в сравнение с 2017 г.“, обясни Цветанов. В Драгиново председателят на ПГ на ГЕРБ се запозна с хода на строителните дейности по новата сграда към детската градина в селото. Средствата за изграждането на допълнителната сграда са в размер на 1.6 млн. лв. и са отпуснати целево с постановление на Министерски съвет. Първата копка на обекта бе направена на 7 септември 2018 г. именно от Цветанов, като се очаква той да бъде завършен на 1 септември тази година. „Само за Велинград парите, които са отпуснати в периода 2015 - 2019 г., са 42 млн. лв. Подобряването на образователната инфраструктура е част от приоритетите на това правителство. За училища и детски градини само по ОП „Региони в растеж“ са отпуснати над 700 милиона лева. В резултат на това 500 училища и детски градини в момента се санират и се подобрява образователната инфраструктура в тях“, изтъкна Цветанов. По думите му детската градина в Драгиново ще могат да посещават 150 деца и преди повече от година никой не вярваше, че те ще имат нова сграда. „Надявам се, че строителството е добро, а за новото оборудване вече са отпуснати 160 хил. лв. от МОН. С тези средства детската градина ще има нови легла“, каза още той.  Цветан Цветанов отбеляза със задоволство, че на 11 март ще има първа копка на пътя Велинград –Драгиново, който не е ремонтиран повече от 42 години.", "date": "2019.03.02", "title": "Цветанов в Драгиново: Нека на 26 май изберем тези, които чуват проблемите на хората"}
{"url": "https://www.faktor.bg/bg/articles/novini/svyat/kyoveshi-prizna-ponyakoga-sam-tvardoglava-no-predstavlyavam-chestni-i-smeli-hora", "text": "Бившият главен прокурор на румънската Национална дирекция за борба с корупцията (НДБК) Лаура Кодруца Кьовеши заяви, че не е търсила подкрепа от румънското правителство и е очаквала негативна кампания срещу себе си в процеса на кандидатурата й за поста европейски главен прокурор, съобщава информационният сайт Зиаре. Кьовеши каза още, че стартиралото срещу нея дело в Румъния \"е пълно със съвпадения\". Информационният сайт Зиаре припомня, че по странно съвпадение, няколко дни след като Кьовеши бе класирана на първо място сред кандидатите за поста главен прокурор на бъдещата Европейска прокуратура, Специалният отдел за разследване на магистратите в Румъния образува дело срещу нея по обвинения във вземане на подкуп, злоупотреба със служебно положение и лъжесвидетелстване. Делото е образувано по жалба на бившия депутат от управляващата Социалдемократическа партия Себастиан Гица, който избяга в Сърбия, след като бе изпратен на съд по няколко дела за корупция. Той твърди, че през 2011 г. Кьовеши е поискала от него 268 689 леи за връщането от Индонезия в Румъния на бившия финансов директор на рухналия Национален инвестиционен фонд Николае Попа, който бе осъден на 15 години затвор. Това даде повод на представители на управляващата коалиция в Букурещ да изпратят на европейските си колеги серия писма, в които предупредиха, че ако Кьовеши стане европейски главен прокурор, ще върши в ЕС \"злоупотребите\", които е извършвала в Румъния, отбелязва Зиаре. Румънската полиция информира през декември 2018 г., че е заплатила на фирма за въздушен транспорт над 234 000 леи за връщането на Николае Попа в страната. Кьовеши бе повикана на разпит в деня, в който трябваше да пътува до Брюксел, за да участва в процедурата по избор на европейски главен прокурор. Впоследствие тя се яви на изслушване пред две комисии на Европейския парламент и бе класирана на първо място, пред кандидатите от Франция и Германия. Следващата дата, на която Кьовеши е призована от Специалния отдел за разследване на магистратите, е 7 март, когато председателят на Комисията по граждански свободи, правосъдие и вътрешни работи на Европейския парламент ще представи резултата от гласуването в комисиите пред Конференцията на председателите, включваща председателя на Европейския парламент и лидерите на политическите групи. Бившата шефка на НДБК разказа как е решила да се кандидатира за поста главен прокурор на Европейската прокуратура и за някои моменти от процеса по кандидатстване. \"Един от въпросите бе какви недостатъци имам. Казах им, че понякога съм твърдоглава. Разказах им за трудни ситуации в кариерата ми\", сподели Кьовеши. \"Изслушването в парламента бе много емоционално. Когато влезеш в залата, те знаят, че си прокурор от Румъния, че представляваш един вид страната, че представляваш по някакъв начин съдебната система в Румъния. Някак държиш да покажеш, че представляваш едни професионалисти, честни и смели хора. Имаше много хора, които имаха очаквания и които ме подкрепиха. Видях, че се каза, че съм била подкрепена от секретен екип. Това бе \"секретният екип\" - всички хора, които още вярват в правосъдието\", заяви Лаура Кьовеши.", "date": "2019.03.02", "title": "Кьовеши призна: Понякога съм твърдоглава, но представлявам честни и смели хора"}
{"url": "https://www.faktor.bg/bg/articles/novini/svyat/zashto-v-es-se-karat-za-mrasnite-pari", "text": "Сред страните-членки на ЕС рядко цари толкова голямо единодушие: 27 от 28-те държави в ЕС отхвърлиха едно предложение на ЕК за борба срещу прането на пари по света. Става дума за следното: преди месец ЕК представи списък с 23 \"високорискови\" държави и територии, които отхвърлят борбата срещу прането на пари. С този \"черен списък\" ЕК иска да задължи банките в ЕС да подхождат много внимателно към сделки с изредените страни. Под \"пране на пари\" ЕС подразбира вкарването в нормалния паричен поток на необложени с данъци печалби, които биват депозирани в различни банкови сметки или пък се използват за закупуване на недвижими имоти. Много често тези печалби произлизат от търговия с наркотици, проституция и организирана престъпност. Очевидно страните-членки на ЕС отхвърлят този \"черен списък\" на ЕК, защото в него са включени Саудитска Арабия и принадлежащи към САЩ територии. Но защо? Защото явно САЩ и Саудитска Арабия са оказали силен дипломатически натиск, за да бъдат изключени от \"черния списък\". На срещата на върха между ЕС и Лигата на арабските държави, която се проведе миналия понеделник, британската правителствена ръководителка Тереза Мей и федералната канцлерка Ангела Меркел са провели двустранни разговори със саудитския крал. Според публикация във \"Файненшъл таймс\", крал Салман е повдигнал темата в Шарм ел Шейх и е предупредил за евентуални финансови последствия. Някои страни-членки като Холандия, които също минават за данъчни оазиси в самия ЕС, се противопоставят остро на \"черния списък\" на ЕК. Той обхваща много повече страни и територии, отколкото списъкът на международната организация \"Financial Action Task Force\", която играе водеща роля в борбата срещу прането на пари. Нейният списък включва само 13 държави. Саудитска Арабия не е там, нито пък принадлежащите към САЩ територии Гуам, Пуерто Рико, Вирджинските острови и Американска Самоа. ЕК обаче иска да \"очерни\" и тези територии. Постоянният представител на САЩ в ЕС Гордън Сънланд окачестви списъка на европейците като \"чиста политическа маневра\". Той предупреди ЕС да не подклажда спорове с американското правителство и други съюзнически нации. Сега в спора за данъчните оазиси и \"перачниците на пари\" отново на ход е ЕК. Според неин говорител, ЕК е задължена да представи т.нар. \"черен списък\" съгласно европейската директива срещу прането на пари. Сега ЕК вероятно отново ще анализира страните и ще изготви нов списък, който трябва да бъде одобрен от страните-членки. ЕК отхвърли обвиненията, че критериите, по които са оценявани страните, били \"непрозрачни\". \"Критериите за оценка са разработени в сътрудничество със страните-членки\", заяви говорителката на ЕК Мина Андреева.  Тя препоръча на финансовите министри от ЕС да се занимаят с оспорвания списък на срещата си на 11 март. \"Списъкът представлява сериозен напредък в борбата срещу мръсните пари\", заяви германският евродепутат Свен Гиголд при представянето на първоначалния \"черен списък\" на ЕК в средата на февруари. Сега обаче не е ясно какво ще остане от него. Тази седмица разследваща комисия на Европейския парламент (ЕП) даде много лоша оценка на страните-членки по отношение на \"данъчните оазиси и прането на пари\". \"Въпреки многото пропуски, които бяха констатирани при скандалите в Люксембург и Панама, някои страни-членки все още не са готови за промени\", четем в доклада на ЕП. Датският социалдемократ Йепе Кофод заяви, че в това отношение Европа има \"много сериозен проблем\". \"Много страни-членки нямат политическата воля за действие, тъй като самите те функционират като данъчни оазиси и осигуряват най-ниските данъчни ставки за големи концерни\", допълни той. В доклада на ЕП се споменават Холандия, Люксембург, Белгия, Кипър, Малта, Ирландия и Унгария. ЕП отправя критика и срещу Германия заради това, че не е сложила край на т.нар. \"Cum-Ex\" сделки, с които се източват данъчни средства. Освен това ЕП настоява за създаването на европейска служба за трансгранична борба срещу прането на пари и укриването на данъци. Досега страните-членки отхвърлят това предложение. А ето и как изглежда първоначалният \"черен списък\" на ЕК: в него са включени Афганистан, Американска Самоа, Бахамските острови, Ботсвана, Вирджинските острови, Гана, Гуам, Етиопия, Иран, Ирак, Йемен, Либия, Нигерия, Пакистан, Панама, Пуерто Рико, Самоа, Саудитска Арабия, Сирия, Северна Корея, Тринидад и Тобаго, Тунис, Шри Ланка.", "date": "2019.03.02", "title": "Защо в ЕС се карат за \"мръсните пари\"?"}
{"url": "https://www.faktor.bg/bg/articles/vandali-porugaha-memorial-na-myastoto-na-razrushena-sinagoga-v-strasburg", "text": "Паметна плоча на мястото на бившата главна синагога в Страсбург е била повредена тази нощ, съобщи в Туитър зам.-кметът на града Ален Фонтанел, цитиран от Франс прес. \"За пореден път нашият град се сблъска с акт на антисемитизъм. Синагогата на крайбрежната улица Клебер беше разрушена от нацистите преди близо 80 години. Стелата, която напомня за тази трагедия, беше повредена миналата нощ\", написа Фонтанел, цитиран от ТАСС. Мраморната плоча е поставена на мястото на старата синагога, подпалена от членове на хитлеристката младежка организация през 1940 г. и по-късно разрушена. Тя е била избутана от постамента си, се вижда на снимки в регионалния в.\"Дерниер нувел д`Алзас\", предаде ДПА. Кметът на Страсбург Ролан Риес каза по канал Франс 3, че това е явен антисемитски акт. Плочата \"трябва да е тежала 300-400 кг\", каза кметът. \"Не е била бутната от един човек\". Вандалската проява е поредната от редица антисемитски инциденти, осъдени от френските власти и еврейската общност, смятана за най-голямата в Европа. \"Казвам още веднъж: стига толкова!\" написа Риес днес във Фейсбук след като посети осквернения паметник. Според префектурата на департамента Ба Рен, \"група криминалисти са отишли на място, за да установят щетите и да започнат разследване\", предаде Франс прес. \"Без никакво съмнение, това е умишлено действие. Искали са да заличат спомена за синагогата на кея Клебер като я унищожат за втори път\", заяви възмутено Тиери Рос - говорител на местната израилтянска консистория, цитиран на сайта на всекидневника \"Дерниер нувел д`Алзас\". През 2018 г. Франция е регистрирала 541 акта на антисемитизъм, повишение със 74 процента за една година, но по-малко от най-големия брой - 974, през 2004 г.", "date": "2019.03.02", "title": "Вандали поругаха мемориал на мястото на разрушена синагога в Страсбург"}
{"url": "https://www.faktor.bg/bg/articles/gen-sabev", "text": "Генералният секретар беше много ясен, че България и Румъния играят стратегическа роля в Черноморския регион. Във връзка с конвенцията от Монтрьо трябва да се има предвид, че кораби могат да навлизат в Черно море само за определен период и до определен тонаж. Това не означава, че само кораби са необходими. Могат и други военни средства. Като ПРО ракети, центрове за отбрана против кораби и други системи. Това заяви по Канал 3 генералът от резерва Съби Събев, бивш военен представител на България в НАТО по повод посещението на генерал секретар на Алианса Йенс Столтенберг. По думите му България има такава потребност, тъй като нашата способност в тази насока е нищожна.  \"Възпиращият потенциал на България е нищожен. Предвид засилената дейност на Русия в Черно море ние трябва да предприемем адекватен отговор\", каза още генералът и обясни, че този потенциал е доста слаб в целия регион. Събев изтъкна, че Румъния вече увеличава този си потенциал и заедно с Полша реагира най-адекватно на опасностите на Източния фланг. Според него е допустимо България дори да поиска чужди системи и войски да бъдат разположени на територията ни, за да се реагира срещу Русия. \"Ако България няма такива средства, може да покани да бъдат разположени чужди. Както направи и Румъния. Всъщност и България се ползва от този противоракетен чадър в Румъния. И България трябва да действа в тази насока\", каза Събев и изтъкна, че страната ни може да разположи на територията си ПВО система \"Пейтриът\". Относно резултата от срещата на премиера Борисов и Столтенберг той даде бе критичен в лаконичния си коментар. \"Чухме, че България е с НАТО, но никога няма да е против Русия\", изтъкна генералът от запаса. Той допълни, че има и партии в парламента, които също искат по-въздържана роля за България, \"водени от позицията да не дразни Русия\". Конкретно посочи БСП, \"Воля\" и \"Атака\". \"Въпреки че Русия изобщо не се съобразява с държавите от региона и все повече милитаризира Черно море\", каза още той. Според него страната трябва и да се съобрази с оценките за заплахата от Русия. \"България не трябва да се затваря пред тези оценки, които действително отразяват средата\". На въпрос дали трябва да има чужди бази в страната той каза: \"Военноморските бази в региона на Черно море могат да бъдат само национални. Това не означава, че в Черно море не могат да се провеждат учения и да влизат кораби, за да се демонстрира готовност. Могат да се разполагат наземни средства за противодействие. Има достатъчно средства, които да се разполагат. Защо например да не бъде например една многонационална бригада. Т.е. бригада с военнослвужещи от страни съюзници под ръководството на български генерал. Защо в България да няма многонационална ескадрила\", каза Събев като обясни, че тази бригада може да наброява до 3200-4000 души", "date": "2019.03.02", "title": "Ген.Събев: Възпиращият потенциал на България е нищожен при засилената дейност на Русия в Черно море"}
{"url": "https://www.faktor.bg/bg/articles/orban-se-snishi-prektratyava-do-dve-sedmitsi-kampaniyata-sreshtu-yunker", "text": "Унгарското правителство ще прекрати публичната кампания срещу председателя на ЕК Жан-Клод Юнкер след две седмици, съобщи правителствен говорител в събота. \"Унгарското правителство е готово да слуша всякаква критика, но решението на унгарския народ е по-важно за нас, отколкото партийната дисциплина\", написа в Туитър унгарският държавен секретар по международната комуникация Золтан Ковач, цитиран от \"Политико\". В средата на февруари правителството стартира с пари на данъкоплатците кампания срещу Юнкер, обединявайки я с вече съществуващата кампания унгарско-американския бизнесмен и филантроп Джордж Сорос. Това окончателно преля чашата на търпението на европейските съюзници на унгарския премиер Виктор Орбан от Европейската народна партия, много от които вече изразиха опасения за върховенството на закона в Унгария. Германецът Манфред Вебер, който е водещ кандидат на ЕНП следващ шеф на Еврокомисията, настоя кампанията срещу Юнкер да бъде прекратена. По този повод Ковач отговаря, че \"унгарският народ е решил по няколко повода, че ние трябва да защитаваме християнската култура и възпираме миграцията. Унгарците имат право да знаят какви про-мигрантски планове се подготвят от брюкселската бюрокрация\". \"Ето защо ние предприехме информационна кампания, която според първоначалния план ще приключи на 15 март\", добавя Ковач. 15 март е национален празник в Унгария, когато се отбелязва годишнината от революцията през 1848 г. и денят обикновено се чества с политически речи и шествия. Съобщението идва след като десет партии членки на ЕНП публично призоваха за дискусия за статута на унгарската управляваща партия Фдиес в ЕНП. Много политици от ЕНП настояват Фидес да бъде изключена.", "date": "2019.03.02", "title": "Орбан се сниши, прекратява до две седмици кампанията срещу Юнкер"}
{"url": "https://www.faktor.bg/bg/articles/galiche-nastrahna-tri-momcheta-zhestoko-prebiha-vazrasten-mazh", "text": "Три момчета - на 13, на 15 и 16 години - са пребили жестоко 44-годишен мъж във врачанското село Галиче. Най-големият сред тях е от с. Долни Луковит, а другите двама са от Галиче, от където е и пострадалия мъж, съобщава \"Дарик\"\". Сигналът е подаден около 09:30 ч. на 1 март, след като мъжът е намерен в безпомощно състояние. Оказана му е помощ в Центъра за спешна медицинска помощ в Бяла Слатина, след което е транспортиран за лечение в болница “Георги Странски” в Плевен. Там мъжът е настанен в хирургичното отделение със счупен череп. Той е бил в съзнание, като му е направена консултация с неврохирург. 16-годишният побойник е задържан в полицейския арест в Бяла Слатина за срок до 24 часа. Започнато е досъдебно производство.", "date": "2019.03.02", "title": "Галиче настръхна - три момчета жестоко пребиха възрастен мъж"}
{"url": "https://www.faktor.bg/bg/articles/obshtestvo/ulitsata/simvoli-na-svobodata-pokazva-za-3-ti-mart-natsionalniya-voennoistoricheski-muzey", "text": "С Ден на отворени врати и специален показ на експонати - символ на извоюваната свобода, Националният военноисторически музей (НВИМ) ще отбележи 3 март, съобщиха от музея. По традиция в празничния ден НВИМ ще работи от 10.00 до 17.00 ч. с вход свободен за постоянната хронологична и външната експозиция, както и за временните си изложби. Само в този ден посетителите ще се докоснат до емблематични вещи на Опълчението и доброволческите чети, участвали в Руско-турската война, които символизират устрема на народа за извоюване на свободата си. Сред артефактите, пренесли през годините спомена за себеотдадеността на предците ни, са сабята на Жельо войвода, на която със златни букви е изписано \"Българино, братко мой, ти от турчин се не бой, вземи сабля, върви на бой\", пушката на Ильо войвода, който на 72 години се включва в Руско-турската война със своя чета, мушкетонът на Панайот Хитов и други. Споменът за кръвопролитните боеве при Стара Загора ще бъде пресъздаден с оригиналната пика на Самарското знаме, която в боя е огъната под напора на мъртвото тяло на подполк. Калитин. Свободата през призмата на почитта и благодарността към всички, чиито усилия и саможертва водят до успешния край на войната, ще бъде представена чрез някои от възпоменателните знамена, изработени от обществени комитети в освободените български градове, и сребърни чаши, подарени от руския император на останалите живи опълченци по повод 25-ата годишнина от Руско-турска война. Сред експонатите се откроява и символичният ключ на един от най-разпознаваемите символи на свободата - паметника на връх Шипка, поднесен на цар Борис Трети при откриването на монумента. В навечерието на националния празник, на 2 март НВИМ ще получи като дарение личния печат на граф Николай Игнатиев - един от четиримата представители на Руската и Османската империя, подписали Санстефанския мирен договор, само месец след като Великите сили се споразумяват на Балканите да не се създава голяма славянска държава. Печатът, който ще може да бъде видян от широката публика още на 3 март, ще бъде предаден от правнука на руския генерал и дипломат - Дмитрий Игнатиев, който пристига в България специално за този повод.", "date": "2019.03.02", "title": "Символи на свободата показва за 3-ти март Националният военноисторически музей"}
{"url": "https://www.faktor.bg/bg/articles/obshtestvo/ulitsata/petrich-izliza-na-protest-v-podkrepa-na-otstranen-sveshtenik", "text": "Местната власт в Петрич изпрати подписка до патриарха и до Светия синод. Причината е, че дългогодишният архиерейски наместник на Петричката духовна околия Ангел Кочев изненадващо беше отстранен от поста си, съобщава Би Ти Ви. Един от доводите за отстраняването на свещеника била напредналата му възраст – 75 години. Хората обаче искат незабавното му връщане и дори излязоха на протест.  „Събрали сме се, за да защитим духовния ни водач. Духовният лидер, който с годините се е доказал със своите качества като човек, който може да води своето паство. Защото отец Ангел Кочев досега не е отказал на нито един човек в града да бъде в негова подкрепа, в негова помощ – да води своето паство напред към духовно израстване. Никога не е бил човекът, който да не стои зад тези качества. Ценностите му са доказани. През всичките тези години той е бил отдаден на хората и на своята служба. Отдаден на църквата”, каза от Петрич в ефира на „Тази събота” учителката Таня Димитрова. По думите на кмета на Община Петрич Димитър Бръчков с отстраняването на отец Кочев духовният мир в града е бил нарушен. От местната управа се опасяват, че напрежението може да ескалира в следващите дни. Затова са решили да уведомят за недоволството на жителите патриарха и Светия синод – „за да е ясно какво мислят миряните в Община Петрич”.", "date": "2019.03.02", "title": "Петрич излиза на протест в подкрепа на отстранен свещеник"}
{"url": "https://www.faktor.bg/bg/articles/brutalna-svada-vav-varna-bashta-schupi-sas-sveshtnik-glavata-na-dashterya-si-provesiya-ot-terasata", "text": "14-годишно момиче е с травми по главата и счупен нос след побой, нанесен от баща му. За случая потвърдиха от МВР и прокуратурата.  Сцената се разиграла във Варна, а подробности разказа майката на пострадалата тийнейджърка Ирина Янкова. Тя и съпругът ѝ са разведени и в момента са в съдебен спор за родителските права над децата им.  \"Вчера дъщеря ми беше много зверски пребита от баща си. Това, което успях да разбера от нея, е че е искал да я убие, провесил я е през терасата, удрял я е със свещник в главата. Имала е множество кръвонасядания”, разказа ужасената майка, цитирана от Би Ти Ви. През годините тя и децата ѝ многократно били потърпевши от насилието на бащата. Янкова изпращала сигнали до полицията, до прокуратурата, до Агенцията за закрила на детето, включително и до омбудсмана Мая Манолова.  Резултатът от сигналите – заповед за защита от домашно насилие, а бащата е в период на пробация.  Състоянието на пребитото момиче е стабилно, съобщиха от отделението по детска хирургия във Варна. Лекарите са установили контузия на главата, удари в гръдния кош и в корема. По-сериозни са травмите по главата, има счупване на носа.  Родителските права над момичето обаче са присъдени на бащата.  През декември Сливенският районен съд решава да ги даде на майката, но решението още не е влязло в сила. През февруари момичето изразило желание да отиде при баща си във Варна, защото се затъжило за сестра си, която също е при него. Тийнейджърката казала на майка си, че баща ѝ се е променил.  По случая е образувано досъдебно производство за телесна повреда в условията на домашно насилие.Отдел \"Закрила на детето” проверява случая, а резултатите от проверката ще станат ясни след празниците.", "date": "2019.03.02", "title": "Брутална свада във Варна: Баща зверски преби дъщеря си, провеси я от терасата"}
{"url": "https://www.faktor.bg/bg/articles/balgariya-arestuvala-edin-ot-nay-opasnite-ispanski-narkotrafikanti", "text": "Испанската \"Гражданска гвардия\" съобщи днес, че в България е арестуван един от най-издирваните испански наркотрафиканти, който променил външния си вид, като значително увеличил килограмите си и се готвел да избяга във Венецуела, съобщи БТА като се позова на \"Франс прес\". Испанецът с инициали J.S.A. според \"Гражданската гвардия\" играел много важна роля в \"опасна престъпна организация, която вкарвала в Испания и в останалата част на Европа големи количества кокаин от Южна Америка и се занимавала с пране на пари\". Той бил издирван от 2013 г. от испанските съдебни власти и бил един от десетте най-издирвани хора от Гражданската гвардия, гласи съобщение, публикувано в Мадрид. В началото на февруари агенти, специализирани в издирването на бегълци в Испания научили, че той е във Варна. Те допуснали, че е \"възможно той да носи огнестрелно оръжие при пътуванията си и значително да е променил външния си вид, като е напълнял с повече от 50 килограма\", добавя \"Гражданската гвардия\". Според нея българската полиция потвърдила това и извършила ареста. В момента на ареста заподозреният наркотрафикант имал фалшиви испански документи за самоличност и смятал да напусне България и да отпътува към Венецуела в следващите дни, се посочва в съобщението, цитирано от \"Франс прес\".", "date": "2019.03.02", "title": "България залови опасен испански наркотрафикант с променена външност и самоличност"}
{"url": "https://www.faktor.bg/bg/articles/futbolnata-legenda-dinko-dermendzhiev-se-bori-za-zhivota-si", "text": "Легендата на \"Ботев' и българския футбол Динко Дерменджиев се бори за живота си. На Чико внезапно му е прилошало тази сутрин, когато е бил на кафе с приятели, сред които е бил и някогашния му съперник на терена Георги Василев. Те са били в заведението на бившия национал на \"Локомотив\" Георги Карушев. Внезапно Дерменджиев е колабирал. Измереното му кръвно налягане е било 100/90. Той е бил откаран в болница от бившият рефер Трендафил Думбалаков. Съмненията са за инсулт. По информация на вестник \"Марица\" състоянието му е стабилизирано, Дерменджиев е контактен и за него се полагат всички необходими грижи в болницата, където е бил настанен.Чико, който на 2 юни ще навърши 78 години, досега не е имал видими здравословни проблеми. Той не пропуска мачове на любимия \"Ботев\", а и на \"Локомотив\", на който два пъти бе треньор в кариерата си. Дерменджиев има 58 мача и 19 гола за България, участвал е на три световни първенства. Той е №2 по мачове във вечната ранглиста на елита ни. Двубоите му са 447, всичките с екипа на \"Ботев\". В тях е отбелязал 194 гола, което го поставя на четвърто място в историята по този показател.", "date": "2019.03.02", "title": "Футболната легенда Динко Дерменджиев се бори за живота си"}
{"url": "https://www.faktor.bg/bg/articles/petak-13/radev-skri-ot-balgarite-deklaratsiya-b9-sreshtu-rusiya-i-za-razshiryavane-na-nato-ot-baltika-do-cherno-more", "text": "Държавният глава Румен Радев отново лъсна като държавник, който у нас се държи като верен русофил, а пред европейските си партньори се доказва като надежден натовец. Това става ясно от подписаната преди дни в град Кошице декларация, под която стоят подписите на деветима президенти - на България, Румъния, Чехия, Естония, Унгария, Латвия, Литва, Полша и Словакия. Тя стана факт след срещата им четвъртък в словашкия град Кошице. В нея ясно се призовава за засилване на военното присъствие на САЩ и Канада в страните от Източния фланг на НАТО от Балтика до Черно море. Българският държавник също е подкрепил декларацията. В преамбюла на документа ясно се посочва: „Ние, президентите на България, Чехия, Естония, Унгария, Латвия, Литва, Полша, Румъния и Словакия потвърждаваме нашата силна решимост към колективната отбрана в духа на член пети от Северноатлантическия договор, основана на солидарността, споделената отговорност и неделимостта на сигурността на алианса. За 70 години НАТО бе основата на сигурността в евроатлантическото пространство. Организацията остава уникална рамка за общата ни колективна отбрана, трансатлантическия диалог и играе незаменима роля в защитата на нашите ценности и опазването на правата на нашите граждани и територии. Нашето членство в Алианса създаде възможност и осигури сигурност и стабилност за икономическо развитие и просперитет на нашите общества”.  „Ние подкрепяме засилване на военното присъствие на САЩ и Канада в Европа, особено по източния фланг на НАТО\",  се изтъква в третата точка на документа. \"Подчертаваме важността от  за да се засили отбраната на нашите граждани и територии\", се казва категорично в петата точка от декларацията. Много важна е шеста точка. В нея дословно се казва: „Оставаме загрижени от продължаващия конфликт в източна Украйна и последното напрежение в Азовско и Черно море, произхождащо от нелегалното анексиране на Крим и струпването на военни части там. Това е поредната демонстрация от страна на Русия за неспазване на международното право, нейното поведение на конфронтация и използването на военни и невоенни средства, като построяването на мост над Керченския пролив, за постигане на нейните геополитически цели. Ние сме загрижени за нарушаването от страна на Русия на Договора за унищожаване на ракетите с малък и среден обсег. Подкрепяме подхода на НАТО към Русия, базиран на сдържане и отбрана”. По необясними причини обаче, вече трети ден тази декларация, подписана от деветимата президенти - на България, Румъния, Чехия, Естония, Унгария, Латвия, Литва, Полша и Словакия, не е качена на сайта на българското Президентство. В същото време българската публика трябва да се осведомява от сайтовете на държавните глави на Румъния и Словакия. Явно президентът русофил се опитва пред българското общество да се покаже по един начин и да гради образ на верен на Кремъл, като крие от обществото документи, които подписва на международни форуми, защото са насочени срещу агресивната руска политика. Пред натовците обаче Радев се представя като верен техен съюзник, който осъжда опасните руски политики. Подобно поведение българският президент демонстрира и през  юни, миналата година, когато в Полша  подписа документ на НАТО, в бе осъдена руската агресия срещу Украйна. В България обаче този документ не бе обявен публично.", "date": "2019.03.02", "title": "Радев скри от българите декларация на B9 срещу Русия и за разширяване на НАТО от Балтика до Черно море"}
{"url": "https://www.faktor.bg/bg/articles/novini/balgariya/poptodorova-pri-tazi-agresivna-rusiya-koyato-iska-da-si-varne-teritorii-ot-bivshiya-sssr-nyama-kak-da-se-sluchi-dialogat-s-nato", "text": "Ще има едно много по-голямо военно оживление в Черно море, прогнозира пред БНР вицепрезидентът на Асоциацията на Атлантическия договор и бивш посланик на България в САЩ Елена Поптодорова. Тя припомни, че страната ни никога не е провокирала конфликти, но такива са били провокирани от наши съседи в черноморския регион. \"Достатъчно е само да споменем обстановката в Молдова, Грузия, Украйна, за да си дадем сметка, че за съжаление мирната идилия не е постижима в обозримо бъдеще\", подчерта Поптодорова. И обясни: \"Така че - да, ще се наложи едно по-видимо присъствие на алианса. Разбира се, съобразено с всички вече договорени задължения, отговорности, права, които и до момента се спазват от въоръжените сили на НАТО и най-вече от ВМС\". Говорейки за разнопосочните тълкувания на посещението на генералния секретар на НАТО Йенс Столтенберг в София тази седмица, тя каза, че това е една обичайна визита. Според нея това \"съюзническо посещение\" може да бъде сравнено с визити на еврокомисари и представлява \"българското външнополитическо ежедневие\" \"Столтенберг дойде в един напрегнат момент в сферата на сигурността... Но фокусът беше основно върху опасността от хибридна война, която се засилва, сигурността в Югоизточна Европа, Западните Балкани и Черно море\", каза Поптодорова. Според нея е показателно, че шефът на НАТО е дошъл в България след срещата в Кошице, Словакия, на 9 от членките на алианса, където тези теми са били зададени. Елена Поптодорова посочи, че диалогът с Русия е от \"критично важно значение\", като според нея той трябва да се води от гледната точка на партньори, гледащи в една посока, а не един срещу друг. \"Трябва да кажа, че вината, отговорността за това не е на НАТО. За съжаление, Русия смята, че е постоянно заплашена, което не отговаря на фактите. По-скоро е видно обратното действие. Виждаме една тревожна Русия, която по-скоро се опитва да излезе извън сегашните си граници и да възвърне част от територии, които са принадлежали някога на Съветския съюз\", каза Поптодорова и добави, че при такъв подход няма как да се получи диалогът в рамките НАТО -Русия. \"В отговор НАТО основателно смята, че е необходимо да осигури своята защита, но тя не е насочена специално срещу Русия\", подчерта Поптодорова, като посочи необходимостта за защита от хибридни атаки, кибератаки. Тя каза още, че Русия има стремеж да създаде нещо като военно неутрална зона в Западните Балкани. \"Това минава през Сърбия, опитите, които бяха направени да се препятства Преспанското споразумение, за което получихме изрично признание от Столтенберг\", изтъкна бившият дипломат. \"Това ни дава една по-практическа и фактологична картина за усилията нашият район да се \"кастрира и неутрализира по остър начин спрямо нашата принадлежност към НАТО, но даже и към ЕС\", добави  Поптодорова и призна, че е изпитала облекчение, когато министър-председателят Бойко Борисов каза, че \"България не е троянският кон на Русия\".", "date": "2019.03.02", "title": "Поптодорова: При тази тревожна Русия, която иска да си върне територии от бившия СССР,  диалогът с НАТО е невъзможен"}
{"url": "https://www.faktor.bg/bg/articles/novini/balgariya/atlantitsi-da-zashtitim-nezavisimostta-na-balgariya", "text": "Позиция на Атлантическия съвет на България   Атлантическият съвет на България /АСБ/ с нарастваща тревога следи декларираните намерения на отговорните държавни институции в България за продължаване на газопровода „Турски поток“ през България. Предвижда се този руски проект, който странно защо на българска територия се нарича „газов хъб Балкан”,  да премине от турската до сръбската граница. АСБ  е убеден, че така няма да се осъществи диверсификация на източниците за доставка на природен газ до България, а само ще се утвърди монопола на руската компания „Газпром“ и ще се увековечи руският олигархичен и монополен грабеж в енергийната сфера. АСБ категорично не приема провокативните опити за ерозиране на евроатлантическия път на България, част от които са думите на президента Румен Радев пред журналисти на срещата  на страните от Източния фланг на НАТО (инициативата Б9), в смисъл, че присъства на тази среща, за „да не допусне друг да решава бъдещето на българските енeргийни интереси“, като призива му  бе „да материализираме интересите си, а не да ставаме заложник на чужди интереси“. АСБ за пореден път обръща внимание на българския президент, че Република България е член на НАТО и ЕС и с нашите съюзници ние имаме общи интереси. Като „чужди” на нашите национални интереси могат да се определят интересите на Руската федерация. България материализира националните си интереси чрез многомилиардната финансова  подкрепа на  Европейския съюз и гаранцията  за свободата и независимостта ни, благодарение на членството ни в Североатлантическия алианс. Ако нашата страна се поддаде на натиска от страна на Кремъл и реализира поредните руски енергийни интереси,  то тя ще стане дългосрочен заложник на една враждебна геополитика. Това ще направи България още по-силно зависима от Русия, държава, която е превърнала енергийните доставки в основен стълб на завоевателната си външна политика. Съществува реално опасност България да бъде употребена като руски „троянски кон“ в ЕС и НАТО. Декларативните изявления, че това не отговаря на истината са незадоволителни. Защото към момента делата ги опровергават. Тоталната зависимост на българската енергетика от Русия ще постави пред свършен факт всяко следващо българско правителство. Реализацията на руските енергийни проекти на територията на България ще доведе до още по-голяма политическа зависимост на страната ни от политиката на Кремъл. АСБ се обявява категорично против призива на президента Румен Радев правителството „да материализира взитата на руския премиер Дмитрий Медведев в България“, което разбираме като призив двете страни окончателно да се договорят или сключат дългосрочни търговски споразумения в областта на енергетиката. От България руският премиер трябва да си отиде с празни ръце, защото днешният политически режим в тази страна не случайно е обект на международни санкции заради водената агресивна политика, която заплашва както българската, така и европейската сигурност. АСБ предупреждава, че при договореност с Русия в този момент България рискува напълно да загуби своята енергийна независимост, което е равносилно на загуба на националната ни независимост! Експертите на Програма „ Енергийна сигурност и независимост“ към Атлантическия съвет на България напомнят, че: 1. Българската държавна компания „Булгартрансгаз“ има валиден договор за транзит на газ с руската „Газпром Експорт“ до 2030 година! С валидна клауза „ship or pay“ – транзитирай или плати. Това означава, че независимо дали се осъществява или не транзит на газ през българска територия, държавата има гарантирани над един милиард щатски долара приход в следващите 10 години. „Турски поток” е част от политическата стратегия на Русия срещу Украйна. Но това е стратегия и срещу Европа. По агресивни и нехуманни геополитически причини Русия е решила да спре доставките на газ през Украйна за Европа, а това означава и през България. Русия иска да ни лиши от приход от един милиард долара. Това означава да се откажем от сигурния приход от 1 милиард долара и същевременно да заплатим 3 милиарда лева, за да изградим газопровод, по който Русия да реализира своя „турски поток“ към Сърбия, където 100% от газопреносната мрежа е в руски ръце и където европейските правила не важат. Практически ние ще имаме блокиран изход в посока Сърбия и това е поредна провокация срещу нашата страна и Европейския съюз. Предателство спрямо проевропейските амбиции на демократична Украйна. В този казус, не България има проблем, а руския „Газпром Експорт“, при който ако реши да смени точката на доставка и да лиши страната ни от транзит, трябва да ни плати 1 милиарда долара или един милиард и седемстотин милиона лева неустойки до 2030 г.! С подобен ресурс българската компания „Булгартрансгаз“ може да поема всякакви потоци от други страни и действително, а не на думи да превърне България в кръстопът на газов транзит. Ние може да участваме в изграждането на газопровода от Израел до Гърция и Италия, да изградим забавените вече 10 години конекторни връзки с Гърция, Румъния и Турция, да купуваме евтин втечнен газ през терминал в Александруполис и пр. От държавното дружество „Булгаргаз“ са поискали присъствие на входа на „потока” от Турция, но не са заявили никакъв капацитет. Това означава, че тази фирма ще продължи да получава количествата газ (поне докато не се смени входната точка) по старото трасе, през Украйна и Румъния. По този начин, на практика, се блокира дейността на „хъба“ и в посока Украйна. Това демаскира лъжата, че се налага „да нарежем за скрап старите си газопроводи“, както твърдят добре платени проруски комисионери.  Руската компания „Газпром Експорт“ ще трябва да плаща неустойки за неизползвания капацитет от тази част на „Трансбалкански газопровод“ в участъка „Негру вода – Провадия“ по сега действащия договор. Съществуват реални опасения, че е възможно „Булгартрансгаз“ да прояви снизходителност чрез добавяне на анекс и да опрости за пореден път поредните нарушения на договорите от страна на руските монополисти. Ако някой иска да изнася газ по това трасе от „Транс-Балканския газопровод“ в посока Украйна за Западна Европа, то ще може само и единствено чрез суапови сделки, естествено с благоволението на руснаците, т.е. и в тази посока ще имаме пълен контрол от страна на Газпром. Грубите сметки по разширението на газопреносната ни система показват, че ще трябва да вложим в изграждане на новия газопровод около 3 милиарда лева сега, за да получим след 20 години пак около 3 милиарда лева! И тъй като тази сметка е вярна, зад нея прозира националното предателство. Не е ясно кой ще купува природния газ, който ще влиза в България през „Турски поток“ и е напълно възможно газопроводът да остане празен или да работи с намален капацитет. Проектът за строителство на тръбата обслужва само интересите на проруски олигархични кръгове в България и строителните компании, които ще бъдат ангажирани с него. Сценарият с измисления „газов хъб“ е поредна издънка на „тройния руски шлем“, който не е икономически, а геополитически проект за многолетен монополен руски енергиен грабеж и изсмукване на български национален доход чрез национално предателство, маскирано като загриженост за диверсификация. АСБ заявява, че вместо да участва в кремълския сценарий за „газов хъб“, българското правителство трябва да разработи алтернативен сценарий за истинска, а не мнима диверсификация на доставките и транзит на газ през територията на България. Оправданието със започналото строителство на „Северен поток-2“ е несъстоятелно. Защото не Германия плаща на Путин да заобикаля Украйна в нарушение на европейските правила, а точно обратното – Путин ще плати 40 милиарда долара, за да осъществи своя геополитически антиевропейски проект. А според антибългарския сценарий Москва настоява България да плаща, за да може режимът на Владимир Путин да прокара своя геополитически и антиевропейски интерес през нашата територия и за наша сметка! Атлантическият съвет на България призовава българското правителство и българските народни представители да преустановят незабавно изпълнението на този антибългарски сценарий, който води до окончателно циментиране на енергийната зависимост на България от Руската федерация. А това е против националните ни интереси. Атлантическият съвет на България се обръща директно към премиера Бойко Борисов с призив: Г-н премиер, престанете да охранвате с парите на българските данъкоплатци руски политици и олигарси. Ваш дълг по Конституция и по национална съвест, е да защитавате независимостта на България!   Управителен съвет на Атлантическия съвет на България", "date": "2019.03.02", "title": "Атлантици: Да защитим независимостта на България"}
{"url": "https://www.faktor.bg/bg/articles/novini/balgariya/vanshno-raboti-za-otkrivaneto-na-balgarsko-konsulstvo-v-barselona", "text": "Външно министерство работи за откриване на българско консулство в Барселона. Това обещава в отговор на депутатски въпрос вицепремиерът и външен министър Екатерина Захариева. Вече има и петиция на наши съграждани в Испания, които настояват за откриване на консулска служба там.  „Още в началото на тази година възложихме на посолството в Мадрид да проучи и да представи информация за възможностите за откриване на консулско представителство в Барселона, като се отчитат и спецификите на политическата обстановка в област Каталуня“, заявява Захариева.  Според намеренията на външно министерство, новата дипломатическа мисия трябва да обхваща освен град Барселона (област Каталуня) и автономните области Арагон и Навара.  „По официални данни на НСИ (Националния статистически институт) на Кралство Испания, регистрираните българи в тези региони са 21 722 - Каталуня – 11 239, Навара – 5820 и Арагон – 4663). В чисто географски план, подобен консулски кръг би покривал цяла Североизточна и някои части от Испания“, посочва вицепремиерът.  Освен голямата българска общност, която живее в Каталуния през 2018 г. автономната област е била посетена и от близо 30 100 български туристи. Външно министерство очаква при евентуално отваряне на консулска служба в град Барселона, освен българите в Каталуня, Навара и Арагон, към нея да се насочат и нашите сънародници от Княжество Андора и Южна Франция.", "date": "2019.03.02", "title": "Външно работи за откриването на българско консулство в Барселона"}
{"url": "https://www.faktor.bg/bg/articles/tramp-napadna-bivshiya-si-advokat", "text": "Президентът на САЩ Доналд Тръмп заяви вчера, че бившият му адвокат Майкъл Коен е предал на издатели книга, в която го описва в благоприятна светлина, в разрез със свидетелските му показания пред Конгреса, предаде Асошиейтед прес. В Туитър Тръмп написа, че непубликуваният ръкопис на Коен е \"любовно писмо\" към него и че Конгресът трябва да изиска този текст като доказателство, че показанията на адвоката тази седмица са били \"мошенически\" и \"нечестни\". Коен каза пред комисия на Камарата на представителите, че Тръмп е \"расист\", \"измамник\" и \"мошеник\". Той свидетелства, че Тръмп е използвал вътрешния си кръг, за да прикрива твърдения, за извънбрачни връзки, които го уязвяват политически, и че е лъгал за бизнес интересите си с Русия в предизборната кампания през 2016 г. \"Конгресът трябва да изиска копие от новата книга на Майкъл Коен, даден на издатели неотдавна\", написа Тръмп в Туитър. \"Ще ви се завъртят главите, като видите лъжите, превратното представяне и несъответствията с показанията му в четвъртък. Все едно е друг човек! Той е напълно опозорен!\". Коен даде показания публично пред конгресната комисия за надзор в сряда и при закрити врата пред комисията по разузнаването в четвъртък. Според съобщения от миналата година Коен е подготвил книга, благоприятна за Тръмп, и е имал договорка с издателство \"Хачит\", преди проблемите му със закона да сложат край на сделката. Говорителят на Коен Лани Дейвис каза вчера, че Коен е получил \"значителен аванс\" преди близо година за \"предложение за книга за това как той възприема Доналд Тръмп. В последствие Коен предпочел да не продължава да работи по това\". Дейвис добави, че \"президентът отново излъга\". В показанията си пред конгресната комисия в сряда Коен потвърди, че се е опитал да продаде книга, озаглавена \"Trump Revolution: From the Tower to the White House, Understanding Donald J. Trump\" (Революцията Тръмп: от Тръмп тауър до Белия дом, как да разбираме Доналд Тръмп\",без до уточнява на коя дата, предаде Франс прес. Сайтът \"Дейли бийст\" съобщи за този проект през май миналата година. Сайтът посочи, че бъдещият издател \"Сентър стрийт\" се е оттеглил след като ФБР претърси офисите и дома на Коен през април м. г. В началото на 2018 г. Коен все още беше близък с Тръмп и се смяташе за експерт в президентството. Затова книгата по всяка вероятност щеше да е ласкателна към стопанина на Белия дом, посочва АФП. На връщане от Виетнам, президентът намекна вчера в Туитър , че е виждал поне част от ръкописа, определен като \"любовно писмо до Тръмп\". По-малкият син на Тръмп Доналд младши, също подчерта в туит, че Коен \"предложи книга, в която казва, че Доналд Тръмп не е лъжец\", изпълнена с \"хвалебствия\" към баща му и обвини адвоката, че е сменил лагера, след като е бил подработен от демократите. Очаква се през май Коен да започне да излежава тригодишна присъда. В сряда той каза пред комисията по надзора: \"Невероятно е, че бях дотолкова хипнотизиран от Доналд Тръмп, че бях склонен да върша неща в негов интерес, за които знаех, че са напълно погрешни\". Запитан от депутат републиканец дали сега, когато е лишен от адвокатски права и без доходи, е готов да се ангажира никога да не пише книга, Коен отговори просто \"не\". Това не е първият бивш адвокат на президент, обърнал се срещу него. Джон Дийн - бивш юридически съветник на президента Ричард Никсън, свидетелства срещу него в аферата Уотъргейт, а впоследствие написа няколко книги, припомня АФП.", "date": "2019.03.02", "title": "Тръмп бесен на бившия си адвокат, лъжесвидетелствал пред Конгреса"}
{"url": "https://www.faktor.bg/bg/articles/novini/balgariya/ruska-propaganda-erik-rubin-zabranil-da-kanim-rusnatsi-na-shipka-za-3-mart", "text": "Поредната фалшива хибритка забърка името на посланика на САЩ у нас Ерик Рубин с тържествата на Шипка. Фалшиво интернет издание, за проруска пропаганда, което се разпространява във фейсбук обяви, че американският дипломат наредил да не каним руски гости на Шипка за 3 март. Манипулативно като илюстрация е поставена снимка на Рубин и премиерът Борисов, а внушението е – американецът нарежда, а Борисов изпълнява.  Всъщност целият текст е изграден с фалшиви и манипулативни тези и обяснения, а от него никъде не става ясно къде точно Рубин е заявил или написал да не се допускат руски гости, както и кой е източникът на тази „новина”. Всеки трезвомислещ човек знае, че подобно нещо не може да се случи, защото би предизвикал дипломатически скандал, а и САЩ никога не са се бъркали с кого и как да отбелязваме националните си празници. Авторът на анонимната статия твърди още, че американски фондации финансирали мероприятия в България с антируска насоченост, но освен голите думи няма нито един конкретен пример или факт. Пропагандната цел на измислената публикация е ясна – насаждане на антиамерикански настроения в обществото и сляпо преклонение пред руския „освободител”. Припомняме, че преди три години друго хибридно издание, разпространи в навечерието на 3 март, че Ердоган идва за празника и заедно с Борисов ще бъдат на Шипка, откъдето били изгонени руските гости.", "date": "2019.03.02", "title": "Руска пропаганда: Ерик Рубин забранил да каним руснаци на Шипка за 3 март"}
{"url": "https://www.faktor.bg/bg/articles/8-dushi-postradaha-pri-intsident-sas-samolet-na-londonsko-letishte", "text": "Всички полети на лондонското летище Станстед бяха прекратени за три часа снощи след като осем души бяха ранени в инцидент при излитане на самолет на авиокомпанията Лаудамоушън, предаде Франс прес. \"Екипажът на самолета, изпълняващ полет от Станстед до Виена, реши да прекъсне излитането заради проблеми в двигателя и да свали пътниците на пистата като предпазна мярка\", съобщи компанията в Туитър. Пътниците били отведени с автобус към терминала и прехвърлени на други полети. Осем души са леко ранени. За около три часа полетите към Станстед са били пренасочвани към други летища. Към 23 ч. по Гринуич работата на летището е била възобновена, посочва АФП.", "date": "2019.03.02", "title": "8 души пострадаха при  инцидент със самолет на лондонско летище"}
{"url": "https://www.faktor.bg/bg/articles/novini/svyat/es-vse-po-trevozhen-gotvi-za-raztarsvashti-evroizbori-prez-may", "text": "Рискът от външна намеса в кампанията преди евроизборите все по-силно тревожи Европа. Франция дори предупреждава за възможни манипулации и руско влияние, предаде Би Ти Ви. Три месеца преди изборите, френските медии подробно анализират как \"Русия иска да повлияе на резултата\". Във Френското външно министерство, усилено се говори за политически и кибершпионаж, дезинформация, фалшиви новини и неофициално се признава, че евроизборите през май вероятно ще бъдат разтърсващи.  3 май 2017г. минути преди финалния дебат за президентските избори във Франция, в уебпространството се появява новина за скрита банкова сметка на Еманюел Макрон. След няколко часа става ясно, че източник е платформа, близка до американската крайна десница. Новината минава през Русия и после достига до Франция.  „Добри са много тези хакери и супер организирани. Ако една информация ви показва нещо, което си мислите, че е възможно, дори и да допускате, че е фалшива новина, вие ще ѝ повярвате”, твърди Аксел Тесендие, бивш съветник на Еманюел Макрон.  Първият риск за евроизборите е за директна пиратска намеса в страните, в които се гласува онлайн. Вторият риск идва от фалшивите новини.  Брюксел разчита на добрата воля на платформи като Facebook или Google. Според  Мина Андреева, говорител на Европейската комисия, за момента не трябва да се спекулира със специални мерки.  Рискът от външна намеса е по-висок от когато и да било, признават обаче и неофициално експерти в Брюксел.", "date": "2019.03.02", "title": "ЕС все по-тревожен, готви се за разтърсващи евроизбори през май"}
{"url": "https://www.faktor.bg/bg/articles/nfsb-poiska-ot-rumen-radev-da-se-izvini-za-porugavaneto-na-sveshteniya-balgarski-ezik", "text": "Националният изпълнителен комитет на ПП НФСБ настоява президентът Радев да се извини на българския народ за повторното недостойно и унизяващо нацията поведение, поругало както свещения български език, така и националното достойнство на всеки българин\". Това се казва в позиция на Националния изпълнителен комитет на НФСБ.  Възмущението на партията на Валери Симеонов е заради срещата между българския държавен глава и генералния секретар на НАТО Йенс Столтенберг, която бе проведен на 1 март в Президентството на английски език. \"На 01 март 2019 г. в Президентството на Република България президентът Радев разговаря с генералния секретар на НАТО г-н Йенс Столтенберг не на официалния български език, а на чужд език - английски. Унизително, цинично и арогантно! Като, че ли българското Президентство е столова в централата на НАТО!\", възмущава се ръководството на НФСБ. Според тях с поведението си президентът Радев нарушава не само чл. 3, но и чл. 36, ал. 1 от Конституцията, който прокламира, че \"ползването на българския език е право и задължение на българските граждани\", но и \"унижи не само свещения език на Вазов, Ботев и Хайтов \"език свещен на нашите деди\", но и целия български народ, който по Конституцията е призван да представлява...Унижи го за втори път, след като позорно и гузно премълча назидателната реч на Руския патриарх Кирил точно преди една година\", посочват още от НФСБ. \"Между другото г-н Радев, на какъв език, бихте посрещнали президента на република Турция Реджеп Тайип Ердоган?\", питат от НФСБ. \"Съзнавайки, че юридически трудно бихме обосновали достатъчна тежест на нарушението, за да искаме отстраняване от длъжност на президента за нарушение на Конституцията по чл. 103 от основния ни закон, ние се обръщаме към основния блюстител на законността в Прокуратурата, с искане да се произнесе по законосъобразността на действията на държавния глава\", настояват \"патриотите\" на Валери Симеонов.", "date": "2019.03.02", "title": "НФСБ възмутени от Румен Радев, искат извинение за \" поругания български език и достойнство\""}
{"url": "https://www.faktor.bg/bg/articles/novini/svyat/ruski-eksperti-treskavo-obsazhdat-novata-strategiya-na-sasht-troyanski-kon", "text": "Пентагонът предприе разработването на нова стратегия за водене на бойни действия \"Троянски кон\". Това коментира началникът на Генералния щаб на въоръжените сили и първи заместник-министър на отбраната на Русия ген. Валерий Герасимов, цитиран руските медии. Той е говорил за \"троянския кон\" на САЩ на конференция, посветена на развитието на военната стратегия на страната. \"Същността ѝ се състои в активното използване на протестния потенциал на \"петата колона\" в интерес на дестабилизирането на обстановката, като едновременно с това атакува с високоточни оръжия по най-важните обекти\", изтъкнал Герасимов. Началникът на Генералния щаб на руската армия е подчертал, че Русия била готова да попречи на всяка подобна стратегия. \"През последните години военните учени заедно с Генералния щаб разработиха концептуални подходи за неутрализиране на агресивните действия на потенциалните противници\", предупреди Герасимов. Според висшия руски военен в основата на отговора на Русия лежи \"активна отбранителна стратегия\", която (предвид отбранителния характер на руската военна доктрина, както твърдят руснаците) предвиждала мерки за проактивно неутрализиране на заплахите за сигурността на държавата. Той отбеляза, че именно обосновката на разработваните мерки трябва да съставлява научната дейност на военните учени, а сега това била една от приоритетните области за осигуряване на сигурността на държавата. \"Трябва да изпреварваме противника в разработването на военната стратегия, да вървим една крачка напред\", настоял Герасимов. Новата стратегия на Пентагона, наречена \"троянски кон\" беше обявена миналата седмица от началника на щаба на военновъздушните сили на САЩ генерал Дейвид Голдфийн. По думите му, идеята е да се ударят не силните, а слабите страни на противника. По този начин американската армия щяла да получи \"асиметрични предимства\" пред противника. На първо място, това се отнася за Русия и Китай, по думите на Голдфийн, като тъкмо заплахите от тяхна страна са подтикнали Пентагона да разработи този план.", "date": "2019.03.02", "title": "Руски експерти трескаво обсъждат новата стратегия на САЩ \"Троянски кон\""}
{"url": "https://www.faktor.bg/bg/articles/novini/svyat/video-pokazva-sreshtata-na-amerikanski-razrushitel-s-ruska-fregata-v-bosfora-video", "text": "Турското издание Aydinlik публикува видеокадри от срещата на американския разрушител \"Доналд Кук\" и руската фрегата \"Адмирал Есен\" в района на Босфора в Турция. \"Доналд Кук\" се намира в Черно море от 19 февруари. Официалната цел на присъствието му е провеждане на \"операции по осигуряване на сигурността\" в региона. Според източници на украинския интернет портал Странa.ua, американският военен кораб е посетил региона, само за да може президентът на Украйна Петро Порошенко да говори за \"американска подкрепа на море\". На 28 февруари американският разрушител напусна акваторията на Черно море, като по пътя се е разминал с руската фрегата. Беше уточнено, че и двата кораба се насочват към Средиземно море. Това е второто посещение на \"Доналд Кук\" в Черно море през тази година. През януари той престоя пет дни в пристанището на Батуми и край бреговете на Грузия.", "date": "2019.03.02", "title": "Видео показва срещата на американски разрушител с руска фрегата  в Босфора (Видео)"}
{"url": "https://www.faktor.bg/bg/articles/novini/svyat/sasht-napuska-siriya-do-nachaloto-na-lyatoto", "text": "Вашингтон смята да изведе войските си от Сирия до началото на лятото. Графикът обаче може да бъде променен в зависимост от ситуацията, пише БГНЕС. Това е станало ясно по време на провеждащото се в Анкара заседание на съвместната турско-американска целева група, създадена с цел координация на извеждането на американските войски от Сирия. Представители на двете страни обсъждат ситуацията в Сирия и по-специално в района на река Ефрат. Участниците в заседанието дискутират възможността за създаване на зона за сигурност в североизточната част на Сирия. Тема на разговори е и връщането на оръжията, предадени на Пентагона от силите за самоотбрана на сирийските кюрди. Турция се противопоставя категорично източната част на Сирия да бъде предадена под контрола на кюрдските войски след изтеглянето на американската армия.", "date": "2019.03.02", "title": "САЩ напускат Сирия до началото на лятото"}
{"url": "https://www.faktor.bg/bg/articles/novini/svyat/kanada-shte-ekstradira-shefkata-na-huauey-v-sasht", "text": "Канадското министерство на правосъдието обяви, че разрешава да започне делото за екстрадиция в САЩ на вицепрезидента на китайската компания \"Хуауей\" (Huawei) Мън Ванчжоу, която бе арестувана на 1 декември в Канада по искане на Вашингтон, предаде АП.   Според съобщението делото ще започне на 6 март, когато канадските власти ще са проучили внимателно всички доказателства. Дъщерята на основателя на \"Хуавей\" е издирвана от американските власти по обвинения в измама, след като е заблудила банки за бизнеса на нейната компания с Иран. Арестът на Мън Ванчжоу силно влоши отношенията между Пекин и Отава. В опит да окаже натиск върху Канада да я освободи, Китай арестува двама канадски граждани и осъди на смърт трети канадец, припомни АП.", "date": "2019.03.02", "title": "Канада ще екстрадира шефката на \"Хуауей\" в САЩ"}
{"url": "https://www.faktor.bg/bg/articles/stoltenberg-balgariya-ima-vazhna-rolya-v-politikata-na-nato-spryamo-rusiya", "text": "България има ключова роля в Черноморския регион, заяви пред БНТ генералният секретар на НАТО Йенс Столтенберг. Според него България играе важна роля в политиката на НАТО спрямо Русия.  \"Имате обща граница в Черно море, а в исторически план имате близки връзки. Посланието от срещите ми в София е, че България подкрепя 100% подхода на НАТО към Русия – сдържане, отбрана и диалог\", посочи норвежецът. Столтенберг коментира и политиката на американския президент Доналд Тръмп спрямо НАТО. \"Тръмп и САЩ се интересуват много от отбраната на Европа. Силен НАТО е добър за Европа, но и за САЩ. Целта му е не да предизвиква конфликти, а да ги намалява“, заяви той. Още интервюта ще намерите тук Гостът приветства  усилията за модернизацията на българската армия, като подчерта, че тя трябва да засегне и сухопътните войски, и поднесе поздравите си \"за ролята, която изиграхте за приемането на Северна Македония в НАТО\". \"Членството е важно за Северна Македония, за региона и за НАТО. Показва, че вратите на алианса са отворени. България подписа споразумение с Македония, това спомогна за нейния път. Поздравявам ви за вашата ключова роля“, каза Столтенберг Според него основната заплаха пред алианса е неизвестността и непредвидимостта, която може да дойде от различни посоки. \"По тази причина НАТО трябва да бъде подготвен за всякакви опасности“, отбеляза генералният секретар. Столтенберг подчерта, че Русия нарушава Договора за ликвидиране на ракетите със среден и малък обсег. \"Работим за диалог с Русия, не искаме нова студена война, а контрол върху въоръженията“, каза той и уточни, че диалогът с Русия не означава слабост. Столтенберг приветства разнообразяването на енергийните източници на страната ни. \"Вярвам, че разнообразяването на енергийните източници е добро за всички. Да имаш повече доставчици, означава да договориш по-добри сделки. Диверсификацията е ключова не само за икономиката, но и за отбраната“, каза той.", "date": "2019.03.02", "title": "Столтенберг: България има важна роля в политиката на НАТО  спрямо Русия"}
{"url": "https://www.faktor.bg/bg/articles/novini/balgariya/iliyan-vasilev-iskaneto-na-yadreni-orazhiya-na-balkanite-naliva-voda-v-melnitsata-na-kremal", "text": "На Балканите няма нужда от разполагане на ядрени оръжия. Така анализаторът и бивш посланик на България в Москва Илиян Василев отговори на емоционалния призив на Соломон Паси, лидер на Атлантическия клуб, че Балканите имат нужда от ядрени оръжия. Що се отнася до страховете, че руските стратегически или тактически ракети могат да бъдат насочени към обекти в региона, включително у нас, това е пропагандна дъвка от играта на сплашване на Кремъл от 60 години. И какво като Лондон, Париж, Берлин и всички големи градове в Америка и Европа са цели. Развиват си се и процъфтяват. А руските градове и Русия като цяло си остават в \"собственном соусе\". Докато доктрината за гарантираното взаимно унищожение е в сила, няма нужда от ядрени оръжия на Балканите. На всичко отгоре това е предмет на оценка на заплахата и контрамерки на равнище на НАТО. Приказки \"от коляно\" не са признак на добра преценка. Призивите за ядрена милитаризация на региона наливат вода в мелницата на Кремъл, защото излишно плашат хората и мобилизират пропагандата срещу НАТО, че иска да разположи ядрени оръжия. Както съм казвал неведнъж - изглежда има зависимост между благоденствие и просперитет и това да бъдеш цел на руските ракети. И в проспериращите западни градове няма разположение \"ответни\" ядрени оръжия. Разбирам че всеки е изкушен от това да влезе в медийните заглавия, но ядреното въоръжаване не е тема на спекулации. И това е отколешен стандарт в политиката, казва анализаторът..", "date": "2019.03.02", "title": "Илиян Василев: Искането за ядрени оръжия на Балканите налива вода в мелницата на Кремъл"}
{"url": "https://www.faktor.bg/bg/articles/novini/svyat/kristin-lagard-predupredi-shtetite-ot-brekzit-bez-sdelka-shte-badat-ne-samo-za-velikobritaniya", "text": "Евентуален хаотичен Брекзит би имал значителни последствия и ще бъде най-големият краткосрочен риск за британската икономика, въпреки че всички начини на излизането на Великобритания от ЕС ще имат своята цена. Това заяви управляващият директор на Международния валутен фонд Кристин Лагард в реч в Лисабон през португалския държавен съвет, предаде Ройтерс, като цитира извадки от речта.  Лагард бе поканена на заседанието на този висш консултативен орган към президента на Португалия, на което бяха обсъждани последиците от Брекзит, посочва БТА. По думите ѝ всички варианти ще доведат до нетни щети за британската икономика, но \"най-голямата пречка\" са бъдещите отношения с ЕС. Като подчерта, че Брекзит без споразумение ще бъде \"най-значимият краткосрочен риск\" за британската икономика, тя добави, че и други страни в Европа ще пострадат \"в различна степен\". Лагард посочи изрично Ирландия и Холандия, които са в близки отношения с Обединеното кралство, но също и Португалия, чийто основен туристически пазар е във Великобритания. \"Важни връзки в търговията и туризма може да бъдат разрушени, а загубата на доверие във финансовите пазари извън вашите [португалските] граници може да доведе до повишаване на суверенните и банковите лихвени проценти, което би потиснало растежа\", каза шефът на МВФ. Относно глобалните тенденции тя отбеляза, че засега не предстои рецесия, но според нея \"рисковете за спад са нараснали отчетливо\". Като примери тя спомена търговските спорове, високите нива на глобалния дълг и забавения растеж в Китай.", "date": "2019.03.02", "title": "Кристин Лагард предупреди: Щетите от Брекзит без сделка ще бъдат не само за Великобритания"}
{"url": "https://www.faktor.bg/bg/articles/novini/svyat/-putin-i-mafiyata-germanski-film-tarsi-istinata", "text": "Германската обществена телевизия ZDF излъчи 44-минутен документален филм, озаглавен „Путин и мафията\". Филма на режисьора Николас Тонев и журналистката Анастасия Кириленко обобщава колегата Михаил Бушуев от Руската редакция на ДВ. Филмът \"Путин и мафията\" разказва за корупционни сделки, в които може би е бил замесен Владимир Путин - в качеството си както на заместник-кмет на Санкт Петербург, така и на президент и министър-председател на Русия. Другата задача, която си поставя филмът, е да освети предполагаемите връзки на Путин с мафиотски групировки. В основата на филма са интервюта с различни опоненти на президента. Един от тях, Андрей Зиков, е бивш старши следовател по особено важни дела в Санкт Петербург. В началото на филма той съпровожда снимачния екип на полуостров Лодочний край Виборг, където документалистите търсят така наречената „дача на Путин\". Според авторите на филма, няколко признака говорят за това, че намереният обект е именно резиденция на президента - като се започне от охранителите от Федералната служба за охрана и се стигне до някои елементи от вътрешната архитектура като например двуглавия орел. През 2017 година тв-канал „Дожд\" пръв разказа за тайната „дача на Путин\" на границата с Финландия. Разбира се, авторите на филма, излъчен по ZDF, не са получили достъп до обекта, но кадрите, заснети от дрон на Фонда за борба срещу корупцията (ФБК) на Алексей Навални, дават възможност на германските зрители да оценят разкоша на резиденцията. После авторите на филма се връщат назад към 1991 година, в началото на гражданската кариера на дотогавашния офицер от КГБ Владимир Путин. Петербургският предприемач и политик Андрей Корчагин, който живее в Лондон, преразказва епизоди за машинации при доставките на природни ресурси и обмяната на продоволствие, в които бил заподозрян именно младият Путин, по онова време заместник на петербургския кмет Анатолий Собчак. Във филма е показано копие от документ на президентската администрация на Руската федерация, в който се препоръчва Путин да не се назначава на нови длъжности преди извършването на специална проверка. Не е известно дали такава проверка е направена. Факт е обаче, че заместникът на Собчак успява да запази поста си, припомня Корчагин. Друг пример от живота в Санкт Петербург през 1990-те години описва Франц Зеделмайер, баварски предприемач и един от първите западни инвеститори в Руската федерация. Още в зората на демократична Русия германецът основава в Петербург охранителна фирма и поддържа близко сътрудничество със заместник-кмета. През 1994 година обаче по нареждане на федералните власти всички активи на Зеделмайер са конфискувани, а Путин отказва да го защити, твърди баварецът. Бившият следовател Андрей Зиков разказва на авторите на филма за водено от него разследване на големи бюджетни разхищения в Санкт Петербург. Той обвинява Путин и неговото обкръжение в създаването на „престъпно сдружение\", което се занимавало с машинации с цел лично обогатяване, както и с подкупване на чиновници и прокурори, за да бъдат получени изгодни договори. Зиков твърди, че разследването, водено от него и колегите му, било прекратено, след като Путин дошъл на власт в Кремъл. По-нататък във филма се появява необичаен свидетел на живота в Петербург през 1990-те години - бившият член на японската мафия Киничи Камиас. Той разказва, че е скъсал с престъпния свят и сега живее в Швеция, а авторите на филма твърдят, че за пръв път споделя спомените си от онези времена. Пред камерата японецът показва стари фотографии, на една от които е заснет заедно с Генадий Петров - човек, когото смятат за една от най-влиятелните престъпни фигури в Петербург през 1990-те години. Според спомените на японеца, Петров се хвалил с влиянието си в града и твърдял, че с Путин са приятели. Авторите на филма отделят особено внимание на епохата след възкачването на Путин на президентския пост. Те разказват за корупционна схема, от която вероятно е спечелил именно руският лидер. Става дума за резиденцията на нос Идокапас край Геленджик. Авторите на филма цитират петербургския предприемач Сергей Колесников, който през 2010 година пръв обръща внимание на строежа на огромния дворец на брега на Черно море, предназначен, според него, специално за Путин. Колесников разказва как навремето, в ролята си на акционер на компанията „Петромед\", доставяща медицинско оборудване в Русия, бил принуден да дели приходите с някакъв „Михаил Иванович\", зад което име, според него, се криел самият Путин. По неговите думи, през 2009 година финансовите натрупвания на „Петромед\", възлизащи на няколкостотин милиона евро, които били предназначени за инвестиционни проекти в Русия, по желание на „Михаил Иванович\" отишли за строителството на двореца край Геленджик. Формално нито черноморският комплекс, нито резиденцията на Финландския залив са пряко свързани с Владимир Путин. Първият принадлежи на някакъв руски предприемач, а край втория обект има табела, че е собственост на енергийната компания „Сибур\". Но според екипа на ФБК, в документите на „Сибур\" в публичния регистър такъв актив не фигурира. По-нататък авторите насочват вниманието към един от последните епизоди, които пораждат подозрение за корупция: удивителното богатство на приятеля на Путин, виолончелиста Сергей Ролдугин. Според така наречените „Панамски досиета\", публикувани през 2016 година, в резултат от трудно обясними парични преводи от големи руски фирми и необичайно изгодни сделки по офшорни сметки, музикантът натрупал общо не по-малко от 2 милиарда долара. Важна част от филма е разказът за това на какъв натиск се натъкват онези, които се опитват да обвинят висшето руско ръководство в корупция. Авторите на филма припомнят в тази връзка за съдбата на отровения в Лондон бивш офицер от ФСБ Александър Литвиненко, както и за Сергей Магнитский, починал в руски следствен изолатор. Документалистите твърдят, че те самите също се сблъскали със заплахи: опитали се да ги уплашат неназован сътрудник на ФСБ и също неназован \"помощник на влиятелен индустриалец, свързан с Кремъл\".", "date": "2019.03.02", "title": "\"Путин и мафията\": германски филм търси истината"}
{"url": "https://www.faktor.bg/bg/articles/medvedev-i-erdogan-s-pozdravitelni-pisma-do-borisov-po-sluchay-3-ti-mart", "text": "Поздравителни писма по случай националния празник на България 3 март изпратиха до премиера Борисов турският президент Реджеп Ердоган и руският министър-председател Дмитрий Медведев. Това съобщиха от Правителствената пресслужба. В своето писмо Ердоган изразява увереност, че достиженията и сътрудничеството във всяка една област между България и Турция, постигнати по време на настоящото правителство на премиера Борисов, ще продължат да се развиват на основата на взаимен интерес.  В поздравителното писмо Реджеп Тайип Ердоган пожелава още благополучие и просперитет на \"приятелския български народ\". От своя страна Дмитрий Медведев, който в понеделник пристига на посещение в България, припомни за подвига на руските войски и българските опълченци. \"В този знаменателен ден ние си спомняме за мъжеството на руските войни и българските опълченци, които се сражаваха на Шипка и под Плевен за свободата и независимостта на България. Техният подвиг завинаги ще остане в историята на нашите страни“, се посочва в поздравителното писмо до българския премиер. Във Фейсбук Бойко Борисов благодари на Медведев. \"Получих поздравително писмо от председателя на правителството на Руската федерация Дмитрий Медведев по повод националния празник на страната ни. Благодаря за изразената увереност, че активната работа на правителствата ни ще продължи да подпомага за укрепването на взаимодействието в търговско-икономическата и инвестиционната сфера\", написа Борисов.", "date": "2019.03.02", "title": "Медведев с поздравително писмо до Борисов по случай 3-ти март"}
{"url": "https://www.faktor.bg/bg/articles/siderov-prizova-liderite-v-op-da-garantirat-palniya-mandat-na-pravitelstvoto", "text": "Няма никакъв трус, не търсете трусове. Нека и трите партии, и тримата лидери (на коалиция Обединени патриоти) потвърдят, че независимо от начина на явяване на изборите, Борисов ще изкара най-накрая един мандат докрай и ние ще бъдем гарант за това. Това заяви в ефира на Нова ТВ лидерът на \"Атака\" Волен Сидеров, който коментира състоянието на малката и на голямата коалиция. Той призова лидерите на Патриотите да потвърдят, че ще изпълнят докрай управленската програма. \"От моя страна няма никакви знаци и действия за край на тази коалиция. Мога да кажа, че съм бил моторът да се направи през 2016 г., а успехът й беше, че изместихме ДПС и от трета политическа сила в парламента станаха 4–та”, изтъкна Сидеров и добави: \"Съжалявам, че ВМРО тръгна да разцепва тази коалиция, но така са решили”.  \"Както и да се явим на изборите трите партии, е важно да дадем уверения, че управленската програма на правителството, която сме поели, ще я свършим докрай. И да не свързваме автоматично евроизборите с управлението”, допълни лидерът на \"Атака”. \"За съжаление това не го чувам от другите две партии”. Сидеров коментира и писмото от НФСБ към ВМРО, за което стана ясно в петък. В него от НФСБ предлагат да се върнат на масата за преговори, след като от ВМРО решиха, че ще се явяват самостоятелно на Европейски избори 2019.  Попитан защо той не е бил поканен, Сидеров заяви: \"Може да не ме харесват вече”. \"Нещата трябва да се решават по мъжки, а не с писма в стил – прелъстена и изоставена ученичка, която пише на гаджето си”, коментира още Сидеров. Той отрича, че е искал да бъде водач на листа. \"Ясни са само номинациите на Симеонов от НФСБ и Джамбазки от ВМРО”.", "date": "2019.03.02", "title": "Сидеров: ВМРО тръгна да разцепва малката коалиция, но така са решили"}
{"url": "https://www.faktor.bg/bg/articles/novini/balgariya/karakachanov-ritorikata-na-fili-i-fobi-ne-e-v-nash-natsionalen-interes", "text": "Светът не е само Европейския съюз и НАТО, дори те са само една малка част от света. Това, че България е член на ЕС и е партньор в НАТО, не означава, че трябва да спре да поддържа дипломатически, икономически, туристически или културни отношения и контакти, с която и да е държава от света. Тази позиция изрази вицепремиерът и министър на отбраната Красимир Каракачанов в студиото на Би Ти Ви.  Във връзка с отношенията с НАТО, Европейския съюз и Русия Каракачанов каза, че не трябва да се коментира дали сме „фили” или „фоби”. Попитан дали е притеснен от това, че президент и премиер водят различна политика във външнополитически план, той коментира, че правителството води абсолютно балансирана политика. „Както виждате, когато една немалка част от нашите партньори в НАТО и в ЕС започнаха да гонят руски дипломати, България не го направи. В същото време, България се опитва да развива пълноценно своите икономически отношения с Русия, без това да ни пречи да бъдем членове на ЕС и НАТО“, заяви Каракачанов.  „За пореден път в Брюксел наблюдаваме една риторика, която е двоен стандарт, защото от една страна някои европейски държави говорят много ярко против Русия, а в същото време виждаме, че те реализират огромни инвестиционни проекти за милиарди и си развиват икономическите отношения. Значи за някои големи европейски държави може, а за България не може. Каква е логиката?“, посочи министърът на отбраната. Той добави още, че България преди всичко трябва да следва своя национален интерес.", "date": "2019.03.02", "title": "Каракачанов: Риториката на \"фили\" и \"фоби\" не е в наш национален интерес"}
{"url": "https://www.faktor.bg/bg/articles/novini/balgariya/avangardat-na-dmitriy-medvedev-e-veche-v-sofiya", "text": "Авангардът на руския премиер Дмитрий Медведев е вече в София.  \"Провели сме предварителни срещи, стиковали сме нещата. На 4 март очакваме неговото посещение\", съобщи днес главен инспектор Борислав Муеров, началник на отдел „Охранителна полиция” към СДВР, цитиран от в.\"Стандарт\". Цялата столична полиция и част от жандармерията ще са на крак за визитата. Дмитрий Медведев пристига в София на 4 март, когато ще има среща на 4 очи с министър-председателя Бойко Борисов. На следващия ден – 5 март, ще се състои българо-руски икономически форум. Районите около „Александър Невски”, Министерския съвет, президентството и парламента ще бъдат затваряни. Засилени мерки за сигурност и сериозни проверки ще има на 3 март в центъра на София, поетапно ще бъдат затваряни площадите около паметника на Незнайния войн и около НС. Освен това на 3 март вечерта в София има и мач между „Славия” и „Левски”. Пътната полиция в София очаква още утре да има проблеми с движението, заради Задушница. „Във връзка с посещението на Дмитрий Медведев в София ще бъдат взети необходимите мерки. С цел сигурност няма как да издам програмата, но като цяло ще се съобразим с това, че е почивен ден и ще гледаме непосредствено преди пристигането му на определените обекти да затваряме движението, за да затрудняваме минимално придвижването на гражданите в столицата“, заяви Муеров. Той посочи, че движението ще бъде затваряно по различно време на различни обекти и трасета. „Първоначално ще бъде затворено движението по самото посрещане, което ще бъде на Паметника на незнайния воин. Там ще бъдат обособени контролно-пропускателни пунктове. Според план-програмата на Дмитрий Медведев ще бъдат поетапно затваряни и другите участъци“, коментира началникът на охранителната полиция и посочи, че периметърът, в който ще има затваряне на улици, е в централната част на града.", "date": "2019.03.02", "title": "Авангардът на Дмитрий Медведев е вече в София"}
{"url": "https://www.faktor.bg/bg/articles/novini/balgariya/oblachno-vreme-s-kratki-prevalyavani-ot-dazhd-i-snyag", "text": "Времето ще е предимно облачно. Главно след обяд, на места, ще има слаби превалявания, предимно от дъжд, в планините над 1800 метра - от сняг. Ще духа до умерен северозападен вятър, в Източна България - североизточен и с него за кратко ще проникне малко по-студен въздух. Максималните температури ще са предимно между 9 и 14 градуса. Над планините ще е предимно облачно. Главно около и след обяд ще има валежи от сняг, под 1800 м - от дъжд. Над Черноморието ще преобладава облачно време, на места с превалявания от дъжд. Най-актуалната прогноза за времето можете да видите", "date": "2019.03.02", "title": "Облачно време, с кратки превалявания от дъжд и сняг"}
