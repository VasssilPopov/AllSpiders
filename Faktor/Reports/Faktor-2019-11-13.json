{"url": "https://faktor.bg/bg/articles/novini-balgariya-oblachno-no-toplo-temperaturi-do-24-gradusa", "text": "Валежите в Югозападна България ще се усилят и на места ще са значителни. Вятърът ще е от югоизток, предимно умерен. Максималните температури ще са между 16 и 21 градуса, на места в Североизточна България - до 23-24 градуса. Над Черноморието облачността ще е значителна, но ще се задържи без валежи. Максималните температури на въздуха ще са между 17 и 20 градуса. Температурата на морската вода е 17 градуса. Вълнението на морето ще се усили до 3 бала. Над планините няма да е подходящо за туризъм. Ще е облачно и ветровито.", "date": "2019.11.13", "title": "Облачно, но топло, температури до 24 градуса"}
{"url": "https://faktor.bg/bg/articles/novini-svyat-opozitsionen-senator-se-obyavi-za-vremenen-prezident-na-boliviya", "text": "Боливийският сенатор Янине Аниес, която е от опозицията, се обяви за временен президент, след като президентът Ево Моралес подаде оставка и замина в изгнание в Мексико. Аниес обеща, че възможно най-скоро ще бъдат свикани избори и обясни решението си да се обяви за временен президент с необходимостта \"да се създаде атмосфера на социален мир\" в затъналата в тежка политическа криза страна. Моралес подаде в неделя оставка след седмици на бурни протести срещу измами на президентските избори на 20 октомври, които твърдеше, че е спечелил още на първи тур.", "date": "2019.11.13", "title": "Опозиционен сенатор се обяви за временен президент на Боливия"}
{"url": "https://faktor.bg/bg/articles/novini-balgariya-parlamentat-obsazhda-darzhavniya-byudzhet-za-2020-g", "text": "Републиканският бюджет ще бъде обсъден в пленарната зала на първо четене. Вчера депутатите одобриха бюджетите на Здравната каса и на Държавното обществено осигуряване.  Във финансовата рамка е заложено догодина икономиката да отбележи ръст от 3,3 на сто, безработицата да продължи да спада, а ръстът на инфлацията да се забави. Най-сериозният риск пред осъществяването на прогнозата е неблагоприятната външна среда.  През 2020 година се предвижда възможността за изтеглянето на нов дълг от 2,2 млрд. лева, което е и един от буферите в бюджете, заяви финансовият министър Владислав Горанов. Най-вероятно догодина ще излезем на външните пазари, за да си осигурим необходимото дългово финансиране, каза министър Горанов при представянето на републиканския бюджет в ресорната комисия: \"Наличието на ликвидни буфери е предпоставка за създаване на цялостно усещане за предвидимост и устойчивост.\" Попитан дали има опасност отново да актуализираме бюджета заради еднократно голямо плащане, финансовият министър каза: \"Не смятам. Големите проекти за модернизация на армията, които предстоят, се надявам да бъдат вместени в програмите, приети от НС, и да има график с разсрочено финансиране.\" \"Искаме да имаме модерна инфраструктура в населените места и да плащаме по 20, до 50 лв. данък за имот в столицата, който струва 150 хиляди лева. Е, няма как да стане!\", категоричен бе Горанов, с което призова общините да увеличат имотния данък. Промяната на местните данъци и такси не предполага и новости в облагането на доходите. Преките и косвените данъци догодина няма да се променят\", обясни той.", "date": "2019.11.13", "title": "Парламентът обсъжда държавния бюджет за 2020 г."}
{"url": "https://faktor.bg/bg/articles/gartsiya-ne-dava-vizi-na-ruski-sveshtenitsi-i-poklonnitsi", "text": "Гърция реши да не пуска руски свещеници, които искат да отидат на поклонение в Гърция и Атон. Посолството в Москва отказва да им издаде визи, съобщава Евроком. Гърция не ги допуска от 2018 г., каза Олга Абаева, ръководител на поклонническата служба Благовест-Пилигрим, част от групата на Ambotis Group (Солун, Гърция). Под удара попадат свещеници и поклонници от Русия. Това се случва поради инструкции на властите, твърди още Абаева. „Въпросът е много сложен, тъй като гръцката държава не предоставя визи за руски поклонници, и то много отдавна. И не само за Атон, но и в Гърция. Ако става въпрос за духовник, тогава гръцката виза просто не се издава. Дори да тръгнат на поклонение до светите места на Гърция, консулството предупреждава, че е „възможно те да отидат на Атон“ и има инструкция да не позволява на руските свещеници да отидат до Атон “, каза още ръководителят на поклонническата служба Благовест-Пилигрим.", "date": "2019.11.13", "title": "Гърция не дава визи на руски свещеници и поклонници"}
{"url": "https://faktor.bg/bg/articles/novini-svyat-izprashtat-voynitsi-v-zasegnatite-ot-navodneniyata-chasti-na-severna-angliya", "text": "Очаква се днес в засегнатите от сериозните наводнения части на северна Англия да бъдат изпратени войскови подразделения за оказване на помощ при възстановяването на нанесените щети.  Ще бъдат изпратени 100 войници в графство Йоркшър и финансиране на местните общини за борба с наводненията, както и покриване на нанесените щети на дребния и средния бизнес, които не са покрити от застраховките.  Борис Джонсън бе остро критикуван от лейбъристите и либералдемократите за бавната реакция. Опозицията призова премиера да обяви извънредно положение. В изявление след заседанието на „Кобра“ Джонсън посочи, че е наясно, че има хора, които смятат, че не е направено достатъчно, които се притесняват за нанесените щати на домовете им и загубите, които понасят.  „Това, което мога да кажа на тези хора е, че има схеми, които ще покрият загубите“, изтъкна Джонсън. Междувременно от метеорологичните служби обявиха код „жълто“ в района на Донкастър, който е най-сериозно засегнат, тъй като днес и в четвъртък се очакват нови обилни валежи.", "date": "2019.11.13", "title": "Изпращат войници в засегнатите от наводненията части на северна Англия"}
{"url": "https://faktor.bg/bg/articles/the-washington-post-tramp-e-predlozhil-na-erdogan-sdelka-za-100-miliarda-dolara-i-reshavane-na-vaprosa-za-sanktsiite-za-s-400", "text": "Държавният глава на САЩ Доналд Тръмп е предложил на турския президент Реджеп Тайип Ердоган сделка в размер на 100 милиарда долара с благоприятни условия за страната му, както и помощ при решаването на въпроса за санкциите, които Вашингтон планира да наложи срещу Анкара във връзка с доставката на руски зенитно-ракетни системи С-400, съобщава американският вестник The Washington Post. Според източници от администрацията на Вашингтон, Тръмп е изпратил писмо до Ердоган миналата седмица, в което е отправил предложението си. Целта на инициативата мъ е подобряване на отношенията между САЩ и Турция. По думите на събеседника на изданието, администрацията във Вашингтон отчита, че С-400 не са „пуснати в експлоатация\", за да не може „да имат достъп до средствата за комуникация и отбрана на американския [самолет] F-35\". Така Анкара може да се върне към програмата за производство на многоцелевия изтребител и да избегне ограниченията. Американските законодатели вероятно ще разкритикуват предложенията на американския президент поради факта, че много конгресмени и сенатори подкрепят въвеждането на ограничения срещу Анкара съгласно закона „За противодействие на американските противници чрез санкции“. Според изданието, приблизително същите условия Вашингтон вече предложи на Анкара през октомври, за да спре операцията си в Сирия, но опитът беше неуспешен.", "date": "2019.11.13", "title": "The Washington Post: Тръмп предложил на Ердоган сделка за $100 млрд. и изход от проблема със санкциите за С-400"}
{"url": "https://faktor.bg/bg/articles/apelativniyat-sad-sprya-deloto-za-dvoretsa-vrana", "text": "Софийският апелативен съд спря делото за двореца \"Врана\", след като преди година градските магистрати решиха, че имотът е държавна собственост и Симеон Сакскобургготски може да остане без него. Според апелативните съдии няма нужда да се води този процес, докато междувременно с казуса се занимава и Конституционният съд. Конституционните съдии трябва да дадат отговор на въпроса за последиците на решението, с което беше обявен за противоконституционен закона за отнемане на царските имоти. Определението на Иво Дачев, Асен Воденичаров и Мария Георгиева от САС обаче не е окончателно и може да бъде оспорено, предаде \"Марица\" През март т.г. Върховният касационен съд спря делото за другия апетитен имот \"Царска Бистрица\" и сезира Конституционния съд. Върховните съдии решиха да поискат тълкуване от Конституционния съд за това какви са правното действие и последици от решението му от 4 юни 1998 г., с което обяви за противоконституционен Закона за обявяване държавна собственост имотите на семействата на бившите царе Фердинанд и Борис и на техните наследници. От висящите дела между държавата и Симеон Сакскобургготски за собствеността на дворци и гори не е спряно само това за 16 500 дка гори в Рила. То е и единственото, не приключило на първа инстанция. Дворцовият комплекс \"Врана\" се състои от централна сграда сграда на двореца с площ от 2013 кв м, още над 20 постройки, оранжерии, паркът е с площ от 992 дка. Всичко това бе върнато от Симеон Сакскобургготски от някогашния столичен кмет Стефан Софиянски през 2001 г. (впоследствие част от парка бе предоставена на общината, включително за стопанисване) на базата на решението на Конституционния съд от 1998 г.", "date": "2019.11.13", "title": "Апелативният съд спря делото за двореца \"Врана\""}
{"url": "https://faktor.bg/bg/articles/hvanaha-mnogo-piyan-shofyor-na-avtobus-da-vozi-detsa", "text": "Пиян шофьор на автобус, превозващ деца, е спипан от полицията. 55-годишният водач е бил спрян от униформените в град Вълчи дол около 14:00 часа, на 12 ноември. Проверката с дрегер му е отчела 1,99 промила алкохол.  Шофьорът, който е от село Червенци, незабавно е бил задържан за денонощие. Срещу него е образувано бързо полицейско производство.   При други случаи - двама души са пострадали при пътни инциденти през изминалото денонощие във Варна. Мотоциклетист с отнета книжка се потроши при падане на пътното платно. 35-годишият мъж е в болница със счупен крак. 55-годишна беше блъсната от автомобил, извършващ маневра за движение назад.", "date": "2019.11.13", "title": "Хванаха много пиян шофьор на автобус да вози деца"}
{"url": "https://faktor.bg/bg/articles/namerenata-martva-v-rila-zhena-e-zhurnalistka-ot-bta", "text": "Журналистката Лили Тодорова е откритата в Рила жена, която спасителите издирваха вече четири дни. Любовта към планината отне живота на нашата бивша колежка, съобщава БТА. Дългогодишен журналист и бивш главен редактор на \"Вътрешна информация\" на БТА, тя ще остане като един от най-ярките и колоритни образи, с огромно сърце, неподражаемо чувство за хумор и всеотдайност към работата и хората, съобщават от агенцията. След оттеглянето си от активната журналистическа дейност, тя не спря да се развива и да търси нови начини за развитие. Догодина й предстоеше да завърши докторантура в Богословския факултет, свързана с друга нейна страст - хоровото пеене и църковнославянската музика. Лили е и дългогодишен доброволец в стационара за наркомани и алкохолици в Суходол.", "date": "2019.11.13", "title": "Намерената мъртва жена в Рила е журналистка и бивш главен редактор на \"Вътрешна информация\" в БТА"}
{"url": "https://faktor.bg/bg/articles/pomnite-li-onova-bedno-i-divo-obshtestvo-v-koeto-za-toaletna-hartiya-sluzheha-naryazani-partiyni-vestnitsi", "text": "*** Онзи ден купихме тостер. Ей така, минавайки покрай някакъв магазин. И се сетих за първия семеен тостер, когато бях дете - за купените на черно долари от нашите, за страха от незаконното проникване в Кореком (и измолване на шоколадово яйце), за удивлението от чудната машинка, която сама изстрелва филийките, наместо да загарят на котлона, възхищението от лъскавия емайл... Както всеки спомен и този е двусмислен. От една страна, има го стъписването пред онова бедно и диво общество, когато тоалетната хартия бяха нарязаните партийни вестници и много семейни вечери минаваха на свещи заради романтиката на спиращия ток. От друга, той дава идея за емоциите, които съпътстваха модернизацията на тогавашното българско общество, далечни и неразбираеми за съвременния човек - сдобиването с телевизор, нанасянето в панелен блок с парно, появата на първите автомобили в махалата… Този текст не е поредната идеологическа проповед. Комунизмът си отиде завинаги и да се громи днес няма особен смисъл, а обвинението, че един или друг сегашен политик е комунист, е просто обида без особена инвенция. Не знам дали и едно време имаше много идеалисти, които вярваха в светлото бъдеще, но сега по-скоро гледат да изнесат пари в офшорни сметки. Москва разбра, че не й е в интерес да поддържа източноевропейския лагер, тъй както 20-30 години по-рано западните империи бяха разбрали, че колониите не са на сметка. И закри проекта. Та да оставим публичните ритуали за потягане на редиците на една или друга партия - спомените за комунизма сякаш имат свойството да се разбягват в най-различни посоки. Една причина вероятно е откритието на Фройд, че новите преживявания видоизменят спомените ни, че паметта се променя под влияние на настоящето. Ако е така, какво изживяхме оттогава? Първо, много българи видяха други страни. Няма да забравя един приятел - тогава пламенен комунист, после либерален капиталист, сега май леко националист - за първи път отиде в Западна Европа точно по промените. „Ами то било много хубаво“ каза той искрено удивен. След 60-те ножицата между социалистическите страни и останалата част на Европа започна да се разтяга - просто социализмът, с неговата затворена, бюрократична икономика ставаше все по-неадекватен в новия свят. Витрините със стоки бяха най-непосредственият дразнител „Влизаш в първата гръцка бензиностанция, а тя - Кореком!“ казваха. По-сериозният проблем беше, че след масовата миграция от селото към града, която завърши към 70-те, позициите вече бяха заети и в малка страна като България, изолирана от света с телени мрежи, вече нямаше много перспективи за индивидуално развитие. А и комунистическата номенклатура беше започнала да става наследствена и беше окупирала всичко. През сравнението с „нормалния“ Запад започваше да изглежда ненормално да живееш бедно, несвободно, скучно. Ако бяхме пътували повече в Индия, може би щяхме да си спомняме нещата по-иначе. Само че междувременно преживяхме и друго - мъчителния преход на 90-те. Защо той беше така тежък у нас? Ами защото едните нямаха желание да отстъпят властта, другите нямаха достатъчно обществена поддръжка, за да я вземат. Защото падането на режима, както и неговото установяване, тук се случи по съветска команда и нямаше нито организирани политически групи, нито подготвено обществено мнение за промяната. В хода на идеологическото боричкане, в което трябваше да се оформят новите управленски елити, рухна икономиката и настана безработица; цяло поколение деца беше оставено на бабите от родители-гурбетчии и всяка година гърмяха по стотина бомби за уреждане на бизнес отношения. Погледнато през това преживяване комунистическото минало започва да изглежда съвсем иначе - дечица играят на светли улици без надзор, работници се пекат на плажа пред почивни станции, работници шляпат карти след смяната, защото се работи само на едно място. Представете си го геометрически: през ужаса на 90-те, 80-те изглеждат идилия, а терорът на 50-те се губи някъде далеч в миналото. Как беше възможно толкова много хора да харесват онзи диктаторски режим, а сега същото мнозинство да го обругава? Паметта услужливо ни помага да се нагаждаме към новите политически обстоятелства. Откъм неговата историческа гибел, режимът почва да изглежда нелеп, обречен - напред излиза геройският политически виц, който сме разказали в кухнята, а някъде потъва изказването ни на профсъюзно събрание. Спомняме си за дядото, минал през Белене, забравяме за активния борец - точно обратното на което сме правили преди 89-та. Има и друго. Обществото, в което живеем, е станало удивително либерално и мирно, не знам дали изобщо някога е било такова. Погледнато с днешни очи, онова време е нетърпимо. Тогава учителката можеше да накара децата на колене в ъгъла с вдигнати ръце върху орехови черупки, защото говорят в час. В казармения арест пребиваха роми, турци или просто хора с очила. За това какво е ставало в лагерите, пострадалите избягваха да говорят, да не бъдели пречка спомените им за бъдещето на децата. Но погледнато с тогавашни очи, това ниво на насилие вероятно е изглеждало нормално, например сравнено с преживяното от дядовците в балканските войни, от прадядовците в османско време. Човек, който днес се чувства декласиран и който не може да приеме социалните разслоения, свързани с уродливия балкански капитализъм, си спомня социализма през еднаквите пасти, които ядяхме, еднаквите пломби, които ни слагаха зъболекарите. Човек, живял с мъката на родителите си, на които са забранили да следват като врагове на народа, социализмът е време на безпросветно, феодално неравенство. И двата спомена са верни, не фактологически, а човешки - защото са пречупени през усещането за несправедливост и унизено достойнство. Добавете към тази историческа и субективна променливост на спомена неговата функция да захранва разговори. Старият човек, който вече няма с какво друго да събуди емоции у младите, произвежда разкази за чудното време, когато е преодолял невероятни изпитания и оцелял напук на всичко. Любими са разказите за казармата или бригадите, където властта дисциплинира телата, където е тежко, героично, абсурдно. Но значи ли удивлението, което пораждат случките у слушателя, че някой днес е готов да върне подобни преживявания? Май не. Често тези разкази съдържат истинска носталгия - по салама, нарязан върху вестник в службата, по Москвича, под който лежиш с гаечния ключ, по училищната забава, където съучениците са изпели три песни на английски. Носталгия значи именно болка по нещо, което никога няма да се върне. Тази болка  е истинска, дори когато подменя фактите. В най-чистия си вид - това е носталгията, която имахме, че един ден режимът ще падне и изведнъж всичко магически ще се оправи. И той падна, пък нещата май твърде бавно се оправят.", "date": "2019.11.13", "title": "Когато Москва закри проекта \"комунизъм\""}
{"url": "https://faktor.bg/bg/articles/premierat-boyko-borisov-razporedi-rabota-v-palen-sinhron-i-v-sakrateni-srokove-otnosno-situatsiyata-s-yazovir-studena", "text": "Работа в пълен синхрон и в съкратени срокове по въпроса с язовир „Студена“ разпореди днес министър-председателят Бойко Борисов по време на правителственото заседание, съобщиха от правителствена информационна служба.  Премиерът отбеляза, че по ситуацията в Перник е важно да се работи в координация с местните власти и поиска министърът на регионалното развитие и благоустройството Петя Аврамова да разговаря с кмета на общината. Министър Аврамова докладва на заседанието на Министерския съвет относно предприетото до момента от страна на ръководеното от нея ведомство. Тя изтъкна, че вече е сформирана работна група, която да направи анализ и да излезе с предложения за решения на въпроса. Премиерът Борисов разпореди комисията да работи в по-съкратени срокове от първоначално заложените, за да може да има решение максимално бързо.", "date": "2019.11.13", "title": "Бойко Борисов разпореди работа в пълен синхрон и в съкратени срокове по въпроса с яз. „Студена“"}
{"url": "https://faktor.bg/bg/articles/100-ot-zemedelskite-i-gorskite-teritorii-shte-badat-pokriti-s-kadastralni-karti", "text": "До края на годината 100% от земеделските и горски територии в страната ще бъдат покрити с цифрови кадастрални карти. Продължава работата по кадастралните карти и регистри на урбанизираните територии, като към момента такива имат всички областни градове, общинските центрове, населените места по Черноморието, както и всички национални курорти – навсякъде, където има оживен граждански оборот. Това каза заместник–министърът на регионалното развитие и благоустройството Валентин Йовев по време на конференция по случай Световния ГИС ден. Събитието се организира от ГИС Алианс.     Обявени са обществени поръчки за изработване на кадастрална карта на още над 256 по-малки населени места. „Сред основните цели на правителството е да осигурим на бизнеса и населението в България прецизни и подробни данни в областта на градоустройството, строителството и развитието на инфраструктурата“, каза на форума инженер Йовев. Той подчерта, че кадастърът отдавна се е превърнал в необходимост за много сектори — пазар на недвижими имоти, териториално и устройствено планиране, инфраструктура, опазване на околната среда. Като приоритет в работата на Министерството на регионалното развитие и благоустройството Валентин Йовев очерта предоставянето на административни услуги на хората чрез Кадастрално-административната информационна система по всяко време, от всяко място и чрез различни устройства. „По този начин ще предоставим качествени, ефективни и леснодостъпни електронни услуги за гражданите и бизнеса“, допълни още Йовев. Той съобщи, че се работи по изграждането на многофункционален и многослоен кадастър, който ще стимулира инвестиционните и бизнес процеси у нас. За целта към основните кадастрални карти ще се добавят нови информационни слоеве, описващи различни аспекти на използването и собствеността на земята, както и пространствата под и над нея. Ще се включат и специализирани картографски и геодезически данни, данни и снимки от спътникови заснемания и други. За да се гарантира сигурността на информацията и на електронното управление, се предвижда изграждането на мрежа от разпределени виртуални Центрове за възстановяване след авария (Disaster Recovery), стана ясно още от изказването на Валентин Йовев. Той обясни, че тези центрове ще резервират данни, които ще позволяват бързо възстановяване работата на засегнати от различни бедствия и злоумишлени въздействия информационни системи от критично значение за функционирането на администрацията.", "date": "2019.11.13", "title": "100% от земеделските и горските територии ще бъдат покрити с кадастрални карти"}
{"url": "https://faktor.bg/bg/articles/tragediya-v-plovdiv-mlad-mazh-prebi-do-smart-mayka-si", "text": "59-годишна пловдивчанка е пребита до смърт от сина си. Трупът ѝ е намерен днес от криминалисти от ОД на МВР - Пловдив. Около 8.30 ч. днес в Пето РУ постъпил сигнал за неприятна миризма от апартамент в жк “Тракия”. При проверка на адреса входната врата отворил 27-годишен психично болен мъж. В една от стаите била открита мъртва 59-годишната му майка, със следи от насилие по тялото. Пред криминалистите синът направил самопризнания, че преди дни двамата се скарали и той нанесъл побой над жената. Младият мъж е задържан е за срок до 24 часа. По случая е образувано досъдебно производство. Процесуално-следствените действия продължават под прякото ръководство на наблюдаващия окръжен прокурор.", "date": "2019.11.13", "title": "Трагедия в Пловдив: Млад мъж преби до смърт майка си"}
{"url": "https://faktor.bg/bg/articles/administrativniyat-sad-othvarli-iskaneto-povtorno-da-badat-broeni-byuletinite-za-obshtinski-savetnitsi-v-dobrich", "text": "Административният съд в Добрич отхвърли искането на партия \"Воля\" повторно да бъдат броени бюлетините от вота за общински съветници в областния град. Съдът не допусна по делото, на което бе даден ход, да бъде изготвена и съдебно-математическа експертиза за резултатите от изборите. В жалба до съда от \"Воля\" твърдят, че в 88 протокола на секционни избирателни комисии са допуснати множество нарушения - зачерквания и поправки, липса на информация, както и на подписи от всички членове на секциите, което хвърля съмнение върху резултатите от вота. Според партията основание за оспорване на изборните резултати дават и отчетените от Общинската избирателна комисия /ОИК/ 18 на сто от всички пуснати бюлетини за общински съветници като недействителни. От окръжната прокуратура, както и общински съветници и представители на партии и местни коалиции като заинтересовани страни по делото, заявиха, че жалбата е неоснователна, а решението на ОИК е законосъобразно. В новия общински съвет в Добрич са представени шест партии и коалиции - ГЕРБ/СДС/, ДБГ/ДБГ, НДСВ,Съюз на свободните демократи,Глас народен/, БСП за България, ВМРО-БНД, НФСБ/АБВ, ЗС \"Александър Стамболийски\", ЗНС/ и ДПС. Съдът обяви, че ще се произнесе по жалбата на \"Воля\" за отмяна на решението на ОИК за избора на общински съветници в Добрич в законоустановения срок.", "date": "2019.11.13", "title": "Съдът отхвърли искането за повторно броене на бюлетините за общински съветници в Добрич"}
{"url": "https://faktor.bg/bg/articles/vlak-blasna-mazh-kray-blagoevgrad", "text": "Пътнически влак е блъснал мъж на жп прелез под главен път Е-79 в района на Благоевград. Сигнал за инцидента е подаден около 15.00 часа, съобщиха от ОДМВР - Благоевград. Влакът се е движел в посока Петрич. Пострадалият 59-годишен мъж е транспортиран за оказване на медицинска помощ в МБАЛ-Благоевград.", "date": "2019.11.13", "title": "Влак блъсна мъж край Благоевград"}
{"url": "https://faktor.bg/bg/articles/dzhambazki-vodim-tezhki-pregovori-po-paketa-makron", "text": "В комисията по петиции на Европейския парламент, заедно с колегата Андрей Слабаков, изразихме категоричната си подкрепа за две български петиции, свързани с двойните стандарти в областта на международния транспорт. Петиция № 0098/2019 и петиция № 0226/2019 засягат проблем, който е изключително наболял и за който получаваме десетки сигнали всеки месец. Става въпрос за абсолютно незаконните и нарочни проверки на български камиони във Франция, които изискват от водачите да представят фактури за хотели.  Това написа във \"Фейсбук\" евродепутатът и зам.-председател на ВМРО Ангел Джамбазки.  \"Националните правоприлагащи органи не могат да изискват от водачите да представят документи, доказващи, че тяхната редовна седмична почивка, която предхожда пътната проверка, не е прекарана в превозното средство. Това е в съответствие с член 36 от Регламент (ЕС) № 165/2014. Ето защо тази практика е чист произвол от страна на държави-членки на ЕС, чийто лидери биха предпочели африкански мигранти пред законно работещи източноевропейци. Това е потресаващ двоен стандарт. В настоящият момент се водят тежки междуинституционални преговори относно бъдещето на злополучния Мобилен пакет I. Изключително важно е върху Европейската комисия да бъде упражняван натиск, за да бъдат уважени възраженията на страните от източна Европа. В противен случай, 30 години след краха на Берлинската стена, икономическите бариери за източноевропейците остават непроменени\", написа още Джамбазки.", "date": "2019.11.13", "title": "Джамбазки за пакета \"Макрон\": Берлинската стена падна, но не и икономическите бариери за източноевропейците"}
{"url": "https://faktor.bg/bg/articles/kultura-f-dimitrov-istoriyata-ne-tryabva-da-bade-darzhanka-na-dneshnata-politika", "text": "Средновековието се превръща във фокус в новия роман на Филип Димитров, конституционния съдия и бивш премиер. Това е третата историческа книга на Филип Димитров, който признава, че има вкус към историята от отдавна.  „Досега съм се опитал да навляза в XIV век повече с „Ибо живяха, Господи“, в първия век, Христовите следовници със „Светлина на човеци“. Вероятно по-важно е човешкият план, който те хваща“, посочи авторът. Действието се развива през периода IX-X век. Първоначално Димитров искал да разкаже за двама от синовете на Иван Владислав, последен български цар преди падането на Първото българско царство. „Но, заравяйки се в източниците и в данните за тези хора видях, че нищо от тези неща не може да бъде обяснено, ако ние не се върнем назад до Кирил и Методий. До момента, в който тази, огромна за времето си държава България, бива християнизирана и влиза на историческата сцена като претендент за онова особено нещо, което днес не можем да си представим със съвременни понятия – християнската империя. Това е голямата част, повърхността, похлупакът, под който се развиват всичките човешки събития“, обясни Филип Димитров. „Никъде не съм се опитвал и дори мразя когато има директни аналогии между днешния ден и миналото. Историята не трябва да бъде държанка на днешната политика и не трябва да префасонираме историята, за да докажем някаква днешна политическа теза“, подчерта Димитров.  Ако в \"Братя\" се откриват прилики с днешни ситуации, то това не е плод на желание да се правят евтини паралели, а резултат на това, че \"човешката природа не се е променила съществено в последните 4-5 хиляди години\", изтъкна той.  Утре, 14 ноември, от 18.30 той ще представи книгата си „Братя“ в Съюза на архитектите.", "date": "2019.11.13", "title": "Ф. Димитров: Историята не трябва да бъде държанка на днешната политика"}
{"url": "https://faktor.bg/bg/articles/tesla-izbra-berlin-za-parviya-si-zavod-v-evropa", "text": "Главният изпълнителен директор на \"Тесла\" Илон Мъск съобщи, че компанията, произвеждаща електрически автомобили, ще построи нов завод - т.нар. Гигафабрика 4 - \"в района на Берлин\", съобщиха \"Ройтерс\" и ДПА, цитирани от БТА. Мъск обяви решението си на церемония в Берлин за връчване на наградите \"Златен волан\", организирана от автомобилното списание \"Ауто Билд\" и вестник \"Билд ам зонтаг\". В отговор на журналистически въпрос Мъск каза, че заводът ще се намира близо до новото летище на Берлин, което предстои да бъде открито южно от германската столица. Мъск съобщи още, че \"Тесла\" ще създаде в Берлин също така инженерен и проектантски център. От \"Тесла\" вече са заявявали, че смятат да започнат производство в Европа през 2021 г. Сега компанията, инвестирала сериозни средства в завод в Китай (обявените инвестиции в завода в Шанхай засега възлизат на над 2 млрд. долара), е под силен натиск от нарастващата конкуренция на пазара на електромобили, пише Би Би Си. \"Всeки знае, че германското инженерство е на изключително ниво и това е част от причината\" за избора на страната, обясни той. Нараства и желанието да се купуват електромобили в Европа - в близките години най-големите заводи ще са в Германия, Франция, Испания и Италия, прогнозират експерти.", "date": "2019.11.13", "title": "\"Тесла\" избра Берлин за първия си завод в Европа"}
{"url": "https://faktor.bg/bg/articles/shofyorat-na-kamion-ubil-dete-v-ruse-veche-imal-prisada-za-smart-na-patya", "text": "Окръжната прокуратура в Русе повдигна обвинения срещу 76-годишния шофьор на камион Петко С., който вчера прегази 5-годишно момиченце в кв. \"Долапите\", съобщиха от държавното обвинение. Трагедията стана вчера около 11.30 часа. Малката Рая била блъсната от камиона \"ГАЗ-53\" на ул. \"Бяла черква\", докато водачът правел завой. Мъжът първо избяга от местопрестъплението, но по описание на камиона от очевидци по-късно беше задържан. В обвинението срещу 76-годишния Петко С. са включени три нарушения на правилата за движение по пътищата, довели до смъртния резултат, както и бягство от местопроизшествието. По делото са извършени огледи, иззети са веществени доказателства, изискани са справки и са разпитани свидетели. Назначени са съдебномедицинска и автотехническа експертиза. С постановление на наблюдаващия прокурор обвиняемият е задържан за срок до 72 часа. При задържането му е взето предвид и това, че до момента Петко С. е осъждан два пъти за пътнотранспортни произшествия, като при първото е причинил смъртта на друг човек, а при второто имало пострадал с наранявания, квалифицирани като средна телесна повреда. За сегашното му обвинение законът предвижда наказание лишаване от свобода за срок от 3 до 15 години и лишаване от право да се управлява МПС. Съседи на бабата на убитата Рая разказват, че момиченцето било единствено дете, чакано цели 10 години. Съседката Цанка Петрова разказва, че всеки ден Петко С. минавал покрай къщата й и винаги карал бързо, предаде \"Русе медия\". \"Няколко пъти съм му казвала, той продължаваше и ето докъде стигнаха нещата. С този камион имах чувството, че беше магистрала. Аз имам две внучета, които ги стискам като обезумяла в ръцете си, за да не станат тези неща, защото носим страшна отговорност за децата. Тази баба не знам как ще се чувства занапред. Аз познавам много добре детето, бабата, дядото. Бабата тотално е срината. Аз видях тя как го прегръща, то вече беше... беше нещо ужасно\", споделя жената.", "date": "2019.11.13", "title": "Шофьорът на камиона, убил дете в Русе, вече имал присъда за смърт на пътя, малката Рая е чакана 10 г."}
{"url": "https://faktor.bg/bg/articles/avtomobil-ubi-petkratniya-paraolimpiyski-shampion-kiyran-modra", "text": "Петкратният параолимпийски шампион Кийрън Модра загина, след като бе блъснат от автомобил, докато карал колело в покрайнините на австралийския град Аделаида, предаде БНР. 47-годишният Модра, който по рождение е със зрително увреждане, е починал на място. Австралиецът участва на осем олимпиади между 1988 и 2016 година, като спечели 5 златни и 5 бронзови медала в леката атлетика, плуването и колоезденето.", "date": "2019.11.13", "title": "Автомобил уби петкратния параолимпийски шампион Кийрън Модра"}
