{"url": "http://www.faktor.bg/bg/articles/novini/svyat/erdogan-tramp-tryabvashe-da-mi-se-obadi-predi-da-obyavi-yerusalim-za-stolitsa-na-izrael", "text": "Президентът на Турция Реджеп Тайип Ердоган заяви, че неговият американски колега Доналд Тръмп е трябвало да му се обади, преди да обяви Йерусалим за столица на Израел, пише Hurriyet, цитиран от \"Фокус\". „Няма причина да няма среща с Тръмп. От самото начало чакахме от него да ми се обади преди да обяви решението си , защото съм председател на Организацията за ислямско сътрудничество“, заяви Ердоган.  „Турция е от страните, към които трябваше да се направи допитване по въпроса. Вярвам, че тази грешка нямаше да се допусне, ако Тръмп се бе консултирал с нас“, допълни той. На 6 декември Тръмп призна Йерусалим за столица на Израел въпреки международната съпротива, предизвиквайки остра реакция в мюсюлманския свят.", "date": "2017.12.24", "title": "Ердоган: Тръмп трябваше да ми се обади, преди да обяви Йерусалим за столица на Израел"}
{"url": "http://www.faktor.bg/bg/articles/novini/svyat/v-izrael-hilyadi-protestirat-iskat-ostavkata-na-premiera-netanyahu", "text": "Хиляди хора поискаха оставката на премиера на Израел Бенямин Нетаняху с протестен митинг, предаде АФП. Вчера вечерта в Тел Авив се проведе пореден протест срещу корупцията във властта. Според полицията, в демонстрацията са участвали няколко хиляди души. Протестът е пореден за този месец. Напоследък поредица от скандали разтърсиха управлението. Израелската полиция съобщи в края на ноември, че е намерила достатъчно доказателства за повдигане на обвинения срещу Авриел Бар-Йосиф, бивш съветник по национална сигурност на премиера Бенямин Нетаняху. Обвиненията са за подкуп, измама и злоупотреба с доверие във връзка с афера, свързана със закупуването на подводници, когато е бил заместник-председател на Съвета за национална сигурност на Израел. Самият премиер контратакува яростно и обвинява опозицията, че едва ли не готви заговор срещу него.", "date": "2017.12.24", "title": "В Израел хиляди  протестират, искат оставката на премиера Нетаняху"}
{"url": "http://www.faktor.bg/bg/articles/novini/balgariya/izgrazhdaneto-na-am-hemus-i-struma-shte-e-prioritet-prez-2018-g", "text": "Изграждането на автомагистралите „Хемус“ и „Струма“ ще бъдат приоритет на Министерството на регионалното развитие и благоустройството и през 2018 г. Това съобщиха от пресцентъра на Министерство. С „Хемус“ е свързано бъдещето на Северна България, която изостава в развитието си от Южна България и заради липсата на модерни и бързи пътни връзки. Този дисбаланс трябва да бъде преодолян, за да се спре обезлюдяването на региона.  Общата дължина на магистралата е 420 км. Към момента са изградени участъците София – Ябланица и Белокопитово – Варна или общо 165 км. Очаква се догодина в строителство да са още 75 км – от Ябланица до п.в. Боаза, от Боаза до пътя Ловеч - Плевен, както и участъкът Белокопитово-Буховци. По настояване на МРРБ в националния бюджет за 2018 г. са заделени допълнително 85 млн. лв. за изграждането на тази ключова пътна артерия. За ускореното развитие на Северна България е важна и магистралата „Русе – Велико Търново“. Подготовката на строителството й върви с бързи темпове. Предстои Министерството на околната среда и водите да излезе със становище по доклада за ОВОС на проекта и през 2018 г. да стартират процедурите за инженеринг и избор на изпълнител. Новата АМ „Русе - Велико Търново“ може да бъде завършена през 2021-2022 година. 2018 г. ще бъде решаваща и за АМ „Струма“. Очаква се Лот 3.3 от Кресна до Сандански да бъде готов с 6 месеца по-рано – още през ноември 2018 г. Амбицията на Агенция „Пътна инфраструктура“ е да влезе в график и с най-трудния участък – през Кресненското дефиле. Най-късно до края на март догодина трябва да е готова цялостната тръжна документация за избор на изпълнители на проектирането, строителството и строителния надзор. Индикативният краен срок за стартиране на обществените поръчки е 30 април 2018 г. и ако няма обжалване, в края на август трябва да има избрани изпълнители.  Много важен за връзките между балканските страни и бързото придвижване на трафика е и проектът за модернизация на скоростния път от Калотина до София. Вече започна подготовката за участъка от ГКПП „Калотина“ до Сливница, който е с дължина 31 км и индикативна стойност 258,6 млн. лв. Обществените поръчки за избор на изпълнители на двете отсечки – от Калотина до Драгоман и от Драгоман до Сливница се обжалват, но КЗК не е образувала производство по жалбите и скоро поръчките ще бъдат обявени повторно.  Това е един от знаковите проекти, стартирани по времето на кабинета „Борисов 3“. За периода от 5 май 2017 г. досега беше дадена „зелена“ светлина на инвестиции за над 1,5 млрд. лв.  Наред с участъците по „Струма“ и „Хемус“, по ОП „Региони в растеж“ 2014-2020 г. се ремонтират 193 км второкласни и третокласни пътища, като беше извършена първа копка на обекти за 160 млн. лв. Сред тях са пътищата Пловдив - Асеновград, Бучин проход - Берковица, Враца - Леденика и други. Предстои да бъдат възложени още около 246 км, като общата стойност на инвестициите по ОПРР е 380 млн. лв.  Много важна за повишаване на безопасността на движение е реконструкцията на участъка Поморие - Ахелой с изграждане на второ платно, както и строителството на обхода на гр. Ахелой, с което трафикът ще бъде изведен извън града. Предстои през 2018 г. да започне изграждането и на обхода на Поморие. През 2018 г. се очаква бум в санирането. Догодина ще бъдат санирани най-малко 1000 сгради със сключени в периода 2015 - 2016 г. договори с Българската банка за развитие. Чрез Оперативна програма „Региони в растеж“ 2014-2020 г. МРРБ инвестира и 624 млн. лв. в образователна и спортна инфраструктура в 416 училища, детски градини и висши учебни заведения.  Всеки един от тези проекти ще донесе приходи, ще създаде работни места, ще генерира развитие и икономически растеж.", "date": "2017.12.24", "title": "Изграждането на АМ „Хемус“ и „Струма“ ще e приоритет през 2018 г."}
{"url": "http://www.faktor.bg/bg/articles/novini/svyat/sasht-ima-otlichni-shansove-da-se-reshi-spora-za-imeto-na-makedoniya", "text": "Атина и Скопие имат отлични шансове да решат спора за името на Македония през 2018 година,  заяви Хойт Брайън Ий, заместник помощник държавен секретар на САЩ. Той направи това в интервю за гръцката агенция АНА-МПА, цитирано от Макфакс.  Според високпоставения американски чиновник, преговорите между двете страни ще бъдат трудни и трябва да има компромиси и от двете страни. Запитан как коментира сегашната ситуация в Македония, където изигра важна роля за разрешаване на политическата криза, Ий каза, че САЩ подкрепят позитивния тон на правителството на Зоран Заев. \"Той е насочен специално към подобряване на отношенията със съседите. Правителството му показа ясен ангажимент към върховенството на закона и прозрачността. Съединените щати се ангажират да подкрепят неговото правителство и амбициозни намерения за реформи \", потвърди американецът. Ий отново отрече слуховете, че ще бъде наследник на американския посланик Джес Бейли в Македония.  Зоран Заев призна преди седмици, че страната му от години провокира Гърция, а общата история трябва да сплотява, не да разделя държавите.  Най-големият спор между двете държави е за името, който продължава вече повече от две десетилетия.В края на миналия месец беше разпространена информация, че Заев приел промяна на името на страната - \"Нова Македония\" или \"Северна Македония\".  Заев подчерта, че са наясно, че Гърция има провинция със същото име и следователно не приема името Република Македония, но изрази надежда през следващите 6 месеца да се намери решение. По думите му македонското правителство също иска да се промени официалното име на страната в международните организации и договори - наричана \"Бивша югославска република Македония\" (БЮРМ), по такъв начин, че да бъде приемливо за Гърция, но и за страната му.", "date": "2017.12.24", "title": "САЩ: Има отлични шансове да се реши спора за името на Македония"}
{"url": "http://www.faktor.bg/bg/articles/novini/svyat/gerhard-shryoder-agitira-za-putin-bili-istinski-priyateli", "text": "Бившият федерален канцлер на Германия Герхард Шрьодер разказа в интервю пред немското издание Rheinische Post за работата си в руския петролен гигант „Роснефт“, както и за отношението си към руския президент Владимир Путин, предава РИА Новости, цитирана от \"Фокус\".  Руската агенция пропуска да отбележи, че очевидно става въпрос за поредната му рекламна кампания в полза на руския президент, граничеща с позора.  Според думите на Шрьодер, председателстването му в съвета на директорите на руската петролна компания е „увлекателна задача“ и в случая, за него, парите не са от особена важност. В никакъв случай, бихме допълнили. Най-вероятно важно е тяхното количество.  „И знаете ли какво: ако заседавах в съвета на директорите на американска компания, а не на руска, всички биха казали: това е прекрасно. В тази критика има определена доза лицемерие“, отбеляза той. Тези му думи дори не се нуждаят от коментар.  Шрьодер подхвърля основната си примамка по доста нелеп начин-  \"добрите отношения с „Роснефт“ и Русия, като цяло, са в интерес на Европа и Германия в крайна сметка ще има полза от тях.\" На забележката на журналиста от немското издание, че руският петролен концерн е под ударите на европейските и американските санкции, бившият канцлер отговори, че е против рестрикциите и че, според него, те ще бъдат отменени. Герхард Шрьодер също така потвърди, че той и Путин са истински приятели. „Да, точно така е. И ще продължи да бъде. Имам доверие на Владимир Путин“, заяви той. Германецът обясни, че приятелството им предполага, че те споделят мненията си по различни въпроси и се критикуват един-друг, но единствено очи в очи. Освен това, той призна, че, може би, не знае всичко за руския президент, защото „всички имат тайни“. Според гледната точка на Шрьодер, сближението между Русия и Германия е невъзможно без Путин. „Да управляваш Русия никак не е лесна задача. По-скоро трябва да изхождате от това, че след Путин нещата няма да се подобрят. Крачката към сближаване може да стане постепенната отмяна на взаимните санкции“, поясни той.", "date": "2017.12.24", "title": "Герхард Шрьодер агитира за Путин, били истински приятели"}
{"url": "http://www.faktor.bg/bg/articles/novini/svyat/ramzan-kadirov-nyakolko-shaytana-sa-izprateni-da-izvarshvat-teroristichni-napadeniya-v-chechenskata-republika", "text": "Органите на реда в Чечения се готвят да предотвратят проникване на екстремисти на територията на руската република, готвещи терористични нападения. Това заяви в хода на телевизионно интервю президентът на Чечения Рамзан Кадиров, цитиран от ТАСС, пише \"Фокус\". „Вече знаем, имаме положителна информация за няколко шайтана (дявола), изпратени да извършват терористични нападения в Чеченската република. В момента те са в Грузия. Чакаме ги и в момента, в който преминат границата, ние веднага ще ги задържим или унищожим“, заяви той. „Напълно контролираме всички канали, всички входове и изходи, защото ако те дойдат, наистина ще извършат престъпления, терористични актове. Затова ние трябва да знаем предварително къде са и с какво се занимават“, добави Кадиров.", "date": "2017.12.24", "title": "Рамзан Кадиров: Няколко шайтана  са изпратени да извършват терористични нападения в Чеченската република"}
{"url": "http://www.faktor.bg/bg/articles/novini/svyat/sergey-lavrov-razdava-akal-i-za-kipar", "text": "Министърът на външните работи на Русия Сергей Лавров даде акъл и за проблемите на Кипър в последното си интервю, което е за местната преса. Къде без него...  \"Русия смята за неприемливи опитите за налагане на решения \"отвън\" за разрешаване на кипърския въпрос\",  заяви министърът на външните работи на Русия Сергей Лавров в интервю за днешния брой на кипърския вестник \"Симерини\", предаде ТАСС, цитирана от \"Фокус\".       По думите му начините Кипър да се превърне в независима и единна държава са чрез намирането на всеобхватно и справедливо решение на кипърския проблем.        Подкрепяме решението, което ще бъде намерено от гражданите в Кипър, отчитайки интересите на двете кипърски общности.        Смятаме за неприемливи всякакви опити за налагане на готови решения отвън и налагане на изкуствени графици, изтъкна Лавров.        Той добави, че Москва внимателно следи хода на преговорите между двете общности в Кипър.       За съжаление последният кръг преговори не донесе резултати. Не се стигна до отстраняването на съществени разногласия по редица ключови проблеми, посочи Лавров.", "date": "2017.12.24", "title": "Сергей Лавров раздава акъл и за Кипър"}
{"url": "http://www.faktor.bg/bg/articles/novini/balgariya/promenyat-zakona-zaradi-nebostargachite-v-sofiya", "text": "Промени в Закона за устройство и застрояване на Столична община ще регламентират високото строителство в столицата. Новите текстове бяха изготвени и внесени в парламента по спешност, тъй като в досега в закон имаше пролуки, които инвеститорите използваха, обясни за телевизия „Европа“ главният архитект на София Здравко Здравков. Какво още се предвижда в новите тексткове? Икономическият растеж у нас дава все повече възможности на инвеститорите в строителството. Според главния архитект на Столична община Здравко Здравков обаче се наблюдава тенденция строители да търсят пролуки в закона, за да направят сградите си по-високи и с повече площ от приемливото. „Именно затова се наложи в спешност да се внесат предложения, които да дадат ясни регламенти в зоните, където липсваха височинни или ограничения във височина, така че да създадем определени визуални коридори, които да гарантират, че в посока планината няма да се изграждат толкова високи сгради, и да изтеглим високото застрояване в двете посоки – там, където естествено се е формирало – около Интерекспо център и метростанцията и в западно направление след продължаване на метрото от метростанция „Люлин“ до Околовръстното – да се даде възможност за развитие на второ сити“, обясни главнияут архитект на София: В останалите зони на столицата се въвеждат ограничения на височината на новите сгради. В центъра тя ще е до 50 метра, в широкия център – до 75, а в кварталите – до 125 метра. Въз основа на закона за устройство и застрояване на София ще бъде изготвена и наредба, която ще изисква транспортно обследване на всяка сграда, която привлича голям трафик. Тоест колко автомобила, в кое време ще се насочват към съответната сграда или ще си тръгват от нея Това ще се извършва чрез компютърни симулации. „В момента те се анализират единствено като гариране и паркиране. А тези сгради влияят в един доста голям периметър в града, и в тази връзка създаваме такива изисквания да контролираме начина на придвижване, достъп до такава сграда, начини за зареждане, изобщо влиянието й върху целия градски организъм“, твърди арх. Здравко Здравко В новия закон са предвидени и по-високи санкции за собствениците на сгради-паметници на културата, които не полагат достатъчно грижи за тях. „Но за в бъдеще трябва да се работи и по механизма за създаване на мерки, които стимулират собствениците, защото само с тоягата не може, трябва да се намери и моркова“, твърди той", "date": "2017.12.24", "title": "Променят закона заради  небостъргачите в София"}
{"url": "http://www.faktor.bg/bg/articles/novini/balgariya/stefan-danailov-chicho-vi-lambo-si-go-pomnete-kato-aktyor", "text": "Хората са ме видяли като актьор, обикнали са ме като актьор, овации съм получавал като актьор и разбира се искам с това да ме запомнят. И добре, че тази книга (\"Романът на моя живот\") излезе, защото там говорим главно за професията на моя живот, което е любовта на моя живот - именно актьорската работа. Така че, чичо ви Ламбо си го помнете като актьор, заяви Стефан Данаилов по БНТ. Стефан Данаилов сподели, че малко му идва  в повече да бъде обожаван. \"Много хора ме обичат, има и такива които не ме обичат, но то си е за тяхна сметка\", каза той. Разкри още, че е имал моменти, в които си е казвал, че не го понася обществото, имал е тежки размисли да се оттегли от актьорската професия, но нещо го е връщало и най-вече жена му Мария.", "date": "2017.12.24", "title": "Стефан Данаилов: Чичо ви Ламбо си го помнете като актьор"}
{"url": "http://www.faktor.bg/bg/articles/novini/svyat/shtaynmayer-napomni-na-germantsite-istoriyata-na-koleda-prizovavayki-gi-da-vyarvat-v-politicheskite-lideri", "text": "В първото си коледно обръщение към нацията германският президент Франк-Валтер Щайнмайер призовава гражданите да покажат търпение, докато страната приближава новата година без стабилно правителство, предаде ДПА. Самото обръщение ще бъде произнесено вечерта преди Коледа, но копие от текста вече е публикувано в неделните вестници.  В словото си Щайнмайер уверява, че политиците действат в рамките на конституционните правила, които съществуват точно за подобна ситуация, макар че не са прилагани досега. Президентът напомни на германците за историята на Коледа, призовавайки ги да вярват в политическите лидери. Ако хората не бяха смели и готови да посрещнат неизвестното, пастирите във Витлеем щяха да се разделят, припомня той.Това е първата коледна поздравителна реч на германския президент, който встъпи в длъжност през март тази година.", "date": "2017.12.24", "title": "Щайнмайер напомни на германците историята на Коледа, призовавайки ги да вярват в политическите лидери"}
{"url": "http://www.faktor.bg/bg/articles/politika/hlyab-i-pasti/stratfor-hibridnata-voyna-na-kremal-nay-vazhnoto-orazhie-za-vlast-i-vliyanie-sreshtu-svobodniya-svyat", "text": "Докато през годините расте напрежението между Русия и Запада, Кремъл все по-често използва методите на хибридната война – такава, каквато я видяхме в Украйна, за да завоюва и задържи позиции в своята борба за власт и влияние.  Войната вече не е такава, каквато беше преди. Никъде това не е толкова видимо, както в продължаващата борба за влияние на Русия. Сега тя в равна степен се води в сянка и наяве. С настъпването на епохата на цифровите технологии конфликтите между великите държави се разпростряха в киберпространството и Кремъл се зае да усъвършенства възможностите на хибридната война. Терминът „хибридна война“ сега е модерен, но на практика, тя   Наполеоновите войни, революциите в Северна и Южна Америка и Студената война — всички те съчетават в себе си конвенционални и неконвенционални тактики.  Но еволюцията на технологиите и медиите създаде нова концепция за хибридната война, добавяйки в нея такива елементи като тролове, ботове и хактивисти  (хакери-активисти). И макар че има дискусия за самия термин, хибридната война сега може да включва разгръщането на всякакви по брой и вид инструменти в киберсферата, успоредно с традиционните войски, военизираните групи, наказателни икономически мерки, политически манипулации и разпространяването на пропаганда и дезинформация. А доколкото разходите за конвенционални конфликти нараства, то нараства и значимостта на хибридната война като инструмент на международните отношения. Русия е в авангарда на тези процеси. От средата на 2000-те Русия широко  използва хибридната война в качеството на централен компонент на стратегията за национална сигурност, особено в отношенията си със Запада. Доколкото РФ повече не може да се похвали с превъзхождащи конвенционални въоръжени сили, които биха могли да смутят НАТО и да си върне териториите изгубени в процеса на разпад на съветския блок, на нея и се наложи да се обърне към други средства, за да максимизира предимствата си и да сведе до минимум своите недостатъци. В пълен обем тази стратегия беше демонстрирана в Украйна, където Русия се опря на няколко хибридни тактики в обхванатия от войната Изток. Там Кремъл изпрати „зелени човечета“ — руски войски, макар Москва и досега да твърди, че това са подразделение на “местната самоотбрана“. Освен това, Кремъл организира кибератаки и пропагандни кампании против правителството в Киев. Но Москва не спря дотук, а започна аналогични операции против Запада (включително намеса в президентските избори на САЩ) и прозападните страни.   И макар, че методите и интензивността, с които Русия използва хибридната война се променят с годините, мотивите и остават същите. Заради своето географско разположение страната винаги е била уязвима на западния фланг. От най-големите европейски държави Русия е отделена само от обширната Северно-европейска равнина — другите физически бариери са малко и незначителни. В следствие от това, „пограничните“ територии, оказали се по средата, традиционно са място на постоянни конкуренция и конфликти. В края на 2000-те години Русия започна да възстановява частично своето предишно положение, отчасти благодарение на консолидацията на властта от страна на Владимир Путин, възстановяването на икономиката вследствие на високите цени на нефта в онзи период и факта, че Вашингтон беше фиксиран в Близкия Изток. Това позволи на Кремъл да отложи това, което в Русия разглеждат като нахлуване на Запада в нейната периферия. Но успехът на Русия не продължи дълго и между украинския Евромайдан, западните санкции и увеличаване на военната мощ РФ отново се опитва да защитава своите интереси.  От тогава напрежението между Русия и Запада нараства още и в търсене на господство  Русия възнамерява да използва тази тактика като средство за укрепване на собствената си сила спрямо Запада. Москва се надява да подкоси своя противник, създавайки нестабилност вътре в западните правителства, усилвайки разкола между европейските държави, отслабвайки трансатлантическата солидарност и противодействайки на интеграцията  от постсъветското пространство със Запада. Всички тези усилия са насочени към постигането на  Първо, да запази своята власт в Москва и Санкт-Петербург. Второ, да блокира чуждото влияние върху периферията на Русия. Трето: да разшири достъпа на Кремъл до ключовите географски позиции от типа на огромните планински вериги или достъп до открито море.   Но тъй като някои от тях се намират между Русия и Европа, краят на постоянното противопоставяне между Русия и Запада не се вижда. А доколкото Русия повече не може да бъде източник на глобалната мощ, която имаше в съветската епоха, то хибридната война за нея ще бъде все по-важна, като средство да компенсира своите слабости и да отслабва враговете си.", "date": "2017.12.24", "title": "Stratfor: Хибридната война  на Кремъл – най-важното оръжие за власт и влияние срещу свободния свят"}
{"url": "http://www.faktor.bg/bg/articles/dyado-koleda-i-kompaniya-pristigat-na-motori-vav-veliko-tarnovo", "text": "Благотворителна Мото Коледа организира общинският съветник и състезател по мотоциклетизъм Георги Недев. Акцията ще се състои на 25 декември, а сборният пункт е в 9:30 часа на бензиностанция на бул.\"България\"41Б във Велико Търново. Моторизираните дядоколедовци ще обиколят всички социални домове за деца, лишени от родителски грижи в болярския град. В инициативата може да се включи всеки, а изискванията са ентусиастите да носят костюм на Дядо Коледа, да са добре облечени, да имат смелост да карат мотоциклет в студените дни и да не се правят демонстрации, обясни Георги Недев, пред 24chasa.bg. Децата от социалните институции ще бъдат зарадвани с лакомства и напитки, които са осигурени от Община Велико Търново. Мотористи от цялата страна се очаква да пристигнат за събитието. Те ще се спрат пред сградата на Община Велико Търново около 15 часа на 25 декември, когато желаещите могат да се снимат с атрактивните мото дядоколедовци. Крайната им точка е площадът в град Дебелец. Специална изненада за децата е голяма шейна, в която ще се возят Добрият старец и неговата помощничка Снежанка.", "date": "2017.12.24", "title": "Дядо Коледа и компания превземат с мотори Велико Търново"}
{"url": "http://www.faktor.bg/bg/articles/obshtestvo/zakon-i-red/ritnata-kamerierka-sadi-piyaniya-shved-za-50-000-v-rodinata-mu", "text": "Диана, българската камериерка, която през лято бе ритната в главата от пияния швед Ралф Сундберг на Слънчев бряг, ще иска 50 000 лева обезщетение. Тя е започнала процедурата за ново дело срещу шведския турист, този път в Швеция, след като у нас шведът се размина само с глоба от 4500 лева. Диана вече е внесла граждански иск в размер на 50 000 лева за нанесени неимуществени вреди. Процедурата е задействана на 21 декември, предстои в първите работни дни на новата година документите да бъдат изпратени в Швеция, пише \"24 часа\".", "date": "2017.12.24", "title": "Ритната камериерка съди \"пияния швед\" за 50 000 в родината му"}
{"url": "http://www.faktor.bg/bg/articles/obshtestvo/dosietata-h/shifarat-na-vitleemskata-zvezda", "text": "Витлеемската звезда вече две хиляди години пази своята тайна. Най-великото събитие в еволюцията на човечеството се случва почти незабелязано. Историци, астрономи, астролози, физици напразно се опитват да разгадаят знамението, указало слизането на Божия син на Земята. В мистерия остават обгърнати и мъдреците, които в онези години феноменално разгадали небесния знак и първи се поклонили на \"новородения цар\". Кои са били те и каква е била тази светлина в небето, и до днес остава загадка. В навечерието на Рождество Христово ще направим опит да отговорим на тази вечни въпроси. Векове наред върви дискусия дали Витлеемската звезда не е просто приказка. Това, което най-често тома-неверниците изтъкват, е разминаването между историческите извори и Светото Писание. Разбира се, има я и другата гледна точка, че историческите извори невинаги са толкова точни, колкото би ни се искало. Руски учени дори вече създават алтернативна история на света, според която библейските събития са се случили някъде по нашите земи. И все пак не може да не отбележим някои интересни разминавания. Така например жестокият цар Ирод, който избил младенците, търсейки Исус, умира 3-4 г. преди неговото раждане. Ако непременно се доверим на древните анали, то според тях излиза, че Исус е роден поне петилетка преди новата ера или 6-7 години след нея по времето на сина на тази владетел - Ирод Архелай. Недоумение будят и сведения, които черпим в Евангелието от Лука. Според него заповед за преброяване е причината Исус да не се роди в семейния си дом в Назарет, а във Витлеем. Те се озовали там, защото предприемат пътешествие за регистриране на населението, което наредил император Август. \"И когато бяха във Витлеем, навършиха се дните й (Мария-б.р.) да роди. И роди първородния си Син, пови и положи го в ясли, защото нямаше място за тях в гостилницата\", дава своята версия на събитията в онези времена евангелист Лука. Освен това данни за преброявания в Римската империя има, че са извършвани около 8 пр. Хр. и 14 след Хр. Така излиза, че датировката не е съвсем точна, ако буквално четем свещените книги. Разминаването между приетото летоброене обаче не смущава милионите вярващи. Те го обясняват с грешка в светския календар, както и в историческите извори, в чиято датировка вековете са натрупали някоя година в плюс или в минус. По повод времето на преброяванията се отбелязва, че регистрирането на населението в периферните римски провинции се е извършвало доста по-късно. А по повод чудесата, които са описани, най-достоверният извор на информация си остава Евангелието от Матей. В него се казва следното: \"Когато се роди Иисус във Витлеем Иудейски в дните на цар Ирода, ето, мъдреци от изток дойдоха в Иерусалим и казваха: де е родилият се Цар Иудейски? Защото видяхме звездата Му на изток и дойдохме да Му се поклоним...\" Тълкуватели изтъкват, че очевидно Светото писание говори за една необичайна по своята яркост \"звезда\", която е озарила небето известно време преди раждането на Спасителя. Явлението, разбира се, не е останало незабелязано от посветените в тайните на мирозданието хора в онези години. Те са били персийски звездобройци, тъй като предприели пътешествие, ориентирайки се само по небето. Скептиците обаче поставят един доста интересен въпрос. А именно как така онези астролози са успели да предвидят раждането на Божия син, без да му имат личните данни. Защото напълно по силите на древната наука е да провиди изключителност на едно бебе, но след като вече са ясни неговите дата, час, минути и място на раждане. Тримата влъхви обаче на пръв поглед предприели доста авантюристично пътешествие, без да имат така наречените натални данни. Те имали за компас само пътеводната светлина на Христовата сияйница. Малко светлина в казуса хвърлила приживе пророчицата ни Слава Севрюкова. Тя твърдяла, че прогнозирането по звездите е свръхточно, но тайните на метода са изгубени през вековете. Така тепърва човечеството е трябвало да преоткрива планетните влияния върху личността, здравето и бъдещето ни. Севрюкова наричала още астрологията Всесилна царица. \"Преди хилядолетия тя е била безпогрешна наука за разчитане на земните съдбини и вселенската памет, записани със звездни лъчи\", казвала всевиждащата пророчица от столичния квартал Овча купел. Радиестезистът инж. Радослав Димитров също се нае да коментира привидното несъответствие с нашите съвременни представи за прогностиката по небесните тела. Според него влъхвите са били с прабългарски произход от школата на колобрите, посветени в мистериите на зороастризма. \"Доколкото зная това, което в Библията го превеждаме като мъдреци или влъхви, в старите текстове е изписано със старогръцката дума \"магос\" т.е. магове, магьосници. Така обикновено са наричани жреци, посветени в тайните на зороастризма, билколечение, шаманизъм. Тези вълшебници са имали невероятни познания по най-различни чудотворни практики, в това число и гадаене по небесните тела. По-късно през 11 век византийският богослов и архиепископ Теофилакт Охридски, описвайки българите, изтъква, че \"те се кланят на слънцето, месеца и звездите\", припомня метафизикът. Зороастризмът е религия, която по време на Рождество Христово е била широко разпространена не само в Изтока, но и в самата Римска империя. Всъщност в Евангелието от Метея не се казва нищо повече за влъхвите, нито за тяхната религия. Дори това, че са били трима не е на 100% сигурно. В католическата традиция мъдреците, последвали светлината до яслата на Исус, са наречени - Каспар, Мелхиор и Балтазар. В православието обаче влъхвите съвсем не се смятат за царе, анонимни са, а броят им не е ясен. Родната окултистка маг Зорница е убедена, че освен астролози влъхвите, описани в Библията, са имали пророчески способности. Всъщност в тази посока навежда и библейският разказ. Евангелието реди, че източните мъдреци били привикани от цар Ирод. Владетелят бил силно притеснен от слуховете, че те идват от толкова далеч само за да се поклонят на бъдещ владетел, при това не от неговата династия, а от простолюдието. Ирод заръчал на влъхвите, след като го открият, да се върнат и да разкрият къде точно се намира Младенецът, че да можел и той да му отдаде почитта си. Една нощ тримата сънували пророчески сън, който ясно им указал, че Ирод всъщност възнамерявал да избие всички младенци. Така, след като принесли своите дарове на Исус - злато, ливан и смирна, гадателите си тръгнали, \"забравяйки\" да се отчетат на юдейския владетел. Една друга прелюбопитна версия гласи, че тримата всъщност, без да искат, насочили властимащите към Божия син. Първоначално те разчели по звездите, че се ражда нов цар в тези земи. Именно затова отишли първо в Йерусалим. В своя екзегезис от IV век св. Йоан Златоуст също прави подобно критично допускане. Иначе защо \"персиецът варваринът\", който няма нищо общо с юдейския народ, да се реши да излезе от своята земя...\", и \"когато дойде \"... в града, който има цар, и започнат навсякъде да заявяват, че има друг цар, освен този, който сега там царува, ще подхвърлят себе си на хиляди смъртни опасности\". Св. Йоан заявява още, че астролозите не са в състояние да предскажат по една звезда идването на Божия Син. Освен ако не им е помагал самият Господ Бог. Роденият в Антиохия праведник заключава, че небесното светило е било \"разумна сила\". \"Това вече не е движение на звезда, а някаква напълно разумна сила. Тя нямала свой определен път, но когато трябвало, се спирала и стояла, като се съобразявала във всичко с нуждата на мъдреците, подобно на облачен стълб, който показвал на еврейската войска кога трябвало да почива и кога да тръгва на път. Тя го посочила не от небесната височина, защото в такъв случай мъдреците не биха могли да различат мястото, но за да го посочи, тя се спуснала надолу. Сами знаете, че една обикновена звезда не може да посочи такова малко място, каквото заема една пещера, особено пък това, дето лежал Младенецът\", отбелязва св. Йоан Златоуст. Базирайки се на неговото тълкувание, архиепископът на Охрид през 11 век обобщава мненията на дотогавашните отци, че Витлеемската звезда е била всъщност ангел Господен. \"Като слушаш за звездата, не мисли, че тя е била една от видимите за нас; не, това е била божествена и ангелска сила, явила се в образа на звезда. Тъй като влъхвите се занимавали с науката за звездите, то Господ ги призовал с това, което било за тях познат знак, подобно на рибаря Петър, когото изумил с множество риби (Лука. 5:5-8) и така го привлякъл към Христа...\", подозира св. Теофилакт Охридски. Обяснението, че Витлеемската звезда не е имала поведение на планетарен обект, дава много храна на уфолозите. Има редица теории, според които светлината всъщност е била космически кораб. Подкрепа на тази екзотична версия могат да бъдат открити и на наша територия. Дали е случайно, че стенописите в църквата \"Св. св. Теодор Тирон и Теодор Стратилат\" в село Добърско изобразяват Исус в ракетообразен ореол? Една апокрифна теория гласи, че преди две хилядолетия не звезда, а НЛО е спуснало Божия син. Буквално като във филма за Супермен, той е излязъл от кораб от Сириус, подобен на метеор. Самите влъхви пък били призвани, за да подсигурят спасяването на уникално дете, което е носело нов за земята вселенски морал. Тръгвайки от Йерусалим на Юг към Витлеем тази звезда е следвала пътешествениците, неотлъчно, показвайки им пътя. В подкрепа на звездния произход на Исус се изтъква още едно доста странно обстоятелство. Кълбото се е движело от Север на Юг, което не е поведение на астрономически обект, тъй като звездите се движат от Изток на Запад. Фенове на фантастиката подозират, че сиянието е било кораб майка, който се е намирал на околоземна орбита. След това към земята се е спуснала малка капсула с детето. В подкрепа на Витлеемската звезда има и немалко астрономически допускания. Според научната трактовка, за да я забележат само мъдреците на Изтока, а не и онези в Юдейската земя, то вероятно сиянието й е било някаква незабележима поличба. Или поне такава, видима само в определени части на света. През 1604 г. великият математик и астроном Йохан Кеплер е наблюдавал взрив на свръхнова. Ученият предположил, че подобно явление може да се е случило и преди две хиляди години. Нейната светлина е била така ярка, че можела да се види дори в слънчев ден. Всичко това доста напомня на описаното в библейския разказ. Според него светлината се е виждала денем и нощем, ту се показвала, ту се скривала. Засега тази хипотеза обаче не се потвърждава по научен път. Друго предположение гласи, че на небосклона е преминала комета, подобна на Айсън. Твърде вероятно е Витлеемската звезда да е била подобно тяло. Тук подозренията падат върху най-загадъчния от космическите пътешественици - Халеевата комета. Нейното съществуване се споменава в китайски хроники, датиращи 240 г. преди идването на Христа. Когато опашката й била по-дълга, това се считало като поличба за войни сред народите, в чиито земи се появявала. Халеевата комета обаче не е бил толкова рядък и невиждан феномен, за какъвто Библията говори. Кометата е ставала видима на всеки 75 години, което вероятно е било отчетено от звездобройците, разполагащи със статистика от поне 3-4-хилядолетия. Своя принос за разгадаване шифърът на Витлеемската звезда даде и легендарният астролог Николай Дойнов. За сподвижника на Петър Дънов се носят доста легенди. Говори се, че Петър Дънов е считал Дойнов за преродения баща на астрологията Саабей Бен Аадес. Великият Саабей живял по земите, които сега се намират на дъното на Персийския залив и около него. Те се наричали Едем, което в превод означава свещена земя, с най-добрите условия на живот. Народът, който следвал наставленията на Саабей, се наричал халдеи, т.е. народ, стремящ се към Светлината. \"Историята за Саабей ни отпраща преди потопа. Тогава е съществувала първа човешка раса. Нейни ярки представители са били четирима учители на човечеството. Именно един от тях е Сабен бей Аадес, който поставя основите на астрологията и астрономията. Влъхвите всъщност, които присъстват в библейския разказа, са били възпитаници на неговата школа, позната по-късно като Вавилонска\", разказва астрологът Татяна Янковска, която е ученичка на Николай Дойнов. \"От моя учител съм чувала, че древните звездобройци са били от Вавилон. Те са видели върху небесната сфера голяма и ярка звезда, която е била точен съвпад на планетите Марс и Юпитер. Събрани на едно място те създавали впечатление за една голяма и ярка светлина. Такъв точен съпад е станал точно в началото на нашата ера\", разказва астроложката Янковска. Халдейците наричали Марс с името Зил-батуни, означаващо \"онзи, който воюва и граби\". На небосклона до него се наредил \"подобният на Слънцето\" Мулу-баб-бар. Това бил Юпитер, който придал на Витлеемската звезда особен ореол. За него звездобройците знаели, че при добре отворени мозъчни центрове Мулу-бар-бар дава на човека импулс за велик живот. \"Древните са отчели още, че въпросният съвпад е станал не къде да е, а в зодиакалното съзвездие Риби. От астрологична гледна точка това дава на новородения величави и царствени качества. Колко задълбочени са били познанията на учениците на Саабей, показва и фактът, че те са знаели коя географска област под управлението на кой зодиакален знак се намира. Поради което разгадали съвсем точно, че под Риби е именно Юдейската земя и че точно там се ражда велик цар\", разяснява ученичката на покойния Николай Дойнов защо влъхвите тръгват към Йерусалим. Според астрологичния анализ Юпитер е дал на новородения Исус благородство на мисленето, а пък по линията на Марс е дошла неземната енергия, с която той е вършил чудесата си. \"Това са куп от качества и звездни обстоятелства, които са свише и едва ли имат земен произход\", убедена е Янковска. Има предположение, че при раждането на Божия син на небосклона е имало велико подреждане на планети, в което са участвали Сатурн и/или зорницата Венера. То се е случило вече в зодиакалния знак Риби. Дали пък е случайно, че именно рибата се явява един от символите на Христос в епохата на ранното християнство? Астрологията тук е категорична, че през този астрознак към Земята е спусната енергийната вибрация на всички религии и духовни течения. \"Витлеемската звезда\" била светлината на рядко подравняване на планети, твърди професор по теоретична астрофизика и космология Грант Матюс (Grant Mathews) от Университета на Нотрдам в САЩ, който тълкува загадката на \"звездата\", довела влъхвите до Витлеем, където се ражда Христос, съобщава phys.org. Грант Матюс се е занимавал с този въпрос повече от десетилетие. Новото му проучване на историческите, астрономическите и библейските записи му подсказва, че това събитие е ознаменувано не от звезда, а от изключително рядко планетарно подравняване, което се е случило през 6 г. пр.н.е. Тогава пролетното равноденствие е било в знака Овен. Според летописите, на които се опира Матюс, по това време Слънцето, Юпитер, Луната и Сатурн са били в знака Овен, докато Венера е в Риби, а Меркурий и Марс са били от другата страна, в Телец. Според неговите изчисления тази ситуация може да се повтори само след 500 хиляди години. Влъхвите, зороастрийските жреци от древен Вавилон и Месопотамия са известни с познанията си за небесните тела, като са влагали скрит астрологичен смисъл на космическите явления. За тях това положение в Овен на Юпитер и Луната е било знамение за раждането на владетел със специална съдба, а Сатурн е символ на раждането, според Матюс. Още версии По различно време учените са представяли различни хипотези: че библейското знамение е представено от Халеевата комета, подравняване на Юпитер и Сатурн, Сатурн и Марс, избухвания на нови и свръхнови. През Средновековието се е смятало, че най-важните промени се предвещават от съвпада на Юпитер и Сатурн. Такъв съвпад е имало в съзвездието Риби през 7 г. пр.н.е. През следващата година към тях се присъединява и Марс. Изчислявайки положението на тези планети, немският астроном Йохан Кеплер прави извод, че Исус е роден през 6 г. пр.н.е. През 70-те години на XX век английските астрономи Д. Кларк, Дж. Паркинсън и Ф. Стивънсън представят друга версия. Авторите изследвали данни от древни китайски и корейски хроники за необичайни небесни явления в периода от 10 г. пр.н.е. до 13 г. след н.е. Тези източници описват избухване на ярка нова звезда през пролетта на 5 г. пр. н.е. в непосредствена близост до звездата Бета в съзвездието Козирог. Тази свръхнова можела да се види на изток в небето преди изгрев слънце в продължение на 70 дни. Затова британските астрономи са склонни да вярват, че тази свръхнова е \"Витлеемската звезда\". Тази хипотеза също не е удовлетворяваща - \"звездата\", за която говори Матей, се е движела по небето, а китайските източници не посочват сведения за някакво движение на свръхновата от 5 г. пр.н.е. Още италианският художник Джото рисува през 1301 г. \"Витлеемската звезда\" като комета на картина, посветена на раждането на Христос, известна като \"Поклонение на влъхвите\". През 1907 г. немският астроном A. Щенцел от Хамбург предполага, че \"Витлеемската звезда\" е Халеевата комета.", "date": "2017.12.24", "title": "Шифърът на Витлеемската звезда"}
{"url": "http://www.faktor.bg/bg/articles/sport/svetat/tervel-pulev-nokautira-sedmi-poreden-protivnik", "text": "Тервел Пулев нокаутира седми пореден противник на професионалния боксов ринг. Бронзовият медалист от олимпийските игри в Лондон нокаутира Артьом Чарнякевич от Беларус още във втория рунд на срещата им. Мачът в полутежка категория бе част от новогодишната гала в Берлин. Това бе и седмия успех с нокаут на българина, който отново бе доста по-класният боксьор на ринга. Преди заминаването си за Германия Тервел призна, че вече е готов и за мачове срещу по-силни съперници и по всяка вероятност програмата му ще се промени значително догодина. Основната цел пред по-малкия от братята Пулеви е да стигне до мач за европейска или интерконтинентална титла в категорията. Точно преди месец и отново в Берлин Тервел нокаутира Михаил Куцишвили от Грузия в битка, която бе част от специална гала-вечер в памет на легендарния треньор Фриц Здунек. При предишните си победи Пулев преодоля с лекота съпротивата на Томислав Рудан (Хър), Рамази Гогичашвили (Груз), Якуб Войчик (Пол) и Дражан Жанянин (Хър).", "date": "2017.12.24", "title": "Тервел Пулев нокаутира седми пореден противник"}
{"url": "http://www.faktor.bg/bg/articles/kzp-opasnostta-ot-iztochvane-na-bankovi-karti-e-po-golyama-po-praznitsite", "text": "По празниците клоновете на банките са затворени и хората обикновено прибягват до теглене на пари от банкомати или разплащане с карти в магазините. В случай на неуспешен опит за теглене от АТМ устройство, но отчетени и неотменени трансакции, както и при установено неправомерно източване на средства от сметката съществуват механизми за възстановяване на сумите, напомня Комисията за защита на потребителите (КЗП). Ако на екрана на банкомата се появи надпис, че трансакцията е неуспешна и не може да бъде извършена в момента, а парите са отчетени като изтеглени, веднага се обадете в кол центъра на банката, която е издала картата Ви. В случай, че не успеете да се свържете, в първия работен ден посетете най-близкия клон на банката и подайте възражение. В 14-дневен срок следва да получите отговор. Ако не Ви удовлетворява, можете да се обърнете за съдействие към функциониращата към КЗП Помирителна комисия за платежни спорове, съобщи Нова тв. При тегленето по време на празници има по-голям риск и от кражби, тъй като се ползват външни банкомати. Точно в такива периоди е най-вероятно да бъдат поставени скимиращи устройства, които могат да копират данните от картата Ви и да откраднат пин кода. Това са и едни от най-честите измами с пластики, според специалисти. От КЗП напомнят на гражданите да бъдат внимателни и да съблюдават всички правила за финансовата си сигурност, както при трансакции на суми от терминални устройства АТМ и ПОС, така и при загуба или кражба на картатата.", "date": "2017.12.24", "title": "КЗП: Опасността от източване на банкови карти е по-голяма  по празниците"}
{"url": "http://www.faktor.bg/bg/articles/politika/hlyab-i-pasti/ded-moroz-snegurochka-ninova-i-nevazmozhnata-koleda-na-bsp", "text": "И преди Коледа ставали чудеса, питайте народните представители от БСП, ако не вярвате. Червените депутати А Дед Мороз им бил виден наш антитерорист с 6 букви, ако още не сте разбрали.  Има дори грозни слухове, че  се напил и обявил, че е дядо Коледа.  Което е грубо нарушение на партийната етика и социалистическия морал,  разбира се. Такова нещо не може да хрумне на нито един другар в сравнително трезво състояние. Щото Дед Мароз е наш, съвеЦки другар, а дядо Коледа и цялата му шайка от елфчета и еленчета са платени соросоиди, измислени от „Кока кола“ и ЦРУ,  империалистически агенти някакви.  А на Дед Мароз е редно Корнелия да му е Снегурочка, нали така.  Но не станало по този начин…. Традициите не са това, което бяха.  Коледният купон на БСП внезапно ми напомни знаменития лозунг от соца, окачен в психиатрична клиника:  Не знам защо точно него.  Ще се радвам за вас,  ако можете да си представите това мило тържество. Това би означавало, че имате могъщо въображение, защото Коледата на БСП е явление крайно загадъчно и мистериозно.   Да видим какво пишат историците и паркетните лъвове по  този въпрпос.  БСП си били направили купон за чудо и приказ в Царско село, разправят хроникьори на червения лайфстайл и „долче вита“. Те се кълнат, че на другия ден махмурлукът попречил на червените депутати да се опълчат на антикорупционния закон, но това не може да е вярно.  В Дед Мороз-Дядо Коледа се превърнал не друг, а депутатът Славчо,  който раздавал  подаръци за всички от сърце, Ще тропнем и ний хорце по този случай.  Нито други такива залъгалки. Тях Старецът и Столетницата отдавна са ги раздали. Този път другарите трябвало да се задоволят с  почетни грамоти за отличниците от парламентарната група. Нещо като томбола в Димитровската стая.  Написал Дедото  даже пожеланията в стихотворна форма. Не само антитерористичен, ами и поетичен гений, както се оказва.  Червеният Дядо Коледа-Мороз си избрал за джудже-помощник бившата просветна министърка Анелия Клисарова, а веселбата била съпроводена с руски песни и пляски „в изпълнение на група \"Грамофон\", по някое време прекръстена от развеселения Дядо Коледа-Велков на група \"Диктофон\"“, както пишат хронистите. Групата срещнала конкуренция в лицето на Таско Ерменков , който пял с пълно гърло \"Господа офицеры\". Именно този атомен гений грабнал грамотата за \"поразяващата уста\", а Елена Йончева била отличена за \"най-добре прескочена ограда\". Георги Гьоков пък бил похвален като \"социалното зло\", Кирил Добрев получил приза за организатор номер едно, младият Явор Божанков бил отличен за дебютант,  Корнелия Нинова получила пожелание в стихотворна форма  - \"премиер бъди\". Това просто не се нуждае от коментар.   Загадката е защо червените празнуваха Коледа по Инажден. Не е от неграмотност. По скоро трябва да търсим     Току виж историкът и генерал –лейтенантът от КГБ Леонид Решетников е оставил някакво важно послание.  Инажден в Родопа планина е наричан и “хайвански празник”, но това е твърде просто обяснение за сложната душевност на представителите на тази парламентарна група.  В някои части на Източна България на Игнажден домакинята загражда с въже или червен мъжки пояс всички кокошки и ги захранва с варена царевица. Това се прави, за да не се губят птиците по чуждите дворове и да не снасят яйцата си навън. В този обичай по може да се търси символиката, залегнала в Червената Коледа.  Особен в захранването на пернатите и на двуногите им аналози. Инициативнва магия, както биха казали етнолозите. А и това с чуждите дворове…  Свързано е вероятно и с „полазника“.  Ако на този ден в дома влезе малко момиченце, на берекет е. Корнелия Нинова, разбира се, не е малко момиченце, но знае ли човек как я виждат в БСП. В българската традиция дните от Игнажден до Коледа  се водят \"замъчени\". Само БСП да не се опитва да ни каже, че ще превърне всичките ни дни и години в „замъчени“, което се е случвало.", "date": "2017.12.24", "title": "Дед Мороз, Снегурочка Нинова и невъзможната Коледа на БСП"}
