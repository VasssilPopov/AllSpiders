{"url": "http://www.faktor.bg/bg/articles/novini/svyat/germaniya-izhvarlya-migrantite-antisemiti", "text": "Управляващите партии в Германия готвят ново законодателство, което ще направи по-лесно депортирането на мигранти с антисемитски възгледи, пише в. „Индипендънт”.  То ще бъде обявено преди Международния възпоменателен ден на Холокоста. Законопроектът, който е подготвен от консервативния съюз ХДС/ХСС на канцлера Меркел, призовава „абсолютното приемане на еврейския живот”, да бъде задължителна част от интеграцията на мигрантите в обществото. Председателят на ЕНП призова за \"категорично решение на миграционния въпрос\"=  В него се казва, че „тези, които отхвърлят правото на живот на евреите в Германия или поставят под съмнение съществуването на Израел, нямат място в нашата страна”, според Die Welt, цитирана от \"Фокус\".  „Трябва решително да се противопоставим на антисемитизма на мигранти с арабски произход или от африканските страни”,  заяви заместник-председателят на парламентарната група на Християндемократичния съюз и Християнсоциалния съюз, Стефан Харбарт. През декември изследване поръчано от Института „Рамер” за германско-еврейски отношения към Американския еврейски комитет откри, че антисемитизмът сред мюсюлманските бежанци е „необуздан” ,и трябва да бъдат предприети спешни мерки. По-рано във връзка с протестите срещу признаването на Йерусалим за столица на Израел от Доналд Тръмп, германският президент Франк-Валтер Щайнмайер заяви, че е „шокиран и засрамен” от подобни мероприятия, на които се гори знамето на Израел. Той добави, че отхвърлянето на антисемитизма трябва да е „безусловно”за всеки, който желае да живее в Германия.", "date": "2018.01.07", "title": "Германия изхвърля мигрантите антисемити"}
{"url": "http://www.faktor.bg/bg/articles/direktorat-na-tsru-zashtiti-tramp", "text": "Директорът на Централното разузнавателно бюро (ЦРУ) Майк Помпео защити президента на САЩ на фона на съмненията за умствената му годност, предизвикани от спорната книга на Майкъл Улф „Огън и ярост: В Белия дом на Доналд Тръмп“, пише изданието Washington Examiner, цитирано от \"Фокус\". В книгата, чието официално представяне се състоя по-рано тази седмица, авторът Улф твърди, че „100 процента“ от хората, близки до Тръмп, смятат, че той е „неспособен“ да върши работата си като държавен глава на вероятно най-могъщата държава в света.  Доклад по-рано през седмицата разкри, че членове на Демократическата партия са провели среща с психиатър, за да разпитат за психическото здраве на 45-тия президент на САЩ. „Тези изявления са абсурдни\", категоричен бе Помпео. „Само чиста фантазия... Президентът е ангажиран, той разбира сложността, той задава много сериозни въпроси на нашия екип в ЦРУ, за да можем да предоставим всякаква информация, от която се нуждае, за да вземе добре информирано политически решения\", увери директорът на разузнаването.  Съгласно думите му, единствените хора, които поставят под съмнение способността на Тръмп да ръководи страната, са онези, които все още не са приели, че той е лидерът в Белия дом. „Напълно годен е. Това е просто един смешен въпрос, който идва от хора,, които все още не са приели факта, че Тръмп е президент на САЩ. Съжалявам за тях“, коментира Помпео пред местни медии.", "date": "2018.01.07", "title": "Директорът на ЦРУ защити Тръмп"}
{"url": "http://www.faktor.bg/bg/articles/novini/balgariya/mvr-trupat-be-nameren-kam-16-ch-mozhem-da-predpolagame-che-e-na-rosen-angelov", "text": "\"Целта на операцията ни беше да гарантираме сигурността на гражданите. Блокирахме възможно най-голяма зона. Претърсвахме дом по дом. Бяха включени сили на военна полиция, на МВР. Претърсването вече трае трети ден. Днес около 16 ч. в една от къщите беше намерен трупа. Той държеше в ръката си пистолет \"Берета\". Вижда се, че има огнестрелна рана в областта на слепоочието.  Не можем да кажем към момента кога  точно е настъпила смъртта. По описание и по дрехите можем да предполагаме, че това е издирваното лице.  Чакаме експертизата да потвърди, че е той\". Това коментира на извънреден брифинг  главният секретар на МВР главен комисар  Младен Маринов, във връзка с намерения труп, за който се смята, че е на издирвания Росен Ангелов. Тялото му е открито във вила край с. Луково, съседна на тази, в която той се е бил самонастанил по-рано.  Полицията търси от няколко дни  Росен Ангелов заради шесторното убийство в Нови Искър навръх Нова година.  \"Извършител на шесторното убийство е Росен Ангелов, това е доказано с ДНК експертиза, Доказано е и, че Ангелов е действал сам“, заяви преди дни Борислав Сарафов, директор на НСлС.", "date": "2018.01.07", "title": "МВР: Трупът бе намерен към 16 ч. Можем да предполагаме, че  е на Росен Ангелов"}
{"url": "http://www.faktor.bg/bg/articles/novini/balgariya/pasi-vizitata-na-borisov-e-dobar-restart-na-tursko-evropeyskite-otnosheniya", "text": "Визитата на премиера в Истанбул е отличен не само старт на българското председателство на Европейския съюз, а и един чудесен рестарт на турско-европейските отношения. Това каза Соломон Паси, министър на външните работи в кабинета „Сакскобургготски” в студиото на Би Ти Ви. По думите му докато патриотите са в правителството, проблеми няма да има за възстановяването на каквото и да било в двустранните отношения между България и Турция. „Това е просто азбуката на дипломацията”, допълни той. Джамиите са културни обекти, част от тях са обекти и към ЮНЕСКО и е нормално културното наследство да се поддържа в дух на някаква взаимност, коментира още Соломон Паси във връзка откриването днес на реставрираната църква „Свети Стефан” в Истанбул. Във връзка с корупцията в България и статиите на чуждестранните медии по въпроса, Гергана Паси, министър по европейските въпроси в кабинета „Станишев”, каза, че всеки българин, който следи динамиката на този род публикации, е попаднал на обичайните клишета по отношение на България. „Аз като българин изпитвам едновременно и гняв и тъга, затова че 10 години вече ни е трудно да се откъснем от този репутационен етикет. Разбира се, без да твърдя, че оставяме зад гърба си само решени проблеми… аз съм последният човек, който ще се опитва да маскира проблеми, които все още в съдебната система съществуват. Смятам, че председателството е най-неподходящият момент, в който България да излиза точно с този род етикети”, посочи Гергана Паси и допълни, че църквата „Св. Стефан” е можела да бъде открита и преди няколко месеца и няколко месеца по-късно, допълни Гергана Паси. \"Изборът това да се случи точно в старта на българското председателство не е случаен и днешните послания, които бяха изпращани от турския президент и премиер, всъщност бяха послания не просто към България, те бяха послания към Европа\". Обтягането на отношенията между Запада и Турция непременно има отражение и то не добро на работата в НАТО, заяви Соломон Паси.", "date": "2018.01.07", "title": "Паси: Визитата на Борисов е добър рестарт на турско-европейските отношения"}
{"url": "http://www.faktor.bg/bg/articles/novini/svyat/potop-v-germaniya-blokira-koraboplavaneto-mezhdu-duisburg-i-koblents", "text": "Ситуацията с наводненията в южната и западната част на Германия се влоши през почивните дни заради продължаващото покачване на нивата на водите на реките Рейн, Дунав, Мозел и Некар, съобщава регионалният ежедневник Der Kölner Stadt-Anzeiger, цитиран от \"Фокус\".  Силните превалявания, които донесе бурята „Бурглинд“, предизвикаха наводнения в редица райони в южната и западната част на страната, където реките излязоха от коритата си. Това наложи издаването на забрана за корабоплаване – решение на властите, което доведе след себе си до сериозни щети за бизнеса.  Съгласно разпространената информация, 180-километровия участък на река Рейн между Дуисбург и Кобленц е затворен за движението на кораби, повечето от които останаха на котва в пристанищата. В ранните часове на деня нивото на река Рейн при Кьолн надмина критичния маркер от 8.30 метра, което практически прави невъзможно преминаването на плавателни съдове под мостовете над реката.  Критична остава ситуацията и по поречията на реките Мозел, Саар и на Дунав в участъка й в Бавария.", "date": "2018.01.07", "title": "Потоп в Германия блокира корабоплаването между Дуисбург и Кобленц"}
{"url": "http://www.faktor.bg/bg/articles/vzriv-do-metroto-v-stokholm-edin-zaginal", "text": "Един мъж е загинал, а жена бе ранена при експлозия в близост до входа на метрото в Стокхолм, предадоха световните агенции. Загиналият е на възраст 60-години, а жената - на 45 години. Засега остават неясни причините за взрива, избухнал около 11 ч. местно време на площад близо до станция \"Ворби горд\", в южната част на шведската столица. \"Според свидетели мъжът вдигнал от земята предмет, който избухнал\", се казва в комюнике на полицията. Според властите експлозията не е свързана с тероризъм. Метростанцията и близкия площад са затворени, за да могат сапьорите да ги проверят. Местни медии обаче твърдят, че експлозията е предизвикана от ръчна граната.", "date": "2018.01.07", "title": "Взрив до метрото в Стокхолм - загина мъж, жена е ранена"}
{"url": "http://www.faktor.bg/bg/articles/progovori-klyuchov-svidetel-ne-vyarvam-che-rosen-e-sposoben-na-takova-tezhko-prestaplenie", "text": "Тих, интелигентен, но сприхав. Много издържлив, борави отлично с оръжие. Лудо влюбен беше в Кети Кюхова. Това разказа пред камерите на Би Ти Ви Драгомир  - ключов свидетел по шесторното убийство в Нови Искър. Той се оказа неговият последен работодател. През последната година са работили заедно. А за последно го видял на 1 януари, ден след кървавата касапница. Според него Росен по нищо не издавал, че извършил толкова тежко престъпление. Пили по една бира и се разделили, като Ангелов обяснил, че брат му е починал и трябва да отиде на погребението. По-късно работодателят му установил, че това не е вярно. Той смята, че Росен Ангелов наистина е бил във Френския легион, където е получил специални умения. Бил набит и много здрав, спокойно изминавал 20 км в гората, винаги носел пистолет, обрисува го ключовият свидетел.  Самия Росен направил пред него признания, че е лудо влюбен в Кети Кюхова. Запознали се на спирка в Нови Искър преди 5-6 месеца. През ноември обаче любовният флирт приключил и от тогава Ангелов станал затворен и мълчалив, разказва работодателят му. Именно той се е съгласил да сътрудничи на полицията и ги отвел до вилата, в която убиецът е живеел през последните месеци. Мъжът обаче не вярва, че Росен е способен да извърши тези тежки престъпления.", "date": "2018.01.07", "title": "Проговори ключов свидетел: Не вярвам, че Росен е способен на такова тежко престъпление"}
{"url": "http://www.faktor.bg/bg/articles/globiha-tsatsarov-zabravil-da-deklarira-dali-e-v-konflikt-na-interesi", "text": "Инспекторатът на Висшия съдебен съвет наложи глоба от 300 лева на главния прокурор Сотир Цацаров, заради неподадена декларация за имуществено състояние и липса на конфликт на интереси за 2016 г., става ясно от справка в сайта на Инспектората на Висшия съдебен съвет. Обвинител №1 е задължен да подаде такава декларация след последните промени в Закона за съдебната власт. Цацаров е и първият наказан от ИВСС с новите му правомощия да поддържа регистър за този тип документи и за влезлите в сила наказателни постановления. Това е любопитен обрат на сюжета от миналата година, когато определени медийни кръгове започнаха кампания срещу честия опонент на Цацаров по време на заседанията на Висшия съдебен съвет – председателя на Върховния касационен съд Лозан Панов, припомня Би Ти Ви. Според публикациите ДАНС и НАП разследвали Панов заради неподадена пред Сметната палата имотна декларация. От ВКС още тогава обясниха, че т.нар Трима големи в съдебната власт (шефовете на ВКС, ВАС и главния прокурор) се отчитат само пред инспектората. Подобно на Цацаров, глоба за неподадена декларация за имоти и конфликт на интереси ще плати и друг високопоставен прокурор – членът на ВСС и бивш шеф на следствието Евгени Диков. Той ще плати повече от Цацаров – 400 лв.", "date": "2018.01.07", "title": "Глобиха Цацаров - забравил да декларира дали е в конфликт на интереси"}
{"url": "http://www.faktor.bg/bg/articles/netanyahu-agentsiyata-na-oon-za-palestinskite-bezhantsi-uvekovechava-ideyata-za-pravo-na-zavrashtane-za-da-bade-unishtozhena-darzhavata-izrael", "text": "Израелският министър-председател Бенямин Нетаняху призова днес за разформироване на агенцията на ООН за палестинските бежанци и подкрепи заплахата на американския президент Доналд Тръмп да спре помощта за палестинците, предадоха ДПА и Асошиейтед прес. Нетаняху каза, че агенцията на ООН за палестинските бежанци е \"организация, която увековечава проблема за палестинските бежанци; тя също така увековечава идеята за право на завръщане с цел да бъде унищожена държавата Израел\". Той разкритикува съществуването на бежанска агенция конкретно за палестинците. \"Това създава ситуация, при която има правнуци на бежанци, без самите те да са бежанци, но продължават да са подкрепяни от агенцията на ООН за палестинските бежанци\", заяви Нетаняху. Той призова за постепенно преразпределение на пари от агенцията на ООН за палестинските бежанци към Върховния комисариат на ООН за бежанците, при което да има \"ясни критерии за подкрепата на истинските, а не мнимите бежанци\". Нетаняху каза, че е напълно съгласен с критиките на Тръмп срещу агенцията на ООН за палестинските бежанци. Преди няколко дни американският президент отправи косвена заплаха, че ще спре финансирането за палестинците, като заяви, че те \"вече нямат желание да преговарят за мир\". САЩ са най-големият дарител на агенцията на ООН за палестинските бежанци. Спирането на американската подкрепа може да предизвика хуманитарна криза, особено в ивицата Газа, където повечето жители имат право на помощ от агенцията на ООН за палестинските бежанци, а Израел може да се окаже в положението да плаща сметката.", "date": "2018.01.07", "title": "Нетаняху: Агенцията на ООН за палестинските бежанци увековечава идеята за право на завръщане, за да бъде унищожена държавата Израел"}
{"url": "http://www.faktor.bg/bg/articles/novini/balgariya/botyo-botev-tryabva-da-si-psihopat-za-da-izvarshish-ubiystvo-kato-v-novi-iskar", "text": "\"Трябва човек да е психопат или ненормален, за да извърши такова убийство”, заяви бившият шеф на отдел „Убийства” в Национална служба \"Полиция\" Ботьо Ботев във връзка с разследването на шесторното убийство в Нови Искър и  самоубийството на обвинения Росен Ангелов.  И допълни: \"  Но подобни хора не вземат мерки по отношение на прикриване на това, което са направилиОбикновено деянията се извършват нагло, брутално и жестоко”, докато в този случай са извършвани „действия от гледна точка да прикрие това, което е направил”.  Той  подчерта, че е възможно в рамките на 48 часа ДНК профил да свърже Росен Ангелов с убийството. По думите му при денонощна работа на експертите това може да стане даже в рамките на ден.Издирването винаги е било ахилесовата пета на криминалната работа. „В сферата на издирвани лица, особено изчезнали след 1990 г. повече от 60% са убийства. Този момент се губи – по отношение на събирането на информацията и работата като за един тежък случай”, посочи криминалистът пред телевизията.  Ботьо Ботев коментира и смъртта на българка и германския й приятел в Гърция, която, според медиите в южната ни съседка е станала по време на сатанински ритуал. По думите му разследващите трябва да подходят много внимателно, защото може да става дума и за прикриването на престъпление с различни мотиви.", "date": "2018.01.07", "title": "Ботьо Ботев: Трябва да си психопат, за да извършиш убийството в Нови Искър"}
{"url": "http://www.faktor.bg/bg/articles/obshtestvo/ulitsata/izdirvaniyat-rosen-angelov-si-zhiveel-na-200-metra-ot-8-mo-politseysko-upravlenie-v-sofiya", "text": "Продължава издирването на Росен Ангелов, обвинен задочно за убийството на 6 души в Нови Искър. МВР предупреди, че той е опасен и може би е въоръжен. Според информация от последните минути, Ангелов, който е много опитен планинар, е избягал по билото на планината в посока Нови Искър, твърди Би Ти Ви. През нощта са работили термокамери, вече са пуснати следовите кучета. На мястото има екипи и на „Гранична полиция”.  Ангелов, който е с богато криминално досие, е трябвало през 2009 година да влезе в затвора и да е там до края на 2018-та, но се е изплъзнал от правосъдието и е пребивавал необезпокоявано, включително в София, на 200 метра от 8-мо полицейско управление. След обявяването му за общодържавно издирване в четвъртък, в МВР постъпват много сигнали за така наречения \"Горски човек\".", "date": "2018.01.07", "title": "Издирваният Росен Ангелов си живеел на 200 метра от 8-мо РПУ  в София"}
{"url": "http://www.faktor.bg/bg/articles/stanimir-stoilov-e-nay-dobriyat-trenyor-na-balgariya", "text": "Станимир Стоилов е най-добрият треньор на България за 2017 година. Стоилов записа 272 гласа. Неговият тим \"Астана\" спечели четвърта поредна, както и бе част от европейски турнир за трети последователен сезон, като се класира за елиминациите на Лига Европа. 50-годишният специалист дръпна скромния казахски отбор до успехи над шампионите на Полша, Шотландия и Чехия - Легия Варшава, Селтик и Славия Прага. Мъри задмина Николай Киров, който спечели 118 гласа. През 2017 година \"жълто-черните\" грабнаха Купата на България, а три месеца по-късно спечелиха Суперкупата. И в двата финала \"канарчетата\" бяха по-добри от Лудогорец. Те стигнаха до третия квалификационен кръг на Лига Европа. На трето място бе треньорът на ЦСКА-София Стамен Белчев, който събра 71 гласа. Под негово ръководство \"червените\" останаха втори в класирането на Първа лига, както и доминираха в двете дербита с Лудогорец в края на годината. Мъри не бе част от церемонията \"Футболист на годината за 2017 година\", тъй като потегли към Казахастан, за да приключи преговорите за контракта си в Казахстан.", "date": "2018.01.07", "title": "Станимир Стоилов е най-добрият треньор на България"}
{"url": "http://www.faktor.bg/bg/articles/sport/svetat/brazilets-e-novoto-popalnenie-v-tsska-sofiya", "text": "Бразилецът Джеферсон вече официално е играч на ЦСКА. Новото попълнение подписа личния си контракт с клуба и в понеделник ще направи първа тренировка с отбора на базата в Панчарево. Той идва от елитния Интернасионал (Порто Алегре), с който шефовете на армейците окончателно финализирахаза преговорите по трансфера в първите дни на годината. Джеферсон Серкейра Телес, както е цялото има на футболиста, е роден на 13 май 1994 година. Висок е 182 см и играе на поста ляв защитник, но може да се изявява и като крило. Започва да тренира като дете във формациите на Витория Баия, а на 16 години е привлечен в школата на гранда Интернасионал. Добрите му изяви, бързина и потенциал не остават скрити за треньорския щаб на мъжкия отбор, откъдето му предлагат професионален договор в края на 2014 година. Само 6 месеца, след като се утвърждава в основния състав, идва и голямото признание - младокът получава повиквателна от наставника Дунга за националния „А\" отбор на Бразилия. Дотогава той има няколко официални срещи за юношеските гарнитури на Селесао. Бранителят е включен в групата за Копа Америка през 2015 година в Чили, като е един от малкото състезатели, избрани от местния бразилски шампионат. Макар да не записва игрови минути на самия турнир, Джеферсон е част от звездната селекция, в която личат имената на Неймар, Коутиньо, Фирмино, Дани Алвеш, Тиаго Силва и много други. Кариоките достигат до 1/4-финал, където отпадат след дузпи от Парагвай. В различните първенства и купи Джеферсон записва за Интернасионал общо 49 мача. С този клуб той печели два пъти щатския шампионат, а през 2015 година достига до полуфинал за Копа Либертадорес. През календарната 2017 година левият бек играе като преотстъпен във Витория, с който взима участие в 35 мача като титуляр във всички надпревари и вкарва 1 гол, като същевременно завоюва и титла на щата Баия. С привличането на Джеферсон новите попълнения в редиците на ЦСКА досега станаха три. Преди кариоката, клубът привлече колумбийския нападател Жан Карлос Бланко и холандския плеймейкър Роланд Алберг.", "date": "2018.01.07", "title": "Бразилец е новото попълнение в ЦСКА-София"}
{"url": "http://www.faktor.bg/bg/articles/boyko-borisov-i-i-patriarh-neofit-veche-sa-v-zhelyaznata-tsarkva-v-istanbul", "text": "Премиерът Бойко Борисов с водената от него правителствена делегация, както и патриарх Неофит вече са в Желязната църква в Истанбул. Това стана ясно от излъчването на живо във Фейсбук. Министър-председателят целуна иконата на Света Богородица, а преди това отпрати мераклия да седне на трона, като му обясни, че там ще седне патриарх Неофит.  Тържествената служба току- що започна.    Първи във възстановената църква влязоха духовните отци - българският патриарх Неофит и Вселенският патриарх Вартоломей. Те служат заедно молебена по освещаването на храма. В него участва и свещеникът на българските църкви в Истанбул Ангел Велков, а също и свещеникът на двете български църкви в Одрин Александър Чъкърък. \"Трябва да благодарим за църквата на ето тази жена, тя направи така, че да възстановим църквата по начина, по който трябва да бъде възстановена. Тя отля наново всеки детайл. Без нея реставрацията щеше да струва 80 милиона \", каза преди това Борисов и изведе на преден план дребничка турска реставраторка.   „Много е лесно да се говори и да се противопоставя, много е трудно да се гради мир. Европредседателството е за 6 месеца, а с Турция сме съседи от векове и за векове. България е важна държава, велика държава, но не бива да й се възлагат огромни отговорности. Можем да посредничим, можем да настояваме, защото само мирът, подобряването на отношенията с Турция и Европа дава решения на много въпроси“, каза премиерът и припомни за бунтовете на бежанците в лагера в Харманли. Той отбеляза, че сега има нулев натиск на бежанци към страната ни. „Аз съм свършил моята работа“, допълни Борисов, цитиран от \"Фокус\".  Някогашният Константинопол  днес е домакин на знаменателно събитие в историята на българо-турските отношения - министър-председателят Бойко Борисов и турският президент Реджеп Тайип Ердоган заедно ще открият възстановения уникален български храм \"Свети Стефан\" край брега на Златния рог в Истанбул, известен като Желязната църква.     От пресслужбата на турския президент съобщиха, че след церемонията, която е насрочена за 11 часа местно време, ще се състои среща между Борисов и Ердоган в резиденцията на турския държавен глава. Очаква се Борисов и Ердоган да направят изявления, предаде БТА.      120-годишният храм, който бе изцяло обновен след близо 7- годишна реставрация, е светиня за православните българи и най-ценен културно-исторически паметник на българската държава на турска територия, за чието опазване и възстановяване се грижи турската държава.  Днешният ден е голям празник за общността на българите в Истанбул, която е малка, но ревностно се грижи за българските имоти на турска територия, а също и за опазването и предаването на поколенията на изконните български традиции. По думите на председателя на общността Васил Лиязе, очакванията им са да идват много туристи сънародници специално за посещения в реставрирания храм \"Свети Стефан\".     След ремонта, който продължи близо 7 години и бяха похарчени от истанбулската голяма община около 3.5 млн.евро \"Свети Стефан\" с право може да се нарече най-красивата българска църква. Водещите турски медии излъчиха изказването на Борисов пред кореспондента на Анадолската агенция в София, в което българският премиер оценява приноса на Турция в борбата срещу тероризма. \"Не можем да се борим срещу тероризма и мигрантите без Турция\", цитират турските медии Борисов.    Специална делегация пристига заедно с Борисов от София, в която са включени външният министър Екатерина Захариева, Вежди Рашидов, представители на български институции, гости, предаде БТА.     Сред духовните лица е главният мюфтия на мюсюлманите в България Мустафа Хаджи.       След това ще се състои и официалното откриване, в което ще участват много гости от българска и турска страна. Предвижда се да бъдат връчени отличия на личности, които са дали принос за реставрирането.   Християни и мюсюлмани рамо до рамо ще открият знаменитата църква, която е символ на добросъседство и толерантност, посочват турски медии.         Изключителни мерки за сигурност са взети в Истанбул за церемонията по откриването. Часове преди началото ще бъде спряно движението в двете посоки по крайбрежния булевард в района на \"Свети Стефан\" до приключването й. Ще бъде спряно движението на моторниците в залива Златния рог. Влизането на гостите ще става с пропуски със специални номера. Очаква се да присъстват стотици хора.", "date": "2018.01.07", "title": "Бойко Борисов и патриарх Неофит - във възродената Желязна църква в Истанбул"}
{"url": "http://www.faktor.bg/bg/articles/kim-chen-un-iska-probiv-po-vaprosa-za-obedinenieto-s-yuzhna-koreya", "text": "Лидерът на Северна Корея Ким Чен-ун призова за създаване на условия за подобряване на отношенията между Сеул и Пхенян, предава ТАСС, като се позовава на информация, съобщена от националната телекомуникационна агенция на Северна Корея.  „Северна и Южна Корея не трябва да бъдат свързвани само от миналото, важно е да се подобрят отношенията между Сеул и Пхенян и постигне пробив по въпроса за обединението“, заяви Ким Чен-ун цитиран от държавната агенция на пхенянски режим.  Севернокорейският лидер също така е подчертал в изявлението си, че за подобряването на отношенията между Северна и Южна Корея са нужни усилията и на двете страни. Според него, корейският проблем е вътрешен за двете държави и в неговото решаване не трябва да участват външни страни.", "date": "2018.01.07", "title": "Ким Чен-ун иска \"пробив по въпроса за обединението с Южна Корея\""}
{"url": "http://www.faktor.bg/bg/articles/astronavtat-uchastval-v-tri-kosmicheski-programi-na-nasa-pochina-na-87", "text": "Американският астронавт Джон Йънг, който стъпва на Луната през 1972 г. и става единственият човек, участвал в три космически програми на НАСА, почина на 87-годишна възраст, предаде Ройтерс.     Йънг, който е летял цели шест пъти в Космоса, почина в петък през нощта в дома си в Хюстън вследствие на усложнения от пневмония, съобщи в електронно писмо говорител на Националното управление по въздухоплаване и изследване на космическото пространство (НАСА).      Бившият летец изпитател от военновъздушните сили на САЩ е деветият човек, който стъпва на Луната. Само още трима души правят това след Йънг - един от най-вещите астронавти в историята на космическата програма на САЩ.     Той лети в Космоса два пъти в рамките на програмата на НАСА \"Джемини\" в средата на 60-те, два пъти на мисиите до Луната \"Аполо\" и два пъти с космически совалки през 80-те. Той е единственият човек, участвал във всички три типа програми.", "date": "2018.01.07", "title": "Астронавтът, участвал в три космически програми на НАСА, почина на 87"}
{"url": "http://www.faktor.bg/bg/articles/novini/balgariya/kapyat-bulki-i-zetyove-za-ivanovden", "text": "В търговищкото село Алваново ще пресъздадат обичая „Къпане на зетьове” по случай Ивановден. Това съобщи за Радио „Фокус” – Шумен Добрин Добрев, един от организаторите. Ритуалът ще започне сутринта от 10.00 часа. Тази година двама зетьове ще бъдат окъпани на белокаменната чешма в центъра на селото. Ритуалът ще бъде изпълнен последователно и в двете къщи. Започва се в дома с обредно къпане на булката. То се прави от свекървата, роднини и познати, като къпането е на трендафил и върху стара престилка се излива светена вода. Изричат се и благопожелания за здраве, посочи Добрин Добрев. „След това в дома се търси зетят, който се укрива. След като го намерят, се играе кратко хоро пред дома и всички заедно се отправят към чешмата. Там зетят отново прави опит да избяга”, разказа Добрин Добрев. Къпането на зетя се прави на чешмата, като мъжът се потопя във всички корита, а накрая се хвърля и в най-голямото корито. Ритуалът завършва с общо хоро.  „Преди три години организирахме възстановка на „къпането на зетьове”. Нашето желание е да запазим и предадем тази традиция, стараем се да сме максимално близо до автентичния обичай, да има музикален съпровод на гайда, участниците да са облечени в народни носии, за което ни помагат и от съседните села Буховци и Пробуда”, каза още Добрин Добрев.", "date": "2018.01.07", "title": "Къпят булки и зетьове за Ивановден"}
