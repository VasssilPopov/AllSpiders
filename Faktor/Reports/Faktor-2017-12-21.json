{"url": "http://www.faktor.bg/bg/articles/novini/balgariya/dogan-opozitsiyata-ne-mozhe-da-upravlyava-pravitelstvoto-i-ne-bi-izdarzhalo-poveche-ot-nyakolko-mesetsa", "text": "Почетният председател на ДПС Ахмед Доган събра елита на ДПС в Бояна.  В \"Сараите\" се провежда празнична вечеря по повод предстоящите празници, на която той прави традиционното си обръщение. На сайта на ДПС бе качено експозе от словото, което публикуваме без редакторска намеса:  \"Уважаеми г-н Председател, Уважаеми дами и господа! Явно предколедните форуми на основната част от политическия елит на ДПС, започва да предизвиква не само интерес, но и силно очакване. Дори определени медии и социални мрежи го приравняват с неформален визионерски форум на ДПС.  В днешния вътрешно-политически и гео-политически дискурс това означава, че е налице липса на сигурност и на краткосрочна визия за развитие:  Първо, във вътрешно-политически план предизборната парадигма за президентските и парламентарни избори-2017 година все още не е стихнала: кой-кого ще „елиминира“, „смачка“ или „победи“ вече работи в личностно измерение и тъкмо затова излиза извън нормалните граници на изразяване с Езика на политиката;  Второ, обективната неопределеност на външно-политическия проспект задава безпокойство и тревожност, което се равнява на „наливане на масло в огъня“ във вътрешно-политически план. Формално погледнато 2017 г. не беше от най-благодатните за ДПС. Но от гледна точка на определени дейности и политики, например иновативно укрепване на партийните структури, както и изключителното активиране на външните контакти с европейските либерални партии е безпрецедентно в историята на ДПС. Налице е събуждане и активиране на общинските и областни организации на ДПС. ЦС и ЦОБ си възвърнаха реалните политически функции. ПГ на ДПС има респектиращо участие в парламентарния живот на страната. Може би тук му е мястото да се отбележи, че „външният натиск“ се преобразува в усилия за помирение и обединение на всички, които са се отцепили от ДПС. Ние винаги сме били добронамерени, но и принципни. Факт е, че не сме се скарали с никого. Всеки, който реално се разкайва-да заповяда. Но ДПС си има Устав, който регламентира подобни ситуации. Външното акуширане на аналогични процеси на разделяне и обединяване не е здравословно за нашите избиратели. Въпреки това, ние сме добронамерени, дори сме длъжни да продуцираме добросъседски отношения с Република Турция и да й помогнем в диалога й с ЕС. Разбира се, според нашите скромни възможности.  Нека да хвърлим един поглед към вътрешно-политическото положение в страната. Всеки от нас е наясно, че всяко управление си има проблеми, унаследени от предишни правителства или създадени от актуално управляващите. Разбира се, те трябва да бъдат коригирани чрез опозиционни политики. В крайна сметка в това се състои и смисълът на политическия плурализъм във всяка демократична държава. Големият проблем на правителството на Борисов е коалиционната му политика и по-конкретно включването на отявлени националисти в кабинета. Дори и това не е най-големият грях, защото Обединените патриоти имаха шанса да покажат и докажат консолидирана социална отговорност към националните интереси в контестта на общоевропейските политики. Но тъкмо такава значима цел не се постига с Езика на омразата и агресията, с Език, който възпроизвежда разделение и противопоставяне! В началото е Словото, после идва Делото. Словото на патриотизма обединява и управлява. Езикът на омразата и агресията разделят и противопоставят обществото и нацията. Поставят се под въпрос сигурността и стабилността на Държавата. Това не е въпрос за свободата на словото, не е проблем дори за достойнството на политическия елит на страната. Това е въпрос за съществуването на демокрацията в България.  Страната е изправена пред много сериозно предизвикателство. Председателството на ЕС. България ще бъде във фокуса на важни събития и мероприятия. И въпрос на обща политическа и социална отговорност е да комуникираме на нормален европейски политически Език. От особена важност е коригиращата функция на медиите. Уважаеми колеги, представители на четвъртата власт, покажете какво можете. Дайте вашият позитивен дял в общата отговорност за стабилността на България! После си дискутирайте темата за връзката на свободата и отговорността на Словото.  Не е по–маловажен и въпросът за вота на недоверие към правителството в началото на председателството на ЕС. Доколкото разбирам този вот на недоверие няма за цел да свали правителството, а само да го коригира и насърчи към позитивни дела. Добре, този акт може да се изтълкува и като рутинна демократична процедура.  Но ако вотът на недоверие мине, какво правим? Има ли партия, която е готова да управлява страната след евентуални предсрочни избори?  Моята преценка е, че няма такава политическа сила от опозицията, която може да поеме отговорността за управление на страната към днешна дата.  Тогава какво правим?  Ако целта е „стани да седна“, не си заслужава усилието да подложим на изпитание общия ни дом.  Защото, първо, че тотално ще се изпортим, може някак да се преглътне. По-важното е друго: това правителство няма да има по-дълъг живот от няколко месеца. И отново влизаме в опасната спирала на предсрочни избори само и само ди си намерим място в централната властова система на държавата.  Затова дълг на гражданското общество и на всички политически сили е да гарантират сигурността и стабилността на държавата.", "date": "2017.12.21", "title": "Доган: Опозицията не може да управлява, правителството и не би издържало повече от няколко месеца"}
{"url": "http://www.faktor.bg/bg/articles/novini/balgariya/angel-dzhambazki-korneliya-ninova-e-privatizirala-kogato-nie-sme-igrali-federbal", "text": "\"Обръчите от фирми на ДПС ме карат да съм тъжен.Раздаването на порциите от тази партия е символ на тежка корупция. Има няколко знакови имена: г-н Виденов, г-н Орешарски, управлението на г-н Станишев, управления, които завършиха с погром и с тежки подозрения за корупция. Тези хора са емблематични, на тях може да се сложи табелка:”Корупция”. Това заяви евродепутатът Ангел Джамбазки, зам.-председател на ВМРО в „Още от деня” на БНТ във връзка с инициирания на БСП вот срещу кабинета по темата „корупция” , подкрепян от движението.  От ДПС има осъдени за корупция, от ВМРО няма, по думите му..  „Помните ли г-н Бисеров, този бисер на антикорупцията? Това, че е оправдан ни удовлетворява, ние сме спокойни, че г-н Бисеров е слънце…? На какво е символ той. Символ е на корупция.  БСП и ДПС са едно. Те имат едно и също поведение. Антон Кутев току-що се опита да оправдае необяснимото участие на г-жа Нинова в приватизацията на години, на които ние с вас сме играли на федербал. Убеден съм, че по това време не сме приватизирали, нито аз, нито вие, нито операторите. Не сме били в такава позиция. Не сме били част от служббите за сигурност на държавата, които след 1989 г. прибират огромни пари , за да осигурят икономическото благоденствие на хората, които са били част от държавността тогава.Това е мълвата и аз съм склонен да й вярвам. Чел съм за това\", обясни евродепутатът. \"Вътрешният ред и правосъдието са право на всяка страна. Европейската комисия се бърка в работите на Полша, а няма право. Проявява се тотален двоен стандарт.  Това е голяма грешка. Натискът на ЕК върху Полша показва и големият разлом, показва двете гледни точки за Европа. Едната гледна точка е на Полша, Чехия, България и др. Поляците виждат Европа като „нашето място“. Другата визия за Европа е на Германия. , обясни Джамбазки. „Холандия, Германия и други смятат, че са в центъра на Европа, а другите страни да се съобразяват с тях. Те показват двоен стандарт. Германия нарушава европейското право в сферата на превозвачите. Източно-европейци трудно работят на нейна територия. И делото по казуса се точи, защото това е Германия. А нас ни спират за Шенген с измислени доводи. Какво е това…“, добави Джамбазки.", "date": "2017.12.21", "title": "Ангел Джамбазки: Корнелия Нинова е приватизирала, когато ние сме играли федербал"}
{"url": "http://www.faktor.bg/bg/articles/novini/svyat/raul-kastro-shte-osvobodi-liderskiya-post-v-kuba-prez-april", "text": "Представител на фамилията Кастро няма да е начело на Куба още тази пролет. Нещо, което не се случвало от 1959 г. Президентът на Куба Раул Кастро смята да освободи лидерския пост на държавата през април 2018 г., съобщава AFP. Днес Националното събрание на страната отложи общите избори на острова за месец април, като преди това те бяха насрочени за края на февруари. Причината за отлагането е хаоса, в който се намира Куба заради нанесените от ураганите през септември щети. 86-годишният Кастро, брат на починалия бивш кубински лидер Фидел Кастро, ще предаде правомощията си на избрания нов президент непосредствено след вота.", "date": "2017.12.21", "title": "Раул Кастро ще освободи лидерския пост в Куба през април"}
{"url": "http://www.faktor.bg/bg/articles/novini/svyat/obshtoto-sabranie-na-oon-prie-s-golyamo-mnozinstvo-rezolyutsiya-osazhdashta-priznavaneto-na-yerusalim-za-stolitsa-na-izrael-ot-sasht", "text": "Общото събрание на ООН прие днес с голямо мнозинство резолюция, осъждаща признаването от САЩ на Йерусалим за столица на Израел, предадоха световните агенции, цитирани от БТА. Текстът, внесен от Йемен от името на арабските страни, бе одобрен от 193-членното Общо събрание със 128 гласа \"за\" при девет \"против\" и 35 \"въздържал се\". Сред държавите, които се въздържаха, са Австралия, Канада, Мексико и Филипините, отбелязва ДПА.  Асошиейтед прес определя резултата от гласуването като победа за палестинците. Подкрепата за резолюцията обаче бе значително по-ниска от очакваните най-малко 150 гласа \"за\". Прави впечатления и големият брой въздържали се, отбелязва АП. На 6 декември американският президент Доналд Тръмп призна цял Йерусалим за столица на Израел и обяви, че ще премести в града посолството на САЩ - ход, който предизвика гняв и протести в целия свят, особено в арабските и мюсюлманските страни. Преди гласуването на резолюцията Съединените щати заплашиха да прекратят финансовата си помощ за държавите, които подкрепят текста. Въпросът за статута на Йерусалим - град, свещен за последователите на юдаизма, християнството и исляма - е основен препъникамък пред уреждането на израелско-палестинския конфликт. По време на Шестдневната война през 1967 г. Израел превзе Източен Ерусалим, а през 1980 г. анексира едностранно тази част от града, която палестинците искат за столица на бъдещата си държава - ход, който не е признат и бе осъден от голяма част от международната общност.", "date": "2017.12.21", "title": "Общото събрание на ООН прие резолюция, осъждаща признаването  от САЩ на Йерусалим за столица на Израел"}
{"url": "http://www.faktor.bg/bg/articles/toma-bikov-tsyaloto-govorene-na-bsp-i-prezidenta-za-moratoriuma-beshe-spekulativno", "text": "Приватизацията е инструмент за провеждане на държавна политика, но изпълнението ѝ е било опорочено. Освен това този процес бе забавен много от няколко правителства на БСП. Така депутатът от ГЕРБ Тома Биков коментира извършената приватизация на държавни предприятия в края на миналия век в студиото на \"Денят ON AIR\". \"Приватизацията като инструмент е трябвало да бъде използвана в началото на Прехода, а именно 90-те години. След като този процес започна, той бе извършен с немалко порочни практики. Днес има негативно настроение против инструмента, но всъщност са виновни самите изпълнители\", каза още народният представител. Той уточни, че има разследвания срещу държавни служители за порочни практики, но те са спрени, защото тяхната давност е изтекла. \"Ние искаме тези разследвания да бъдат продължени и ако някой е направил престъпление, трябва да бъде наказан\", допълни Биков. Според него управлението на този кабинет може да се опише с думата \"промяна\", защото е имало много сериозен положителен обрат както във вътрешната политика на страната, така и във външната. \"С изборите в началото на тази година се върна двублоковото управление. Двете големи партии - ГЕРБ и БСП, застанаха съответно в управлението и опозицията. Скандалите в коалиционно правителство пък са нещо нормално. Понякога все пак се прескачат определени граници. Ще си пожелая през 2018 г. да има по-малко скандали\", обяви Биков пред Bulgaria ON AIR. Гостът в студиото на \"Денят ON AIR\" не пропусна да изрази своето мнение и за пропадналия здравен мораториум върху иновативните лекарства. \"Ние си носим вината за това, че не успяхме да обясним на хората какво целим с мораториума. Затова трябваше да направим крачка назад. Не сме искали да ощетим тежко болен човек. Голямата цел на мораториума бе да бъдат запушени определени душки в Здравната каса, от които изтичат пари\", отбеляза депутатът от ГЕРБ. Той заяви, че цялото говорене на БСП и президента Румен Радев е било спекулативно. Освен това темата е била много сложна и много чувствителна за обществото, а това предизвикало и неприемането на мораториума.", "date": "2017.12.21", "title": "Тома Биков: Цялото говорене на БСП и президента за мораториума  беше спекулативно"}
{"url": "http://www.faktor.bg/bg/articles/novini/balgariya/tsatsarov-rashkov-da-ne-zhivee-sas-samochuvstvieto-che-az-tryabva-da-otgovaryam-na-signalite-mu", "text": "„Не съм забранил достъпа на Бюрото до веществени доказателствени средства, възпроизвел съм разпоредба на чл.198 от НПК. Ако бъде променена, ще издам указание в съответствие с нея\". Това обяви главният прокурор Сотир Цацаров на съвместно заседание на парламентарните комисии за контрол над службите за сигурност и по вътрешна сигурност и обществен ред, като така продължи задочния си спор с шефа на Националното бюро за СРС-та Бойко Рашков, който преди време обяви, че обвинител №1 е забранил да се предоставят документи на какво основание се иска подслушване. „Да се спекулира, че главният прокурор е блокирал достъпа на Бюрото до веществени доказателствени средства и така му е попречил е меко казано неистина. Изключително силно в публичното пространство от Бойко Рашков бе посочено, че Прокуратурата блокира работата на Бюрото или както бе казано от телевизионния екран, че от главния прокурор е забранен достъпа на Бюрото до веществени доказателства\", изтъкна Сотир Цацаров. „Изключително съм радостен, че днес г-н Рашков се поправи и разбра, че това е указание, макар че каза, че е указание с характер на заповед. Това указание беше раздадено на всички членове на комисиите. Това е единствения начин да се разбере за какво става дума. Мисля, че то е достъпно и за медиите\", обясни главният прокурор. „Нито веднъж до последните изказвания на Бойко Рашков в Народното събрание, особено пред медиите, не стана дума, че това указание пречи на членовете на Бюрото да работят\", заяви Сотир Цацаров. „Любопитно е, че тезата, че указанието пречи съвпада със споровете в пленарна зала\", каза още той. „Моля, да не се живее със самочувствието, че на сигналите на председателя на Бюрото трябва да реагира главният прокурор. Законът не е такъв. Всеки сигнал отива в компетентната прокуратура и тя се произнася с постановление\", заяви той. „На сигналите е отговорено, но не от главния прокурор, защото такъв е законът, нищо че Бойко Рашков винаги ги изпраща до мен\", обясни Сотир Цацаров. „От телевизионния екран бе направена спекулата, че едва ли не веществени доказателствени средства, които документират разговори на лидер на парламентарно представена партия са изтекли в интернет и техният източник е Прокуратурата\", посочи главният прокурор. Въпросното досъдебно производство е прекратено. Всички класифицирани материали са били декласифицирани и изпратени в Народното събрание, в парламентарна анкетна комисия. Тези материали са явни, престояли са в Народното събрание, поне година. Когато бъде обвинявана институцията, която ръководя, моля да се работи с факти\", каза още главният прокурор.", "date": "2017.12.21", "title": "Цацаров:  Рашков да не живее със самочувствието, че аз трябва да отговарям на сигналите му"}
{"url": "http://www.faktor.bg/bg/articles/novini/svyat/arestuvaha-nad-30-srabski-granichari-ot-kalotina-gradina", "text": "При операция на сръбската полиция днес са били арестувани 6-има служители на граничната полиция на контролния пропускателен пункт \"Градина\" на границата с България. Задържани са още 12 служители на митницата в Димитровград и 13 души, заподозрени в даване на подкупи, предава „Танюг\", цитирана от БНР. Заради операцията пунктът \"Градина\" беше временно затворен и се образуваха опашки от автомобили. Задържаните полицаи и митничари са заподозрени, че от юли 2016-а до септември 2017 година са позволявали на останалите арестувани да внасят от България стоки, чиято продажба е забранена или ограничена, или да внасят стоки с частично или пълно избягване на полагащите се мита.", "date": "2017.12.21", "title": "Арестуваха над 30 сръбски граничари от \"Калотина-Градина\""}
{"url": "http://www.faktor.bg/bg/articles/novini/svyat/-ikonomist-makron-promeni-imidzha-na-svoyata-strana", "text": "Списание \"Икономист\" определи Франция за страна на 2017 г. заради избирането за президент на Еманюел Макрон, който е \"измел стария режим\", предаде Франс прес.  \"Франция опроверга очакванията\", отбелязва влиятелното британско издание в редакционен коментар. В него се припомня как бившият банкер спечели изборите, а неговата партия е обрисувана като новобранец в политиката, победил старата гвардия на парламентарните избори.  Припомня се още, че движението на Макрон е смазало крайната националистка Марин Льо Пен, която, според \"Икономист\", е щяла да разруши ЕС, ако е била избрана за президент.  Списанието смята, че новият държавен глава на Франция, освен предложените реформи, сред които и тази за по-гъвкав пазар на труда, е трансформирал националния политически дебат и е дал надежда на онези, които мислят, че разделението ляво-дясно е по-маловажно от това между отвореност и изолация.  Френският президент промени имиджа на своята страна, която изглеждаше неподатлива на реформи, заклещена между склерозата и ксенофобията, коментира \"Икономист\".  Сред държавите, \"отличили\" се тази година, са и Бангладеш, защото прие бежанци рохинги, Аржентина заради избирането на Маурисио Макри за президент, и Южна Корея заради политическите реформи, извършени на фона на заплахите от Северна Корея.  Отличието \"страна на годината\" се присъжда от списание \"Икономист\" от 2013 г. на държава, която през изминалите 12 месеца е преживяла забележителна промяна или е направила света по-добър. Британското издание призна, че е допуснало грешка през 2015 г., когато страна на годината стана Мианма заради прехода от диктатура към подобие на демокрация.  \"Не предвидихме колко ще се влоши отношението към рохингите\", отбелязва \"Икономист\".", "date": "2017.12.21", "title": "\"Икономист\": Макрон промени имиджа на своята страна"}
{"url": "http://www.faktor.bg/bg/articles/novini/svyat/novo-silno-zemetresenie-v-iran", "text": "Ново земетресение разтресе Иран.  Припомняме, че силен земен трус бе регистриран вчера в 23:27 часа местно време.  Сега земетресението е ударило западната иранска провинция Керманшах, близо до границата с Ирак.  Засега няма данни за жертви.  Трусът е бил с магнитуд 5,2. Спасителни екипи са били изпратени в град Кухбанан, където е бил епицентърът на земетресението.", "date": "2017.12.21", "title": "Ново силно земетресение в Иран"}
{"url": "http://www.faktor.bg/bg/articles/novini/svyat/varshava-zastava-tvardo-zad-sadebnata-si-reforma", "text": "Варшава посрещна твърдо решението на Брюксел да задейства безпрецедентна наказателна процедура срещу страната.  Европейската комисия задейства \"ядрения вариант\" срещу Полша заради 13 закона, които нарушават върховенството на закона и разделението на властите.  Президентът Анджей Дуда обвини лидерите на Европейския съюз, че лъжат за събитията в Полша, а законите не застрашават демокрацията. Той подчерта, че поляците са били вдъхновени за правосъдната реформа от практиката в други европейски страни. Полският президент Анджей Дуда зае твърдо страната на правителството, което не се отказва от съдебната реформа. След заплахата за санкции от Брюксел, Дуда обяви, че в същия ден е подписал два спорни закона, които върна в края на юли, по време на масови протести. Приети набързо, без обществен дебат, те поставяха под политически контрол Националния съдебен съвет и Върховния съд. Единият овластяваше президента и министъра на правосъдието, който в Полша е и главен прокурор, да назначават членовете на Върховния съд. Двата закона са преработени, каза Дуда. Той отхвърли идеите, че промените в съдебната система нарушават принципите на демокрацията в Полша. По-късно, в емоционално телевизионно изявление, Анджей Дуда обвини европейските лидери, че лъжат в твърденията, че промените нарушават върховенството на закона в Полшаи в решението за санкции има много лицемерие.", "date": "2017.12.21", "title": "Варшава застава твърдо зад съдебната си реформа"}
{"url": "http://www.faktor.bg/bg/articles/obshtestvo/zakon-i-red/prokuraturata-startira-proverka-po-doklada-na-turskite-sluzhbi-za-bulgartabak", "text": "Прокуратурата започва проверка по доклада на турските служби, в който пише, че \"продуктите, идващи от българската компания \"Булгартабак\", са се превърнали в източник на контрабанда в Турция\", съобщава \"Дневник\". Това обяви главният прокурор Сотир Цацаров по време на брифинг в МВР.  Той уточни, че тепърва докладът ще бъде изискан от Интерпол през МВР, защото полученото в държавното обвинение нямало автор. Цацаров не се съмнявал, че става въпрос за доклада на турските служби, но все пак трябвало да се мине по официалния ред. Докладът, който беше оповестен у нас преди повече от месец, пристигна официално в прокуратурата в четвъртък привечер. Данните на турските служби са били изпратени и до Интерпол още през лятото, но досега нямаше никаква реакция от властите у нас. Миналата седмица вътрешният министър Валентин Радев заяви, че се е запознал с доклада, за който първоначално твърдеше, че не съдържа твърдение, свързано с \"Булгартабак\", и обяви, че ще питат компанията за констатациите на турските служби.", "date": "2017.12.21", "title": "Прокуратурата стартира проверка по доклада на турските служби за \"Булгартабак\""}
{"url": "http://www.faktor.bg/bg/articles/redovnite-poleti-po-avioliniyata-sofiya-odesa-zapochvat", "text": "Първият редовен полет по маршрута София - Одеса - София, по който е назначен въздушният превозвач \"България Ер\", ще бъде изпълнен на 22 декември, съобщиха от пресслужбата на кабинета. Стартът на линията е по инициатива на вицепремиера Валери Симеонов. Проектът е осъществен с активното съдействие на министъра на финансите Владислав Горанов и министъра на транспорта, информационните технологии и съобщенията Ивайло Московски, уточниха от МС. Линията ще подобри свързаността между двете държави и ще позволи на историческите български общности в Украйна да заздравят своите връзки с родината. Така ще се създаде възможност учещите и работещи в България бесарабски българи да избегнат тежкото 10-12 часово пътуване с автобус. През юни с промяна в Закона за трудовата миграция и трудовата мобилност и в подзаконовата нормативна уредба беше облекчено договарянето със сезонни работници, което позволи в летния туристически сезон 2017 над 3000 граждани на Украйна и Молдова, от български произход, да работят у нас. Новата въздушна линия ще позволи по-високата им мобилност през 2018 г., както и развитието на двустранните туристически и икономически отношения с Украйна и Молдова, добавиха от МС.", "date": "2017.12.21", "title": "Редовните полети по авиолинията София - Одеса започват"}
{"url": "http://www.faktor.bg/bg/articles/eliminiraha-levski-ot-kupata-na-pretendentite", "text": "\"Левски\"- София отпадна от турнира за Купата на претендентите, след като загуби от холандския Орион (Дьотинхем) с 0:3 (25:27, 20:25, 21:25) в мач-реванш от 1/16-финалите на турнира и не спечели „златния“ гейм с 13:15, пише Канал 3. \"Сините\" стартираха силно в първата част, но противникът взе инициативата.  Домакините изградиха устойчив аванс, която левскарите намалиха. При 18:18 те изразниха и излязоха напред в резултата. Играта тръгна точка за точка, но \"лалетата\" успяха да триумфират при 27:25. Във втория гейм \"оранжевите\" започнаха с добър аванс, който остана такъв до края и дръпнаха на 2:0. Холандците можеха да поведе и не позволи на съперника да намали дистанцията. В „златния гейм“ възпитаниците на Владо Николов бяха с разлика от 2-3 точки, но Орион ги застигна. Резултатът бе точка за точка, а във важните ситуации „лалетата“ съумяха да спечелят мача след разлика в резултата. Най-резултатни за \"сините\" бяха Евгений Банов и Смилен Мляков с по 15 точки (2 аса, 3 блокади) (1 ас, 2 блокади). За домакините Йорис Марселис приключи с 21 точки (3 аса, 2 блокади). На 1/8-финалите волейболистите на Орион ще срещнат Газпром-Югра (Сургут).", "date": "2017.12.21", "title": "Елиминираха \"Левски\" от Купата на претендентите"}
{"url": "http://www.faktor.bg/bg/articles/layf-stayl/klyuki/i-staloun-obvinen-v-seksualno-nasilie", "text": "Полицията в Санта Моника, Калифорния, потвърди, че разследва Силвестър Сталоун за сексуално нападение. 50-годишна актриса се е оплакала миналия месец. Тя твърди, че актьорът я е нападнал в офиса си в Санта Моника през 1990 г., съобщи Контактмюзик. Случаят ще бъде разследван, макар и да е трудно да бъдат събрани доказателства за толкова старо провинение. След края на разследването прокуратурата ще прецени дали да бъдат повдигнати обвинения. Според запознати със случая Силвестър Сталоун е имал връзка с жената и дори я взел със себе си в Израел, докато снимал \"Рамбо III\".  Той се разделил с нея, когато разбрал, че съпругът й е разстроен от връзката им, макар и вече да не живеел с нея. Сталоун се опасявал, че съпругът може да е свързан с хвърления в двора му коктейл \"Молотов\". Ако разследването установи, че обвиненията не са верни, статутът на Сталоун ще бъде променен на жертва. Адвокатът му вече каза, че ще настояват жената да бъде обвинена за подаване на лъжлива информация. Преди месец говорител на актьора заяви, че подобно нещо \"никога не се е случвало\".", "date": "2017.12.21", "title": "И Сталоун обвинен в сексуално насилие"}
{"url": "http://www.faktor.bg/bg/articles/kevr-tsenite-na-parnoto-toplata-voda-i-toka-nyama-da-se-promenyat-do-1-vi-april", "text": "Цените на парното, топлата вода и електроенергията няма да се променят поне до 1-ви април. Това съобщиха от Комисията за енергийно и водно регулиране, предаде БНР. \"Хората трябва да бъдат наистина спокойни, че в рамките на отоплителния сезон няма да има промяна нито на цената на парното отопление, нито на цената на електрическата енергия\", увери председателят на регулатора Иван Иванов.  Той допълни, че ако ситуацията позволява, цените ще останат без промяна и след 1-ви април.  На закрито заседание на 28-ми декември в комисията ще вземат окончателно решение за цената на природния газ за първото тримесечие на следващата година, влизаща в сила от 1-ви януари. Очаква се тя да бъде повишена с близо 3 на сто.  От обществения доставчик \"Булгаргаз\" предупредиха, че ако бъде утвърдена тази цена, тя ще донесе загуби на дружеството в размер на 4 милиона лева. От регулатора обаче, поне засега, не са склонни да повишат цената на природния газ с повече от предварително планираното - 2,8 на сто. Възможно е увеличението да бъде дори по-малко.", "date": "2017.12.21", "title": "КЕВР: Цените на парното, топлата вода и тока няма да се променят до 1-ви април"}
{"url": "http://www.faktor.bg/bg/articles/tsatsarov-razporedi-proverka-na-peshehodnite-pateki-zaradi-uvelicheniya-broy-intsidenti", "text": "Главният прокурор Сотир Цацаров е разпоредил проверка на всички пешеходни пътеки в страната заради увеличения брой на инциденти, станали в последно време. В проверката ще участва и Министерството на вътрешните работи, като ще бъдат издавани предписания на общините, където пешеходните пътеки не са в добро състояние, предаде БНР.  Проверката на прокуратурата и МВР ще продължи до края на февруари. Целта на действията е да се отчете дали са изпълнени критериите за мястото на пешеходните пътеки и дали тези от тях, които са тип \"зебра\", са сигнализирани със светлинни знаци.  На местата, където има нарушения, ще има писма от МВР и Прокуратурата с  предложения до задължените да поддържат маркировката. В случай на неизпълнение обаче, ще има и санкции, обясниха от Министерството на вътрешните работи.  От своя страна министър Валентин Радев обясни, че в селата тежките пътно-транспортни произшествия завършват по-често със смърт, отколкото в градовете. В населените места, до момента, тежките катастрофи са 4038, посочиха от Министерството на вътрешните работи.", "date": "2017.12.21", "title": "Цацаров разпореди проверка на пешеходните пътеки заради увеличения брой инциденти"}
{"url": "http://www.faktor.bg/bg/articles/obshtestvo/zakon-i-red/serien-iznasilvach-v-plovdiv", "text": "Полицията в Пловдив издирва изнасилвача на 21-годишна жена, която снощи е била нападната в кв. \"Кючук Париж\", пише \"24часа\". Мъжът влязъл в колата на младата жена и я насилил. Според разследващите възможно е това да е същият човек, който на 8 декември се гаврил с друга пловдивчанка на 18 г., тъй като начинът на извършване на престъплението е един и същ. И тогава непознат влязъл в автомобила на момичето и го изнасилил. От районната прокуратура в Пловдив заявиха, че и по двата случая са образувани досъдебни производства. Арестуван все още няма.", "date": "2017.12.21", "title": "Сериен изнасилвач в Пловдив?"}
{"url": "http://www.faktor.bg/bg/articles/goranov-izstrelite-sreshtu-danachniya-sa-izstreli-sreshtu-darzhavata", "text": "\"Изстрел срещу държавата, който няма да остане без твърдия й отговор\", така нарече стрелбата срещу данъчния служител Ивайло Стаменов министърът на финансите Владислав Горанов след среща на премиера със служители на НАП, на прокуратурата и МВР. Главният прокурор Сотир Цацаров заяви, че за първи път от много време има посегателство не срещу личността, не срещу служителя, а срещу държавата. Той го нарече \"нагло\", \"демонстративно\" и обеща да се отговори изключително твърдо. \"Работят най-добрите екипи на Столична дирекция. Държавата е в състояние да защити хората, които работят за нея\", заяви Цацаров. Шефът на НАП Галя Димитрова заяви че и за нея, и за колегите й е изключителен шок посегателството срещу колегата им, но това не означавало, че данъчните ще спрат да си изпълняват задълженията и да работят срещу тези, които не искат да спазват закона.  Вътрешният министър Валентин Радев пък обяви, че срещу този изстрел в лицето на държавата реакцията ще бъде не само да се намерят извършителите, но и поръчителят.  Горанов каза в заключение, че \"отговорът на всички въпроса ще ги видите в действие през следващите дни\".", "date": "2017.12.21", "title": "Горанов: Изстрелите срещу данъчния са срещу държавата"}
{"url": "http://www.faktor.bg/bg/articles/obshtestvo/zakon-i-red/parlamentat-zabrani-manipulatsiyata-na-kilometrazha-na-prevoznite-sredstva", "text": "Забранява се манипулацията на километража на МПС, с изключение на смяната му при установена повреда. Това решиха депутатите с окончателни промени в Закона за движение по пътищата, предаде \"Фокус\".  Смяната му ще се удостоверява с декларация от извършилия ремонта, в която са посочени датата, показанието на стария и на поставения километраж. С друга поправка в закона, удостоверенията за техническа изправност и знаци за периодичен преглед на МСП ще запазват валидността си при промяна на собственика му. В такива случаи регистрационните номера няма да се подменят.  ИА „Автомобилна администрация“ ще води регистър на извършените периодични технически прегледи.  Директорът на агенцията ще има право да обяви за невалидно удостоверението за техническа изправност, когато МПС не е било представено за преглед или издадените документи не съответстват на категорията на МПС.", "date": "2017.12.21", "title": "Парламентът забрани манипулацията на километража на превозните средства"}
{"url": "http://www.faktor.bg/bg/articles/tiyneydzhar-otsela-sled-skok-ot-8-miya-etazh-na-blok-v-dobrich", "text": "17-годишно момче е скочило от 8-мия етаж на жилищен блок в Добрич. Прието е в болница без опасност за живота, съобщиха от Областната дирекция на МВР в града. Вчера, около 11:15 часа, е получено съобщение за пострадало 17-годишно момче на ул. \"Хан Тервел\" в Добрич. Установено е, че около 11:10 часа детето е скочило от апартамент, който се намира на 8-мия етаж в жилищния блок. Момчето е паднало върху лек автомобил \"Шевролет\" с добричка регистрация. Тийнейджърът е настанен в МБАЛ-Добрич с множество прорезни рани и фрактура на прешлен, без опасност за живота му.  По случая е образувано досъдебно производство.", "date": "2017.12.21", "title": "Тийнейджър оцеля след скок от 8-мия етаж на блок в Добрич"}
{"url": "http://www.faktor.bg/bg/articles/kzk-nalozhi-sanktsii-na-evn-i-chez", "text": "Комисията за защита на конкуренцията наложи санкции за извършени нарушения по чл. 21 от ЗЗК на разпределителните и снабдителните предприятия от икономическите групи ЕВН и ЧЕЗ. Това съобщиха от пресцентъра на КЗК. Комисията е установила, че предприятията във всяка от икономическите групи, прилагат обща стратегия и практики с които дискриминират независимите търговци. По същество те ограничават търговията с електрическа енергия по свободно договорени цени. Поведението на дружествата се проявява във връзка с преминаването на стопански потребители от доставка по регулирани към доставка по свободно договорени цени. То може да предотврати, ограничи или наруши конкуренцията на пазара на търговия с електрическа енергия по свободно договорени цени и да засегне интересите на потребителите.  Решенията могат да бъдат обжалвани от страните и всяко трето лице, което има правен интерес, в 14-дневен срок, който започва да тече от съобщаването им по реда на АПК, а за третите лица - от публикуването в електронния регистър на Комисията.", "date": "2017.12.21", "title": "КЗК наложи санкции на ЕВН и ЧЕЗ"}
{"url": "http://www.faktor.bg/bg/articles/obshtestvo/zakon-i-red/7000-leva-globa-za-manipulirane-na-kilometrazha-na-kolata", "text": "7000 лева ще бъде глобата за манипулиране на километража на колата - това гласят промените в приетия на второ четене Закон за движение по пътищата. Поправките влизат в сила от юни 2018-та година. 1500 лева пък ще бъде глобата за техническото лице, което не отрази правилно показанията на километража при прегледа. Целта на промените е да се подобрят изискванията към техническите прегледи и пунктовете. Затова се разширяват правомощията на „Автомобилна администрация“. За тази цел при фиктивен технически преглед на автомобил регистрацията му ще се прекратява чисто служебно, защото реално не е извършен такъв. Въвежда се и допълнителен преглед, когато е настъпила временна неизправност на колата следствие на катастрофа или пък при изменения на конструкцията. Разширява се и кръга от МПС-та, които ще подлежат на технически преглед, като се включат и най-рисковата група от участници в движението – двуколесни и триколесни превозни средства, високоскоростни трактори, мотопеди и атракционни МПС-та. Между 500 и 1500 лева ще бъде глобата пък за неукрепен товар. От БСП възразиха, че така под ударите на закона попадат не само камионите, но всички шофьори, включително и ако не са укрепили ските си. На свой ред главният секретар на Агенцията „Автомобилна администрация” Дамян Войновски обясни, че става дума обемни товари, които не са обезопасени правилно. Скоро наредбите ще бъдат пуснати за обществено обсъждане. Така 500 лева ще е глобата при незначителна неизправност.Тя скача на 1000 лева при значителни и до 1500 лева при опасни неизправности при укрепването на товара. Всички тези санкции влизат в сила от май 2018-та", "date": "2017.12.21", "title": "7000 лева глоба за манипулиране на километража на колата"}
{"url": "http://www.faktor.bg/bg/articles/novini/balgariya/anonimen-signal-za-bomba-evakuira-patnitsi-na-letishte-varna", "text": "Около 20.30 ч. снощи е постъпил анонимен сигнал за бомба на територията на летище Варна, съобщи пресцентърът на летището.  Хората, намиращи се в сградата са били евакуирани, а компетентните органи са извършили всички необходими проверки за сигурност. Пристигналите на място полицейски екипи, не са открили взривно устройство.  Претърсването е приключило към 23 ч. и 20 мин., а по случая има и задържан. Заради инцидента полетите от Варна за София са излетели с два часа закъснение.", "date": "2017.12.21", "title": "Анонимен сигнал за бомба евакуира пътници на летище Варна"}
{"url": "http://www.faktor.bg/bg/articles/izbori-za-regionalen-parlament-v-kataluniya-vizhda-li-se-razvrazka-na-krizata", "text": "Каталунците гласуват за местен парламент. Предсрочните избори бяха свикани от испанския премиер Мариано Рахой, който пое директен контрол над областта. До безпрецедентното решение се стигна, след като богатият североизточен регион обяви независимост след референдум, обявен от Мадрид за незаконен. Социологическите проучвания в навечерието на вота показват равна подкрепа за сепаратистите и подръжниците на съюза. Зад тези резултати прозира дълбокото разделение сред самите каталунци. Очертава се фрагментиран нов парламент и мъчително, а може би дори невъзможно формиране на управляваща коалиция. Предсрочните избори са очаквана развръзка в каталунската криза, която разтърси не само Испания, но и цяла Европа. Възможно е обаче резултатите от вота само да заплетат ситуацията в автономната област. Шансът изборите да излекуват дълбокото политическо разделение е малък, смятат анализатори. Поддръжниците на целостта на Испания смятат, че гласът им е бил заглушаван. В същото време сепаратистки настроени каталунци протестират срещу ареста на част от лидерите им.  \"Винаги сме протестирали мирно, но те ни наричат бунтовници и терористи. Затова лидерите ни са в затвора\", казва жена, която подкрепя Пучдемон  Седем политически партии се очаква да спечелят места в парламента в Барселона, но нито една от тях няма да е дори близо до мнозинство. Най-вероятно в бъдещето регионално правителство ще трябва да участват поне три партии. Всяка от тях има различни възгледи за бъдещето на автономната област и за това кой да е следващият президент. След като обяви предсрочни избори, Мариано Рахой се закани да победи сепаратистите. \"Трябва да възстановим Каталуния от вредите, нанесени й от сепаратистите. Сепаратизмът носи несигурност и нестабилност. И двете карат финансовите институции да се местят в други региони в Испания\".   Според проучванията партията на Рахой няма шанс за победа. Единствената възможност би била да формира общ блок с останалите юнионисти.", "date": "2017.12.21", "title": "Избори за регионален парламент в Каталуния: вижда ли се краят на кризата"}
{"url": "http://www.faktor.bg/bg/articles/zamestnik-na-tereza-mey-hvarli-ostavka-zaradi-seks-skandal", "text": "Деймиън Грийн - заместник на британския премиер Тереза Мей и неин ключов съюзник в правителството, подаде оставка снощи заради секс скандал, съобщава Ройтерс, цитиран от \"Дарик\". Грийн се разделя с поста си по настояване на министър-председателката.  Полицията го разследва заради непристойно поведение и притежание на порнографско съдържание на служебния му компютър, когато е бил депутат в Камарата на общините през 2008 година. Срещу Грийн бяха повдигнати обвинения миналия месец, а той направи публични изявления, които Мей смята за подвеждащи и неточни. През ноември 31-годишната журналистка и активистка Кейт Молтби разказа, че е станала жертва на сексуален тормоз от страна на политика. Тя твърди, че през 2015 той небрежно опипал коленете й по време на среща в бирария, а година по-късно й написал неприличен SMS. Грийн й поднесе извиненията си, макар да не признава действията си.", "date": "2017.12.21", "title": "Заместник на Тереза Мей хвърли оставка заради секс скандал"}
{"url": "http://www.faktor.bg/bg/articles/taksita-na-protest-v-sofiya-iskat-nova-tarifa", "text": "Таксиметрови шофьори се събират на протест пред Столична община. Те ще настояват да се въведе минимална цена за превоз на пътници, предаде БТВ. Според водачите тя трябва да бъде 1 лев на километър през деня и 1,14 през нощта. Сега средно плащаме съответно 0,79 лв. и 0,90 лв. За Спас Атанасов от Камарата на таксиметровите водачи и превозвачи сегашните тарифи са \"прекалено ниски\". \"Фирмите, за да спечелят, предлагат по-ниска цена, тази цена е под себестойност и таксито и колата са на загуба\", заяви той. От Столичния общински съвет обявиха, че вече е поръчан експертен анализ за определяне на максимална и минимална тарифа. \"Не можем просто да се доверим на някакви твърдения, че тази или онази цена е справедлива - това трябва да бъде направено със съответната финансова обосновка от специалисти\", допълни Емен Герджиков, председател на Столичен общински съвет. Решение за евентуално въвеждане на минимална цена за такситата и за промяна на максималната в София столичните общинари трябва да вземат до края на януари.", "date": "2017.12.21", "title": "Таксита на протест в София - искат нова тарифа"}
{"url": "http://www.faktor.bg/bg/articles/novini/svyat/polsha-se-yadosa-na-es-obvini-go-v-litsemerie", "text": "Президентът на Полша Анджей Дуда обвини лидерите на Европейския съюз, че лъжат, като твърдят, че промените в полската съдебна система застрашават върховенството на закона и демократичните принципи, предадоха Асошиейтед прес и АФП, посочва БТА.  Дуда каза, че не разбира решението на Европейската комисия да задейства процедура по член 7 от договора за ЕС и добави, че то е чисто политическо. Според него в това решение има много \"лицемерие\".", "date": "2017.12.21", "title": "Полша се ядоса на ЕС, обвини го в лицемерие"}
{"url": "http://www.faktor.bg/bg/articles/novini/svyat/trus-5-3-po-rihter-udari-kosta-rika", "text": "Земетресение от 5,3 по Рихтер беше регистрирано в южната част на Коста Рика по тихоокеанското крайбрежие на централноамериканската страна, предаде БТА. Засега няма данни за пострадали и разрушения от природната стихия. Епицентърът е бил в Тихия океан на 38 км западно от брега на южната провинция Пунтаренас и на дълбочина 10 км, уточнява националната сеизмологична служба на Коста Рика. Трусовете са били слабо усетени в централната част на страната, където е разположена и столицата Сан Хосе.", "date": "2017.12.21", "title": "Трус 5.3 по Рихтер удари Коста Рика"}
{"url": "http://www.faktor.bg/bg/articles/izdignaha-zhirinovski-za-kandidat-za-prezident-na-rusiya", "text": "Участниците в 31-ия конгрес на Либералнодемократическата партия на Русия (ЛДПР) избраха единодушно председателя й Владимир Жириновски за неин кандидат на предстоящите президентски избори, предаде ТАСС. Жириновски ще се кандидатира за шести път за държавен глава. Досега той е участвал в почти всички президентски избори. Единственото изключение беше през 2004 г. Тогава от името на ЛДПР се яви депутатът Олег Малишкин. Председателят на ЛДПР постигна най-добрия си резултат на изборите през 2008 г., когато зае трето място с над 9 на сто от гласовете. Ексцентричният руски политик е познат у нас с антибългарските си изказвания. В края на 2014 г. той заяви, че \"българите трябва да пълзят в краката на Русия\", а в началото на 2016 г. Жириновски призова България да напусне НАТО, като това ще бъде сигнал за Кремъл да ни предложи по-евтин газ. В Москва се открива конгресът на руската партия \"Яблоко\", който официално ще издигне кандидатурата за президент на нейния основател Григорий Явлински, определен още преди година. Партията на растежа също се събира на конгрес в руската столица. Очаква се нейния председател Борис Титов да бъде утвърден за кандидат за президент. Титов е пълномощник на президента Владимир Путин по защита на правата на предприемачите. Изборите за президент на Русия са насрочени за 18 март.", "date": "2017.12.21", "title": "Жириновски отново кандидат за президент на Русия"}
{"url": "http://www.faktor.bg/bg/articles/d-r-tsveteslava-galabova", "text": "Хората, не вярват на институциите, това показват случаи като този с Далма. Това лаконично посочи д-р Цветеслава Гълъбова, , психиатър и съдебен експерт. Особено в провинцията хората са тотално обезверени и отчаяни, че вече са  се заели с раздаването на правосъдие, което в една цивилизована държава означава едно – отсъствие на институции, каза още тя и добави, че въпреки това не трябва да се отказваме да решаваме проблемите по правовия ред.  Д-р Гълъбова посочи, че наистина не е изненада, че престъплението е извършено от близък човек, но може да се правят предположение защо е извършил това деяние и какви са мотивите му да извърши толкова тежко престъпление.  Лицето му за пред близките е било едно, но е имал и друго лице. Това е толкова изродско престъпление – чрез задушаване, защото детето е преживяло ужас, причинен от човек, на когото се е доверявало и е обичало може би. Само човек с личностна патология може да извърши такова тежко престъпление. Не е изключено да е имал психичен проблем, но има достатъчно много почтени психиатри, които ще кажат това, коментира психиатърът.  По думите на д-р Гълъбова майката е много пъти жертва, не само заради обвиненията, че е оставила детето си само през нощта, но и заради обстоятелството, че се е предоверила на този човек, че не е направил правилната преценка за своя биологичен роднина. Подобни случаи ни показват, че нещата ще стигнат до критична точка, ако не се вземат еволюционни мерки.  Нека да се опитаме да бъдем по-добри и въпреки всичко да си търсим правата по правовия ред, това е нашето общество, няма да дойдат марсианци, за да го променят, призова на финала на разговора д-р Гълъбова.  Както стана ясно от репортажа на Нова ТВ все още няма информация за мотивите за убийството на Дамла, въпреки че обвиняемият е направил пълни самопризнания. Хората в Момчилград обаче продължават да са притеснени защото не са чули още какви са мотивите, за да извърши този човек това тежко престъпление.  Чакаме органите да си свършат работата и да обявят какви са мотивите за жестокото убийство – кой, къде, как и защо го е направил. Самопризнанието не е доказателство. Версията, че може да е психопат ни притеснява, че може да бъде пуснат на свобода…Ами тогава може някой от нас да го убие, ако го пуснат след 6 месеца от затвора като психопат, макар че не сме чули за него нищо лошо. Досега се страхувахме от уличните кучета, а сега вече ще се страхуваме, че има убиец сред нас, коментират жители на Момчилград. В същото време майката на Мехмед, направил самопризнания за жестокото престъпление, смята, че той не може да е извършил убийството. Според нея някой вероятно го е уплашил и това го е принудило да направи самопризнанията.", "date": "2017.12.21", "title": "Д-р Гълъбова: Само човек с личностна патология може да извърши такова изродско престъпление като в Момчелград"}
{"url": "http://www.faktor.bg/bg/articles/novini/balgariya/yotova-iska-promyana-v-tri-zakona-ochakvano-napadna-gerb", "text": "Трябва да има промяна поне в три закона, за да се ускори получаването на българско гражданство. Сега се чака по две - три години, каза вицепрезидентът Илияна Йотова пред БТВ. По думите й това са законите за българското гражданство, за българите в чужбина и за чужденците в България.  Тя обясни и един парадокс. В приетия през 2000 г. Закон за българите в чужбина има текст, че трябва да се създаде Национален съвет, но такъв няма. В същото време не е казано, че трябва да има Агенция за българите в чужбина, но такава е създадена. Вицепрезидентът коментира и актуални политически въпроси. Според нея се води кампания срещу президента Румен Радев. \"Не виждам между двете четения в парламента на антикорупционния закон да се получи голяма дискусия\", каза Йотова по повод намерението на Радев да наложи вето след приемането на закона. Вицепрезидентът смята, че в него не се дава гаранции на хората, които ще подават сигнали срещу корупция. \"Но нека изчакаме аргументите на президента\", добави Йотова. \"Дано проблема с лекарствата не се замете под килима\", сподели тя по повод решението на парламент да падне мораториума върху иновативните медикаменти. \"Кой има интерес да няма иновативни лекарства\", попита вицепрезидентът. Вицепрезидентът коментира отношението на управляващите към \"Дондуков\" 2. \"В президентството се убедихме, че няма да дочакаме коректен тон от ГЕРБ\", обяви Йотова и добави в стил Нинова, че: \"За Цветанов Радев е ходещ кошмар - всеки ден му показва - загубих тези избори\". Последва съвет към председателя на ПГ на ГЕРБ: \"Цветан Цветанов трябва да се извини на президента. Той очевидно не си владее групата\". Запитана разделена ли е БСП, Йотова каза: \"Очевидно има проблем\". Но беше категорична, че той няма да прерасне в разделение в партията и смяна на лидера.", "date": "2017.12.21", "title": "Йотова иска промяна в три закона - очаквано нападна ГЕРБ"}
{"url": "http://www.faktor.bg/bg/articles/kola-se-vryaza-v-talpa-v-melbarn", "text": "Кола се е врязала в множество хора в центъра на Мелбърн, съобщава Франс прес, цитирана от БНР.  Най-малко 13 души са ранени и вече настанени в болница. Полицията е арестувала шофьора. Все още не е ясна причината за инцидента. Властите предупреждават да се избягва района на катастрофата. Очевидец е разказал пред местно радио, че  \"шофьорът е мачкал всеки, който му се е изправил на пътя\". Припомняме че, в края на месец януари тази година шофьор умишлено се вряза в група пешеходци на пешеходната зона на улица \"Бурк стрийт мол\" в Мелбърн. Тогава загинаха 6 души, а над 20 бяха ранени.  Мелбърн е най-големият град на австралийския щат Виктория и вторият по големина град в Австралия (след Сидни). Властите от години се опасяват от терористични атаки и през септември 2014 г. повишиха нивото на заплаха от тероризъм.", "date": "2017.12.21", "title": "Кола се вряза в тълпа в Мелбърн"}
{"url": "http://www.faktor.bg/bg/articles/obshtestvo/zakon-i-red/s-blizo-80-e-spadnal-migratsionniyat-natisk-po-balgaro-turskata-granitsa", "text": "С близо 80% е спаднал миграционният натиск по българо-турската граница, отчитат от МВР. Подобно е положението и на границата ни със Сърбия. От гранична полиция отчитат, че най-голям натиск по границите ни е имало през 2015-а. „Тогава имаме констатирани над 90 000 опита. За миналата година - близо 43 000 опита. За тази 7 800 - близо 10 пъти (по-малко). По българо-сръбската граница 1 година назад на много хора не им беше ясно, че това е един вторичен натиск\" -разказва пред БНР началникът на граничните полицаи гл. комисар Светлан Кичиков. Според вътрешния министър Валентин Радев една от основните задачи на страната в момента е спирането на завръщащите се от Сирия бойци на „Ислямска държава\", които решат да преминат през България на път за Европа. „Особено за тези между 3-5 хиляди, за които ни питат постоянно от Западна Европа. Повечето от тях са родени кой във Франция, кой в Белгия - тези, които са се радикализирали и са отишли в „Ислямска държава\". Сега като са притиснати в ъгъла в северната част ще тръгнат да се връщат\", смята Радев.", "date": "2017.12.21", "title": "С близо 80% е спаднал миграционният натиск по българо-турската граница"}
{"url": "http://www.faktor.bg/bg/articles/obshtestvo/gotovite-salati-v-magazina-v-snezhankata-nyama-mlyako-v-ruskata-yaytsa", "text": "Активни потребители“ са проучили съдържанието на 13 „Руски“ салати и 14 салати „Снежанка“. Изводът им е, че в някои липсват традиционните съставки като яйца и кисело мляко, но има много консерванти Само три от 14 марки салати „Снежанка“ съдържат кисело мляко, а в „Руските“ салати няма яйца, но има поне по три консерванта, сигнализират от „Активни потребители“. Организацията публикува ново проучване – на съдържанието на продаваните в магазините готови салати. Не са извършени лабораторни анализи, данните са от етикетите. В проучването са включени 13 марки „Руска“ салата и 14 марки салати „Снежанка“, закупени от четири търговски вериги през декември 2017 г. Според данните индустриално произведените и пакетирани „Руски“ салати изобилстват от технологични добавки като: - добавени въглехидрати – средно във всяка марка има 7,5 добавени източника на въглехидрати (минимум 5, максимум 9). Във всички изследвани марки има захар, нишесте и полизахаридни сгъстители – т.нар. гуми (карегенан, гума ксантан и/или гума гуар).  - нетрадиционни суровини – в търговските марки присъстват средно 3,8 нетрадиционни суровини. Освен вече споменатото нишесте, във всички продукти се открива соев протеин. В мнозинството (9 от 13) се влагат и свински протеин и/или колаген. - консерванти – готовите руски салати съдържат средно по три консерванта – калиев метабисулфит/сорбинова киселина/калиев сорбат, натриев нитрит и/или натриев бензоат. Само в 3 от 13 има по-малко от три консерванта. - други технологични добавки – азиатската добавка глутамат и фосфатни соли присъстват в 11 от 13 марки. Без никаква нужда се влагат между един и три вида от тези съединения, се казва в изследването. От 13 марки, само в една не е открит оцветител. Предпочитаните оцветители са кармин и каротен.  В две търговски марки на добавен силиций, което по същество е фин пясък или пепел. Що се отнася до салатите „Снежанка“, само в три от 14 марки е открито кисело мляко. Отсъствието му е „компенсирано“ с множество от технологични добавки, превръщайки готовата салата „по-скоро коктейл от химикали“, посочват от „Активни потребители“: - добавени въглехидрати – всяка изследвана салата „Снежанка“ съдържа средно по три допълнителни източника на въглехидрати – захар, царевично нишесте, гума гуар и гума касантан. - нетрадиционни суровини – отсъствието на основна суровина като киселото мляко е компенсирано с множество необичайни съставки (средно 5,2) – нишесте, сухо мляко, млечен протеин, хидрогенирана палмова или друга растителна мазнина, майонеза и дори желатин. - консерванти – открито е средно по едно съединение, обикновено това е сорбинова киселина. „Повече не е и нужно, използваните заводски рецепти не са по вкуса дори на напретенциозните бактерии“, коментират от организацията - други технологични добавки – от неспоменатите досега добавки основните са подкиселители – лимонена и оцетна киселина, които производителите използват в ролята на консерванти. В седем от 14 търговски марки се установява прибавяне на пектин. Той се използва като сгъстител, допълвайки или замествайки гума гуар, гума ксантан и желатина. „Активни потребители“ обобщава, че в „Руските“ салати се откриват шест (от седем) традиционни суровини, плюс още около 20 „нетрадиционни“. При „Снежанките“ ситуацията е аналогична – една (краставица) от двете традиционни суровини, допълнени от 11 други. Повечето нетрадиционни компоненти не са естествено получени храни, а представляват индустриално произведени хранителни/технологични добавки и/или химикали, отбелязват от организацията. Нито една от тях не подобрява качеството на продуктите и не носи каквато и да е полза за здравословното състояние на консуматорите, а само намалява себестойността и удължават трайността на продукта.", "date": "2017.12.21", "title": "Готовите салати в магазина-в \"Снежанката\" няма мляко, в \"Руската\"-яйца"}
{"url": "http://www.faktor.bg/bg/articles/politika/hlyab-i-pasti/kak-zhertvite-na-komunizma-stanaha-zhertva-i-na-privatizatsiyata-s-kompensatorni-boneve", "text": "Иво Прокопиев и Корнелия Нинова сигурно имат някакво основание да твърдят, че щом приватизацията с „компенсаторки“ е била законна, е абсурдно десетилетия по-късно някой да ги обвинява, че това им действие било неморално. Предложенията за „ревизиране“ на приватизацията могат да доведат единствено до крайно негативни последствия за икономиката и за бизнес средата. Същевременно обществото не бива да бъде разсейвано до безкрай с всевъзможни кьорфишеци и трябва да е наясно, как са протекли някои процеси в нашата близка история, най-малкото, за да не допускаме никога отново те да се повторят. Когато говорим за приватизация извършена с компенсаторни инструменти, трябва да си дадем сметка, че начинът по който тя се проведе  и позволи на всевъзможни тарикати да се облагодетелстват, но напълно законно. Това по косвен начин навреди на цялото общество. В законите за възстановяване собствеността отнета от комунистическия режим, приети през 1992 година беше записано, че собствениците, чиято собственост не може да бъде възстановена, (вероятно огромното мнозинство от прстрадалите), ще бъдат обезщетени с отделен закон. Но правителството на Филип Димитров падна в края на годината и мнозинството от БСП и ДПС не прие такъв закон. Правителството на Жан Виденов и мнозинството на БСП изобщо не желаеше да компенсира пострадалите от комунистическия режим и заложи тотално сбърканата „масова приватизация“... Когато след тоталния крах на социалистическото управление ОДС дойде на власт, комунистическият режим най-накрая бе обявен за престъпен (макар да не бе предвидена никаква санкция за тези, които публично отричат престъпния му характер). Лустрация разбира се също нямаше. Но все пак в края на 1997 г. мнозинството на ОДС гласува Закон за обезщетяване на собственици на одържавени имоти, с който пострадалите от престъпния режим трябваше да бъдат компенсирани. Щом отнетото им имущество е било унищожено, или по някаква друга причина не можеше да се върне, законът предвиждаше възможност за тези хора да получат някаква друга собственост. Но както казваше Петко Бочаров – Да, ама не! Преди всичко законът беше безкрайно закъснял. Ако към 1992 година тук там все още имаше живи пострадали от „мероприятията“ на т.н. „народна“ власт, то към края на 1997 г. тези хора - някога най-предприемчивата част от обществото, вече си бяха отишли. Но децата им, в повечето случаи бяха образовани и преди всичко честни. Някои бяха завършили чуждестранни колежи, преди тяхното затваряне през 1948 година. Други бяха намерили ниша в „неидеологическите“ професии като лекари, зъболекари, инженери. Ако в България имаше социална група, която беше запазила моралните си устои през дългите години на престъпния режим, ако имаше прослойка, която не търсеше „втория начин“ за оцеляване и развитие – това бяха най-вече правоимащите по закона за „Обезщетяване...“.  Разбира се и сред децата на пострадалите  Проф. Беров произхождаше от семейство на видни индустриалци, но неговото правителство спря реформите. Сходен е и произходът на един кмет на морската столица, който смени много партии. Но в голямата си част тези хора бяха свестни. Ако значима част от икономическите активи станеха тяхна собственост, това щеше да се отрази благотворно на цялото общество. Но както се казва, дяволът е в детайлите. За да бъде успешна, приватизацията с компенсаторни бонове тя трябваше да  бъде съчетана с още две други действия, които през първите години след 1997 г. не бяха налични:  1. „Малка“ приватизация на обекти, които правоимащите (и само те) да могат да закупуват на 100% с компенсаторни записи.  2. Борсова приватизация, при която правоимащите да могат да купуват реално търгуващи се акции. Правоимащите, както стана дума бяха предимно децата на пострадалите и самите те вече бяха в пенсионна възраст. Повечето бяха материално притиснати и не виждаха друга възможност освен да продават своите записи дори и на безценица. В продължение на 2-3 години цената им варираше между 10 и 20% от номиналната стойност. Важно е днес да се запитаме: КОЙ успя да изкупи \"компенсаторките\"? Дали това не бяха предимно тарикати натрупали състояния „на входа и на изхода“ на държавните предприятия, или лица пряко, или косвено замесени със силовите групировки? А както е видно „с просто око“ повечето от тях са били, или пряко свързани с комунистическия режим, или поне толерирани от него. Такива хора, преди всичко проведоха т.н. „работническо менажерската приватизация“. Законът им позволи да придобият и използват „компенсаторки“. Липсата на цялостна смислена стратегия (или наличието на много добре осмислена подмолна стратегия?) при прилагането на Закона за обезщетяване на собственици на одържавени имоти, позволи основният бенефициент от закона да се окажат не пострадалите от престъпния режим, а хора свързани с него! По късно, при „царското“ управление, когато най-накрая бе извършена приватизация на БТК и други значими предприятия цената на „компенсаторките“ за кратко  Но можем да предположим, че повечето от записите вече бяха продадени. Правоимащите рядко получиха справедливост. Знам за случаи, когато наследници на фабрикант успяха с продадените компенсаторки да си купят една кола и един компютър.  Може да си говорим до утре, че това е логиката на пазара. Който няма „деан“ да изчака добра цена, губи. Сигурно ще се намерят и специалисти, които да обяснят, че през 1997, 1998, 1999 и 2000 година приватизацията е трябвало да се извърши възможно по най-бързия начин и правителството не е можело да си позволи да предупреди правоимащите да не продават записите си, защото се очаква в близко бъдеще, когато се задейства борсовата приватизация, цената им да се покачи.  Но фактите са такива. Много от пострадалите от комунистическия режим не бяха обезщетени адекватно, а всевъзможни тарикати се възползваха от приетия с тази цел закон. Както често се казва в България: „Битият си е бит“.", "date": "2017.12.21", "title": "Как жертвите на комунизма станаха жертва и на приватизацията с компенсаторни записи"}
