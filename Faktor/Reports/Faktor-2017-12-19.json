{"url": "http://www.faktor.bg/bg/articles/novini/svyat/tereza-mey-prizova-tramp-da-izleze-s-predlozheniya-za-mir-v-blizkiya-iztok", "text": "Британският премиер Тереза Мей призова президента на САЩ Доналд Тръмп да излезе с предложения за постигане на мир в Близкия изток, след като той призна Йерусалим за израелска столица, предаде Ройтерс, цитиран БТА. Призивът бе отправен в телефонен разговор между двамата лидери. \"Те обсъдиха различните позиции, които имат относно признаването на Ерусалим за израелска столица и се съгласиха, че е важно САЩ да обявят нови предложения за мир и международната общност да подкрепи тези усилия\", заяви говорител на Тереза Мей. \"Премиерът информира президента на САЩ за наскорошния прогрес по преговорите за Брекзит, президентът изтъкна напредъка, който той е постигнал по икономическата си програма\", допълни говорителят на Мей. \"Двата постигнаха съгласие за важността от сключване бързо двустранно търговско споразумение след Брекзит\", отбеляза говорителят. Това бе първи разговор между двамата след скандала с Тръмп, който разпространи в Туитър непроверени видеозаписи от крайнодясна група, нарекла се \"Великобритания на първо място\", твърдяща, че в тях се илюстрира насилие, извършено от мюсюлмански имигранти в Европа. Говорител на Мей тогава каза, че той е сгрешил като е сподели тези видеозаписи, което пък предизвика остър отговор от Тръмп по адрес на Мей.", "date": "2017.12.19", "title": "Тереза Мей призова Тръмп да излезе с предложения за мир в Близкия изток"}
{"url": "http://www.faktor.bg/bg/articles/novini/balgariya/tsatsarov-v-kardzhali-maykata-na-damla-e-zadarzhana-stesnen-e-kragat-ot-zapodozreni", "text": "Главният прокурор Сотир Цацаров обяви след съвещание в Окръжна прокуратура в Кърджали, че за 72 часа е задържана майката на убитата Дамла от Момчилград. Няма предявено обвинение за убийство. Майката е в ареста за това, че е оставила без надзор невръстната си дъщеря.  Кръгът от заподозрени се стеснява с всеки час и не е изключена възможността към нея да бъде повдигнато обвинение за убийство, подчерта Сотир Цацаров, съобщава сайта kardjali.bgvesti.net. Той каза, че тази вечер или най-късно до утре сутринта се чакат резултатите от ДНК и дактилоскопични експертизи на тиксото, с което е облепена устата на детето.  Поддържа се непрестанна връзка с Института по криминалистика. Предстои съдебно психиатрична експертиза, експертиза на мобилни телефони и компютри, ще се извърши допълнителен оглед на жилището. Предстои и следствен експеримент с майката в апартамента. Трима съдебни медици също работят по експертиза. Двама от тях са от Пловдив и един от Кърджали. Предварителните им заключения са, че детето е задушено чрез притискане. Едва след това е поставено тиксото. Смъртта е настъпила в сутришните часове, но все още се уточнява точния час. Поради важността на случая от София пристигат елитни криминолози. Лично шефът на Дирекция „Национална полиция“ ги командирова, за да поемат разследването. Сред тях е и шефът на отдела за криминални престъпления. Шефът на Националната следствена служба Борислав Сарафов подчерта, че не е изключено да се повдигне ново обвинение на майката, защото и тя е сред заподозрените. Окръжният прокурор Желязко Стефанов обяви, че близките на Дамла могат да вземат и погребат тялото й. Главният прокурор Сотир Цацаров се извини за дефицита на информация, но го оправда със следствената тайна. Той се зарече медии и общество вече да бъдат регулярно информирани за хода на разследването. Главният прокурор помоли за разбиране гражданите на Момчилград, като подчерта, че не става дума за лице-убиец, което е заплаха за града. \"Работи се денонощно, установили сме ограничен кръг от заподозрени\", заключи държавният обвинител №1.", "date": "2017.12.19", "title": "Цацаров в Кърджали: Майката на Дамла е задържана, стеснен е кръгът от заподозрени"}
{"url": "http://www.faktor.bg/bg/articles/novini/balgariya/pravitelstvoto-reshava-za-minimalnata-rabotna-zaplata", "text": "Правителството ще разгледа на утрешното си редовно заседание проект на Постановление за определяне нов размер на минималната работна заплата за страната, съобщиха от правителствената пресслужба.  Кабинетът ще се запознае с доклад за изпълнението на Плана за подготовка на българското председателство на Съвета на ЕС към 15 декември 2017 г. и ще одобряване на Календар на събитията на председателството.  Министрите ще приемат Национална програма за безопасност и здраве при работа 2018-2020 г. и Доклад за равнопоставеността на жените и мъжете в България за 2016 г. Кабинетът ще одобри допълнителни разходи по бюджетите на министерствата: на образованието, на земеделието, на външните работи за 2017 г.  Предвижда се да бъдат одобрени и допълнителни трансфери по бюджетите на общините за 2017 г. за стипендии на учениците след завършено основно образование, допълнителни трансфери за 2017 г. за изплащане на стипендии по Програмата за мерките за закрила на деца с изявени дарби от държавни и общински училища. Кабинетът ще одобри няколко вътрешнокомпенсирани промени на утвърдените разходи по области на политики или бюджетни програми по бюджета на министерствата на транспорта, на правосъдието, Министерския съвет за 2017 г., както и допълнителни трансфери от резерва за непредвидени или неотложни разходи за предотвратяване, овладяване и преодоляване на последиците от бедствия.", "date": "2017.12.19", "title": "Правителството решава за минималната работна заплата"}
{"url": "http://www.faktor.bg/bg/articles/novini/svyat/blizo-4500-rusnatsi-se-srazhavat-v-chuzhbina-na-stranata-na-teroristite", "text": "\"Близо 4500 руски граждани са заминали за чужбина, за да се сражават на страната на терористите\", съобщи в интервю за в. \"Росийская газета\" Александър Бортников, директорът на руската Федерална служба за сигурност, цитиран от БТА.  Досега руските служби за сигурност говореха за 2900 руски джихадисти, повечето от които от нестабилните мюсюлмански републики в Кавказ. За тях се твърдеше, че се сражават на страната на терористите в Ирак и Сирия.  Според Бортников над 9500 души са осъдени в Русия за последните пет години за престъпления, свързани с тероризма или екстремизма.  В интервюто Бортников казва също, че ежегодно в Русия се пресичат десетки милиони кибератаки срещу сайтове на руските държавни власти.", "date": "2017.12.19", "title": "Близо 4500 руснаци се сражават в чужбина на страната на терористите"}
{"url": "http://www.faktor.bg/bg/articles/novini/balgariya/pet-kvartala-v-sofiya-protestiraha-sreshtu-mrasniya-vazduh", "text": "Пет квартала в София излизязоха тази вечер на протест срещу мръсния въздух. Жителите на \"Красна поляна\", \"Овча купел\", \"Западен парк\", \"Оборище\" и \"Младост\" недоволстват заради високите нива на фини прахови частици на различни места в столицата.  Аналогична е ситуацията и в квартал \"Западен парк\", където тази вечер също хората са се събрали на протест. Причината е близостта на двата квартала до бившите Виетнамски общежития и до Факултета, където през зимата за отопление се горят гуми, дограма и изобщо всевъзможни замърсители на въздуха. През зимата те често са не само над нормите, а направо са опасни за здравето и живота, споделят организаторите. А иначе данни от октомври месец сочат, че София е една от 14-те зони с най-силно замърсен въздух в цяла Европа. Справянето с този проблем е един от приоритетите на Столичната община за следващата година, стана ясно при обсъждането на бюджета за 2018. Вчера стана ясно и че 480 млн. ще бъдат отделени за екология догодина. Мръсният въздух е проблем не само на жителите на кварталите, които днес излязоха на протест, но и на целия град, коментират софиянци. Хората, които живеят в \"Младост\", са убедени, че въздухът, който дишат, е силно замърсен. Тук обаче основният замърсител е друг, а не отоплението на твърдо гориво и изгарянето на отпадъци. Според жителите на столичните квартали \"Младост\" и \"Дружба\" колите са сред основните замърсители на въздуха в района. Оказва се, че е недостатъчен и броят на постоянните измервателни станции, които отчитат качеството на въздуха. На територията на София те са едва пет. За да улесни достъпа на гражданите до информацията за състоянието на въздуха, Столичната община въвежда система за ранно предизвестяване. Ако някъде в столицата нивата на фини прахови частици са над нормата, общинската администрация ще предприема превантивни действия, като например да ограничава автомобилния трафик, а при четирикратно надвишаване на допустимите нива, дори да прави използването на градски транспорт безплатно. Резултатите от новата система ще са достъпни на сайта на Столичната община.  Важно е да споменем, че протестите са само два дни преди общинският съвет на столицата да гласува мерките срещу замърсяването. Вчера по настояване на граждани бяха разположени и мобилни станции за измерване качеството на въздуха в кварталите \"Красна поляна\" и \"Овча купел\". Замерванията ще продължат още три дни, а средните данни ще бъдат анализирани. На този фон кметът на Столичната община Йорданка Фандъкова и министърът на околната среда и водите Нено Димов ще обсъдят мерките, които могат да се предприемат за санкциониране на горенето на отпадъци.", "date": "2017.12.19", "title": "Пет квартала в София протестираха срещу мръсния въздух"}
{"url": "http://www.faktor.bg/bg/articles/novini/balgariya/sas-potvardi-toma-belev-upravlyava-nezakonno-sdruzhenie-asotsiatsiya-na-parkovete", "text": "Със свое решение Софийският апелативен съд потвърждава решение на СГС, по смисъла на което Тома Белев управлява незаконно Сдружение Асоциация на парковете.  Той е имал това право като директор на ПП \"Витоша\", но след проведен конкурс е освободен от длъжността и автоматично му се отнема правото да представлява Асоциацията, предаде Канал 3.  Делото в Софийски градски съд /СГС/ е по жалба на сегашното ръководство на ПП \"Витоша\" и решението на СГС е потвърдено от Софийски апелативен съд.    Асоциацията участва в европейски проекти за милиони левове и обжалва десетки инвестиционни намерения.", "date": "2017.12.19", "title": "САС потвърди:  Тома Белев управлява незаконно Сдружение Асоциация на парковете"}
{"url": "http://www.faktor.bg/bg/articles/novini/balgariya/prof-antoaneta-hristova-vsyaka-politicheska-formatsiya-v-komplekt-s-dps-gubi-doverieto-na-obshtestvoto", "text": "Политолог, който очевидно не следи особено внимателно политическия живот и гафовете на държавния глава, твърди, че Румен Радев още не се е изложил. Абсурдна позиция с оглед на честите случаи, в които Румен Радев разделя нацията, но негова си. Сигурно е, че и БСП я харесват. А вероятно и Кремъл. В момента доверието на хората печели президентът Румен Радев, тъй като е нов играч на политическия терен. Той се явява и някаква форма на алтернативно стоене в политическото пространство от гледна точка на това, че има някакъв ореол около него - от една страна, че е генерал, второ, че е пилот. Няма толкова много правомощия, за да влезе в политиката до такава степен, че да се изложи. Ореолът като обединител на нацията също му дава голямо предимство. Това каза политологът Георги Киряков в студиото на \"Денят ON AIR\". ГЕРБ биха спечелили нови избори, но процентите им спадат, сочи проучване Според госта Корнелия Нинова като нов лидер на БСП иска да се утвърди на тази позиция и да изгради по-силна опозиция на управляващите, а дори да стане алтернатива на ГЕРБ.  \"Погледът на лидера на ГЕРБ е отвъд рейтингите. Той гледа повече към историята. Все пак Бойко Борисов може би цели да постигне нещо, с което България да се гордее, а не само той или партията му\", коментира още политологът пред Bulgaria ON AIR. По думите на Киряков заради непремерени изказвания и поради чисто етнически причини ДПС не се приема нормално от избирателите в страната и това не може да бъде преодоляно все още.  \"Обединение в \"дясно\" на този етап е изключително трудно заради поведението на част от десницата. Шепа хора си мислят, че това, което се случва в Западна Европа, ще стане и тук, но не е въобще така. В България хората имат друго мислене и профилът на избирателите е съвсем друг\", заяви гостът. Според политическия психолог проф. Антоанета Христова от парламентарните избори в началото на 2017 г. има процес на \"укротяване в \"ляво\" и \"дясно\". \"И в БСП, и в ГЕРБ имат да решават определени задачи, но в същото време те са доста трудни. Пред Корнелия Нинова теренът към избирателите е чист, но тя трябва да ги мотивира да гласуват. Бойко Борисов пък трябва да задържи здрава коалицията и да \"укроти\" десните политически формации, които искат да влязат в управлението\", твърди политическият психолог в \"Денят ON AIR\". Тя е на мнение, че ДПС имат наистина сериозен проблем, а именно, че идеологическата битка между тях и \"Обединените патриоти\" е много по-усложнена за етническата партия. \"Всяка политическа формация в комплект с ДПС губи доверието на обществото. Това е много голям минус за една политическа партия, дори да говорим за ГЕРБ или БСП\", отбеляза Христова.", "date": "2017.12.19", "title": "Проф. Антоанета Христова: Всяка политическа формация в комплект с ДПС губи доверието на обществото"}
{"url": "http://www.faktor.bg/bg/articles/novini/balgariya/gerb-se-otkazva-ot-moratoriuma-varhu-lekarstvata", "text": "\"Проведох серия от разговори с председателите на всички парламентарни групи, с премиера Бойко Борисов и с министрите на здравеопазването и на финансите Кирил Ананиев и Владислав Горанов. Целта на разговорите беше да се неутрализират всички възможни спекулации, че български пациенти могат да бъдат оставени без лечение или лекарства\", се казва в позицията на председателя на ПГ на ГЕРБ Цветан Цветанов, изпратена до медиите.  По време на разговорите е станало ясно, че министърът на здравеопазването вече е готов с всички заповеди за създаването на 6 комисии, както и с Правилник за условията и реда за работата на комисиите за разпределение на скъпоструващите лекарства.  \"По този начин вече е създадена цялата нормативна среда за работата на комисиите далеч преди края на годината. Затова изказвам благодарността на ПГ на ГЕРБ за организацията и готовността на здравния министър Кирил Ананиев и екипа му. Въпреки тази готовност и за да спрем всички спекулации, че онкоболни пациенти ще останат без лечение, от ПГ на ГЕРБ ще предложим на утрешния Председателски съвет на Народното събрание да бъде гласувана в пленарна зала отмяна на Параграф 6 от Закона за бюджета на НЗОК\", посочва Цветанов. \"От ГЕРБ ще подкрепим предложението единствено при постигането на пълен политически консенсус от всички парламентарни групи и председателите им. Предложението на ПГ на ГЕРБ за отмяна на Параграф 6 от Закона за бюджета на НЗОК среща подкрепа от представителите на всички институции, с които разговарях днес, както и от председателите на ресорните парламентарни комисии. С всички тях постигнахме консенсус, че чувствителна тема като здравеопазването не бива да се използва за политически спекулации и за игра със страховете на българските пациенти\", се посочва още в позицията на Цветанов.", "date": "2017.12.19", "title": "ГЕРБ се отказва от мораториума върху лекарствата"}
{"url": "http://www.faktor.bg/bg/articles/novini/balgariya/krasen-kralev", "text": "Сагата с базите на ЦСКА приключи. Всички документи на „ЦСКА-София“ ЕАД са идеални,  дружеството отговаря на критериите на конкурса и предложението ще бъде разгледано. Още утре ще се консултирам с юристи дали формалното приключване на договора може да стане в рамките на тази календарна година. Това заяви спортният министър Красен Кралев  в \"Лице в лице\" на Би Ти Ви.  Той обясни каква е сумата, която ръководството на ЦСКА е предложило на „Сердика спортни имоти“ ЕАД като наем за стадион „Българска армия“ и спортната база „Панчарево“.  \"Предложени са 62 000 лева наем, минималната инвестиция от милион и сто хиляди. Държавата е собственик на тези съоръжения. Ние търсим най-добрия инвеститор, на най-добрия стопанин... Естествено , че ще търсим инвеститор,  който да защитим държавния и обществения интерес. Виждате как реагират социалните мрежи\", заяви той. Дори каза, че няма недоволни. „Днес комисията, назначена от изпълнителния директор на «Сердика спортни имоти» ЕАД, оповести протоколите си, според които ПФК ЦСКА-София ЕАД отговаря на необходимите условия, позволяващи на дружеството да участва в конкурса за отдаване под наем на ст. „Българска армия“ и спортно-тренировъчна база „Панчарево“. Радвам се, че започна да се говори малко повече внимание на физическото възпитание и спорта. Съвсем скоро ще се видят конкретни резултати.", "date": "2017.12.19", "title": "Красен Кралев: Сагата с базите на ЦСКА приключи"}
{"url": "http://www.faktor.bg/bg/articles/novini/balgariya/l-pavlova-prez-may-sreshta-na-varha-shte-obsazhda-prisaedinyavaneto-na-zapadnite-balkani-kam-es", "text": "300 събития ще има в календара на европредседателството. Окончателният вариант на програмата се очаква да бъде приет утре по време на заседание на Министерски съвет, съобщи министърът на българското председателството на Съвета на ЕС Лиляна Павлова, цитирана от Дарик.  Тя посочи, че столицата е напълно готова за началното на домакинството ни.  Павлова коментира, че на сайта за председателството ще има информация както за събитията, така и за промените в движението в София, до които ще доведат те.    През май се очаква столицата ни са бъде домакин на срещата на върха, на която ще се обсъжда присъединяването на страните от Западните балкани към Съюза.", "date": "2017.12.19", "title": "Л. Павлова: През май среща на върха ще обсъжда присъединяването на Западните Балкани към ЕС"}
{"url": "http://www.faktor.bg/bg/articles/obshtestvo/zakon-i-red/tsatsarov-sluzhitelyat-na-nap-veroyatno-e-prostrelyan-s-edin-kurshum-ot-karabina", "text": "Основната версия, след стрелбата срещу данъчния шеф шеф Иво Стаменов в столицата, по която работят разследващите, е на база изпълнение на служебните му задължения. Няма информация Стаменов да е получавал заплахи. Това заяви в Чирпан главният прокурор Сотир Цацаров, където откри обновената сграда на районната прокуратура. 43-годишният директор на отдел \"Фискален контрол\" в НАП бе прострелян вчера сутринта, докато се движел с колата си по столичната улица \"Дунав\". Стрелецът още не е заловен.  \"Провеждат се активни действия, свързани с кръга от лицата търговски субекти, с които данъчния служител е работил\", допълни Цацаров. \"Вероятно е стреляно с карабина, изстрелът е един, другото нараняване е от счупено стъкло. Предстои да излезе балистичната експертиза\", уточни главният прокурор, цитиран от Канал 3. По-рано от ВМА, където е настанен Стаменов, съобщиха, че състоянието му е критично, а опасността за живота му остава. От Чирпан главният прокурор замина за Кърджали, където обеща, че ще даде повече информация по случая с убитото дете.  Повдигнати обвинения за умишлено убийство на 7-годишното момиченце в Момчилград все още няма.  Сотир Цацаров каза още, че прокуратурата ще протестира присъдите на биячите от Асеновград, тъй като били занижени.", "date": "2017.12.19", "title": "Цацаров: Служителят на НАП вероятно е прострелян с един куршум от карабина"}
{"url": "http://www.faktor.bg/bg/articles/sotir-tsatsarov-pristiga-v-kardzhali-zaradi-ubiystvoto-na-damla", "text": "Главният прокурор Сотир Цацаров се очаква да пристигне в Кърджали в ранния следобяд заради убийството на 7-годишната Дамла в Момчилград, съобщава \"24 часа\".  Според местни магистрати обвинител №1 иска да се запознае с хода на разследването около тежкото престъпление. Днес жители на Момчилград излязоха на протест пред полицейското управление на града. Около 70-80 души се събраха, за да настояват за информация по случая. Сред тях имаше роднини на убитата Дамла.  \"Искаме да я погребем със собствените си ръце. Вече четвърти ден чакаме. Много от нас живеят в Турция и няма как да стоим тук до безкрайност\", заяви Емине Юсеин, която се  представи като леля на Дамла.", "date": "2017.12.19", "title": "Сотир Цацаров пристига в Кърджали заради убийството на Дамла"}
{"url": "http://www.faktor.bg/bg/articles/inspektori-na-agentsiyata-po-hranite-v-aktsiya-po-kolednite-praznitsi", "text": "От днес Българската агенция по безопасност на храните започва засилени проверки за Коледа и Нова година.    Ще се инспектират предприятия за производство и търговия с храни, складове на едро, заведения за обществено хранене, обекти за търговия на дребно, пазари и борси.  Инспекторите ще следят за произхода, сроковете, условията на съхранение и правилното етикетиране на храните, както и за регистрацията на обектите и съответствието на сградов фонд и оборудване.  Целта е да се гарантира безопасността на храните и да се предотврати всеки опит на недобросъвестни производители или търговци за злоупотреби, за да могат потребителите спокойно да посрещнат празничните дни.  По време на празниците Агенцията по безопасност на храните ще има дежурни екипи. Те ще извършват проверки по сигнали за нередности, които потребителите ще могат да подават онлайн или да използват горещия телефон на БАБХ – 0700 122 99. При миналогодишните проверки за Коледа и Нова година БАБХ унищожи 1535 кг храни. Инспекторите към Агенцията извършиха общо 2254 извънредни проверки, от тях 430 - в производствени предприятия, 1664 - в обекти за търговия на дребно и заведения за обществено хранене и 184 - в складове за търговия на едро.", "date": "2017.12.19", "title": "Инспектори на Агенцията по храните в акция по Коледните празници"}
{"url": "http://www.faktor.bg/bg/articles/tsska-sreshta-levski-na-polufinalite-za-kupata-na-balgariya", "text": "СКА и \"Левски\" ще спорят в полуфиналите за Купата на България.  Другият двубой е между носителя на отличието \"Ботев\" и \"Славия\". Очаквайте подробности.", "date": "2017.12.19", "title": "ЦСКА среща  \"Левски\" на полуфиналите за Купата на България"}
{"url": "http://www.faktor.bg/bg/articles/dopuskat-tsska-sofiya-do-konkursa-za-otdavane-pod-naem-na-st-balgarska-armiya-i-bazata-v-pancharevo", "text": "ФК ЦСКА-София ЕАД отговаря на необходимите условия, позволяващи му да участва в конкурса за отдаване под наем на ст. „Българска армия“ и спортно-тренировъчна база „Панчарево“ и комисията допуска дружеството за по-нататъшно участие в процедурата. Това стана ясно от оповестените протоколи на 5-членната комисия, назначена със заповед на изпълнителния директор на „Сердика спортни имоти“ ЕАД с принципал Министерството на младежта и спорта, съобщиха от там. Комисията отвори втория плик от документацията, подадена от ПФК ЦСКА-София ЕАД, за участие в конкурса за наем, съдържащ ценовото предложение и инвестиционната програма. От клуба са предложили цена от 62 000 лв. без ДДС на месец за наем на двете бази и 1 100 000 лв. без ДДС минимални инвестиции, които следва да се извършат в спортните обекти за срока на договора в процентно съотношение 70/30 спрямо двете обособени части: спортен комплекс „Българска армия“/спортен комплекс „Панчарево“. Според изискванията на конкурса тези инвестиции не подлежат на приспадане от дължимите месечни наемни вноски.  На свое закрито заседание комисията ще разгледа инвестиционната програма и икономическата обосновка за стопанисването на базите и ще излезе с решение за резултата от проведения конкурс.", "date": "2017.12.19", "title": "Допускат  ЦСКА-София  до конкурса за отдаване под наем на стадион „Българска армия“ и базата  „Панчарево“"}
{"url": "http://www.faktor.bg/bg/articles/grigor-dimitrov-ochakvano-stana-sportist-na-godinata-na-balgariya", "text": "Третият в световния мъжки тенис Григор Димитров очаквано  стана \"Спортист на годината\" на България. Гришо  стана №1 в 60-то юбилейно издание на анкетата, в която се включиха 145 журналисти. Тази година той записа най-силния си сезон и спечели финалния турнир на ATP, а освен това ткриумфира  в Бризбейн, в София и в Синсинати.  25-годишният българин стигна и до полуфинал на \"Аустралиън Оупън\" . Димитров печели за втори път това отличие, след като бе “Спортист на годината” и за 2014 година. \"Здравейте, България. Съжалявам, че не съм вкъщи лично да си получа наградата. Имам тежки тренировки, за да ви радвам още повече през следващата година. Това означава много за мен. Пожелавам на всички спортисти да са живи и здрави. Да нямат контузии и да се надяваме, че 2018-а ще ни донесе още повече щастие и здраве\", каза Димитров от Маями. \"Тази година беше много успешна за Григор. Знам, че много преживявате неговите мачове. Удоволствието, което изпитвам в момента просто е невероятно. Когато Гришо си дойде в България, лично ще му я връча. Благодаря на екипа на Димитров и на всички хора, които ни подкрепят. Много ви обичам\", заяви майка му Мария, която получи неговата награда. На второ място е сноубордистът Радослав Янков, а третото място е за състезателката по художествена гимнастика - Невяна Владинова. Крайно класиране за Спортист на годината на България: 1.Григор Димитров (тенис) - 1428 точки 2.Радослав Янков (сноуборд) - 1086 3.Невяна Владинова (художествена гимнастика) - 729 4.Антъни Иванов (плуване) - 620 5.Даниел Асенов (бокс) - 598 6.Александър Везенков (баскетбол) - 482 7.Владимир Илиев (биатлон) - 369 8.Боян Петров (алпинизъм) - 332 9.Владимир Далаклиев (таекуондо) - 276 10.Тихомир Иванов (лека атлетика) - 251 Грациите на върха, взеха приза \"Отбор на годината\" Наставничката на националния ансамбъл по художествена гимнастика Весела Димитрова е Треньор на годината!  Световният шампион по тласкане на гюле Ружди Ружди отново на върха при параолимпийците!", "date": "2017.12.19", "title": "Григор Димитров e \"Спортист на годината\" на България"}
{"url": "http://www.faktor.bg/bg/articles/anna-kurnikova-i-enrike-iglesias-stanaha-roditeli-na-bliznatsi", "text": "Бившата тенисистка Ана Курникова и певецът Енрике Иглесиас са станали родители на близнаци - момченце и момиченце, които ще носят имената Никълъс и Луси, съобщи Контактмюзик, посочва Нова ТВ.  Според сайта TMZ бебетата са се появили на бял свят в събота, 16 декември, в Маями. Новината вероятно е изненадваща за почитателите на 36-годишната бивша тенисистка от Русия и 42-годишния испански изпълнител, тъй като те успяха да опазят в тайна щастливото събитие.  Интересно е също кога прочутият дядо на близнаците, латино звездата Хулио Иглесиас, ще се запознае с тях, след като по-рано през годината Енрике призна, че баща му все още не се е срещал с Ана Курникова, въпреки че връзката му с нея датира от далечната 2001 г.  Иглесиас сподели още, че въпреки че са заедно от дълго време, с Курникова не правят планове за скорошна сватба. Певецът обясни, че те отдавна са като семейна двойка и са \"просто щастливи\" от начина си на живот.  Курникова и Иглесиас са заедно близо 17 години, като връзката им мина през редица раздели и събирания, но в крайна сметка двамата се врекоха един на друг в любов по най-прекрасния начин.", "date": "2017.12.19", "title": "Анна Курникова и Енрике Иглесиас станаха родители на близнаци"}
{"url": "http://www.faktor.bg/bg/articles/ikonomika/turizam/turoperator-falira-dni-predi-praznitsite", "text": "Туроператорът „София тур и Холидей” обяви, че прекратява дейността си. „След като разплатихме стари задължения към партньори, изпадаме в несъстоятелност и не можем да изпълним предстоящите пътувания”, заявяват в декларация от екипа на туроператора, цитирани от Министерството на туризма. От министерството съобщават още, че са направили проверка, която показва, че „София тур и Холидей” има валидна застраховка „Отговорност на туроператора“, сключена само преди дни - на 11 декември 2017 г.. Тя  влиза в сила от 00:00 часа на 12 декември 2017 г. Екип от Министерството на туризма влиза в централния офис на дружеството в София. Експертите ще изискат пълна справка какви са поетите ангажименти от „София тур и Холидей” към туристи за предстоящите празници и има ли продадени пакети за следващи периоди. Министърът на туризма Николина Ангелкова настоява за спешна среща с управителите на туроператора и с представител на застрахователното дружество, за да се гарантират интересите на клиентите. По информация от самия туроператор покритието на застраховката им е за 1 000 000 лв. според  подадената към Министерството на туризма информация за полицата, лимитът на обезщетението е за 450 000 лв. В министерството е постъпило вече обаждане от клиентка на туроператора, че от два-три дни на телефоните в офиса на компанията не отговаря никой. Жената сигнализирала за проблема минути преди на сайта на компанията да се появи съобщение, че прекратяват дейността си. От министерството заявяват, че ще следят внимателно казуса, за да се уверят, че туристите, чиято почивка се проваля преди празниците, ще бъдат обезщетени. Според Закона за туризма клиентите на туроператор, прекратил дейността си, трябва да предявят претенции за понесени вреди до туроператора или пряко към застрахователната компания, представяйки документи от подписани договори и ваучери с туроператора. Министерството на туризма препоръчва на туристите претенциите да се предявят във възможно най-кратък срок.", "date": "2017.12.19", "title": "Туроператор фалира дни преди празниците"}
{"url": "http://www.faktor.bg/bg/articles/obshtestvo/ulitsata/razbiha-banda-za-targoviya-s-aktsizni-stoki-pri-spetsaktsiya-na-gdbop", "text": "Престъпна група за търговия с алкохол и цигари без бандерол, в която е участвал военнослужещ, е разбита при операция на военните, прокуратурата, полицията и ГДБОП. При акцията, проведена на 13 и 14 декември едновременно в различни населени места в Пловдивска, Софийска, Кюстендилска и Благоевградска области, са задържани лидерът и останалите четирима членове на бандата.   На всички са повдигнати обвинения като участници в организирана престъпна група, създадена с користна цел и занимаваща се с търговия и държане на акцизни стоки, съобщиха от прокуратурата.     Военни прокурори и следователи, военни разследващи полицаи, агенти на ГДБОП и ГД \"Митници\" са претърсвали апартаменти, складове, канцеларии, избени помещения, къщи, вили, дворни места и автомобили, ползвани от групата за престъпната им дейност, продължила от месец април 2016 година досега.  В резултат на съвместната операция са намерени и иззети около 3 тона спирт и алкохолни напитки без бандерол, 10 000 къса цигари (50 стека) с чужди бандероли, над 20 килограма нарязан тютюн, вещество, отговарящо на полевия тест на наркотик, оръжие и документи, които групата е водила по време на незаконната си търговия.   По предварителни изчисления, дължимия за иззетите стоки акциз възлиза на над 45 000 лева.  По искане на прокурора вчера Софийският военен съд е постановил най-тежката мярка за неотклонение – \"задържане под стража\", на ръководителя и трима от участниците. Четвъртият е пуснат срещу гаранция от 3000 лева.  Разследването продължава.", "date": "2017.12.19", "title": "Разбиха банда за търговия с акцизни стоки при спецакция на ГДБОП"}
{"url": "http://www.faktor.bg/bg/articles/obshtestvo/zakon-i-red/deloto-za-atentata-na-letishte-sarafovo-tragna-v-spetssada", "text": "След година търсене на пострадалите при атентата на летище Сарафово от 2012 г. най-после делото стартира в спецсъда, пише \"24часа\". Магистратите дадоха ход на т.нар. разпоредително заседание, на което бяха коментирани основно правни въпроси. Най-същественият от тях беше дали от прокуратурата са допуснати съществени нарушения по делото. Съдът прецени, че такива няма и насрочи процеса за 17 януари, когато ще бъдат разпитани и първите свидетели очевидци на бомбения атентат. На съд са дадени двама помагачи на атентатора-камикадзе - Мелиад Фарах и Хасан ел Хадж Хасан. Те са в неизвестност и делото срещу тях ще се води задочно. Над 40 души пък са конституирани като граждански ищци и частни обвинители. Повечето от тях са израелци.", "date": "2017.12.19", "title": "Делото за атентата на летище Сарафово тръгна в спецсъда"}
{"url": "http://www.faktor.bg/bg/articles/novini/svyat/sasht-severna-koreya-e-pryako-otgovorna-za-kiberatakata-s-virusa-uona-kray", "text": "Северна Корея е \"пряко отговорна\" за кибератаката с така наречения вирус \"Уона край\", засегнала болници, банки и компании по целия свят. Това заяви високопоставен представител на Белия дом, цитиран от Ройтерс. \"Атаката беше масирана и струваше милиарди, а Северна Корея е пряко отговорна\", написа в авторски материал във вестник \"Уолстрийт джърнъл\" Том Босърт, съветникът в Белия дом по въпросите на вътрешната сигурност, предаде БТА.  Босърт посочва още, че ще бъде потърсена отговорност на всеки, който е навредил на САЩ. Той обаче не спомена конкретни действия, които Вашингтон би могло да предприеме срещу Пхенян, заявявайки единствено, че американската страна ще продължи да следва \"стратегията на оказване на максимален натиск\". Босърт посочва, че пряката отговорност за атаката с \"Уона край\" от страна на Северна Корея се опира на доказателства и е потвърдени от други правителства и частни компании, включително Обединеното кралство и \"Майкрософт\", предаде Асошиейтед прес.", "date": "2017.12.19", "title": "САЩ: Северна Корея е \"пряко отговорна\" за кибератаката с вируса \"Уона край\""}
{"url": "http://www.faktor.bg/bg/articles/sasht-nalozhiha-veto-varhu-proektorezolyutsiya-na-oon-za-yerusalim", "text": "САЩ наложиха вето върху проекторезолюция на ООН, която обявява за невалидни решения за изменения в статута на Йерусалим. Американският посланик в ООН Ники Хейли обясни, че с ветото си Вашингтон защитава \"суверенното\" си решение да премести американското посолство в Израел от Тел Авив в Йерусалим. Хейли определи като \"обида\" твърденията, че страната й вреди на израелско-палестинския мирен процес, предаде БНР. Останалите 14 страни от Съвета за сигурност подкрепиха проекторезолюцията.  Палестинците определиха американското вето като „неприемливо“, а израелският премиер Бенамин Нетаняху изрази благодарност към американския представител в ООН. Палестинският министър на външните работи Рияд Малики заяви, че палестинците ще поискат извънредно заседание на Съвета за сигурност на ООН след ветото на САЩ върху резолюцията за оттегляне от Вашингтон на признаването на Йерусалим за столица на Израел, предаде Ройтерс. \"Турция е шокирана от ветото върху резолюция на Съвета за сигурност на ООН, призоваваща за оттегляне на решението на САЩ за признаване на Йерусалим за столица на Израел\", заяви турското външно министерство, цитирано от Ройтерс. Наложеното от САЩ вето върху резолюцията, подкрепена от останалите 14 членове на Съвета за сигурност, още веднъж показва, че Вашингтон е \"загубил обективност\", заявиха още от министерството.  В телефонен разговор, турският президент Реджеп Тайип Ердоган и британският премиер Тереза Мей са се съгласили, че международната общност трябва да положи \"интензивни усилия\" за уреждането на проблема около Йерусалим, съобщиха източници от кабинета на Ердоган.", "date": "2017.12.19", "title": "Вашингтон наложи вето върху проекторезолюция на ООН за Йерусалим"}
{"url": "http://www.faktor.bg/bg/articles/mishel-barnie-idva-na-rabotno-poseshtenie-u-nas", "text": "Главният преговарящ, отговорен за провеждането на преговорите с Обединеното кралство по Брекзит, Мишел Барние ще бъде днес на работно посещение в България,предаде БНТ.  Програмата му включва срещи с премиера Бойко Борисов и с министрите Екатерина Захариева и Лиляна Павлова.  Предвидени са също разговори с народни представители от две парламентарни комисии в Народното събрание, както и с представители на социалните партньори.", "date": "2017.12.19", "title": "Мишел Барние идва на работно посещение у нас"}
{"url": "http://www.faktor.bg/bg/articles/novini/balgariya/maya-manolova-sadat-tryabva-da-se-proiznese-za-tsenata-na-vodata", "text": "Решението на КЕВР за повишаване цената на водата е незаконно, в координация съм с прокуратурата, за да им представя анализа си и тя да протестира тези решения, заяви пред БТВ омбудсманът Мая Манолова.  Повишението трябва да бъде проверено през съда, категорична е Манолова. В Монтана, Кърджали и Силистра не трябваше въобще да има увеличение на цената на водата, смята омбудсманът.  Мая Манолова се изказа остро и за разразилия е скандал заради мораториума върху лекарствата. \"Няма нищо странно, добре е да кажеш, че си сгрешил. Просто парламентът трябва да поправи нечестното и нечовешкото отношение спрямо болните пациенти\", поясни Манолова.  За референдума за добива на газ в Добруджа Манолова е категорична, че отговорните институции трябва да се съобразят с решението на хората. \"Да не си съсипваме природата и плодородните земи. А да следваме европейския пример\", каза омбудсманът.", "date": "2017.12.19", "title": "Мая Манолова: Съдът трябва да се произнесе за цената на водата"}
{"url": "http://www.faktor.bg/bg/articles/stari-i-mladi-v-bsp-razdeleni-zaradi-uchastieto-na-ninova-v-privatizatsiyata", "text": "Кирил Добрев прави една некачествена и доста нагла манипулация. Нинова не се разграничи, значи ръководството носи отговорност. Правителството на Жан Виденов нито е въвело работническо-мениджърската приватизация, нито е променяло правилата, заяви пред БТВ депутатът от БСП Румен Гечев. Така той коментира изказване пред същата телевизия на своя колега от БСП преди дни.  Гечев припомни, че законът за приватизацията е приет през 1992 г., а правителството на Виденов не е правило съществени промени в него. Те били направени от правителството на Иван Костов. Партията е разделена в отношението си към участието на Корнелия Нинова в приватизацията. Няма как да получиш такава апетитна хапка, каквато са външнотърговските дружества. Договорът за \"Техноимпекс\" е подписан при управлението на СДС, припомни Гечев.", "date": "2017.12.19", "title": "\"Стари и млади\" в БСП разделени заради участието на Нинова в приватизацията"}
{"url": "http://www.faktor.bg/bg/articles/novini/balgariya/rosen-yordanov-zad-udushenoto-dete-v-momchilgrad-stoi-blizak-chovek", "text": "Моят опит показва, че в 99% от случаите, като този в Момчилград, извършители на престъплението винаги са хора, които се грижат за детето, било то родители, настойници или гледачи. Това каза в студиото на Нова ТВ криминалният психолог Росен Йорданов, който коментира убийството на 7-годишната Дамла от родопския град. Винаги има мотивация – хората имат едно лице за обществото, друго за дома. Много често причината е психично  заболяване. Но хората преживяват много тежко и стреса – един особен бърн аут, защото гледането на дете е и трудност. И когато се наслоят тези трудности и ти нямаш подкрепа, нямаш на кого да разчиташ, освен на себе си – това може да доведе до много тежък стрес, коментира експертът.  Според него престъплението в Момчилград е извършено по-скоро под стрес. Смъртта на детето е настъпила преди да бъде обвито с тиксо, за да се камофлира деянието, да се заметат следите, да съхрани себе си извършителя на деянието.   Росен Йорданов смята, че в подобни случаи можем да говорим и за някакъв вид налуден план. Като пример той припомни историята с Даниела Терзийска, която взриви софиянци, както и случай от Кърджали, свързан с убийството на майка и дете от по-големия й син.  Няма как да си представим ситуацията напълно непознат човек да влезе в дома, да убие някого и после да си тръгне, обясни лаконично на финала криминалният психилог.", "date": "2017.12.19", "title": "Росен Йорданов: Зад удушеното дете в Момчилград стои близък човек"}
{"url": "http://www.faktor.bg/bg/articles/destabilizirat-stranata-kogato-porachitelite-na-strelbata-sas-snayper-pretsenyat", "text": "Стрелба със снайпер в центъра на столицата е страшно предизвестие за беда(вчера шеф на НАП в София бе прострелян и е с опасност за живота, б.р.).  изборът на място означава, че стрелецът може да покрие всякаква цел. Визуален контакт с точно тази локация - Дунав и Московска означа, че могат да покрият на практика всяко събитие, включително тези с участието на  Достатъчно е да влезете в Гугъл картите на региона за да видите, че изборът на място от снайпериста издава увереност. Никак не е лесно, става дума за профита.  до скоро нямахме подобни силови действия, защото се приемаше, че битката се води чрез политически средства. До вчера. От тук нататък - битката ще се води с всички непозволени средства, вкючително със снайпери и чрез отстраняване на хора. загатват се за възможности за дестабилизация на страната във всеки момент, в който поръчителите на стрелбата със снайпер преценят.", "date": "2017.12.19", "title": "Дестабилизират страната,  когато преценят поръчителите на стрелбата със снайпер"}
{"url": "http://www.faktor.bg/bg/articles/novini/balgariya/sluzhiteli-na-ninova-bez-osigurovki-dokato-bila-shef-na-tehnoimpeks", "text": "30 служители на \"Техноимпекс\" се оплакали, че нямат осигуровки за период от цели 5 години, докато собственик на компанията е бил настоящият лидер на БСП Корнелия Нинова, съобщи \"Факти\". За това нарушение разказали, пред Димитър Гечев депутат от ГЕРБ - Пазарджик, бившите подчинени на Нинова. Гечев се срещнал с Георги Атанасов Чернев, който при пенсионирането си разбира, че не са му плащани вноски за пенсия в период от пет години, докато е работил в Либия като служител на „Техноимпекс“. В подобно положение били още 29 негови колеги от цялата страна, за които либийската държава е превеждала пари на „Техноимпекс“, а външнотърговското дружество, тогава собственост на червения лидер Корнелия Нинова, на свой ред е пропуснало да ги внесе в държавния пенсионен фонд.", "date": "2017.12.19", "title": "Служители на Нинова без осигуровки, докато била шеф на \"Техноимпекс\""}
{"url": "http://www.faktor.bg/bg/articles/shefat-na-konpi-prokopiev-e-vzel-kaolin-bez-pari", "text": "„Каолин“ е придобит почти без пари, а в хода на проверяваните 10 години установихме, че са спестявани данъци и концесионни такси. Върху Комисията не е имало натиск да извърши проверка на Иво Прокопиев. Това каза пред БТВ Пламен Георгиев, председател на Комисията за отнемане на незаконно придобито имущество (КОНПИ). \"Не се чувствам като бухалка. Комисията не налага запори, налага ги съда. Ние представихме нашите констатации. Съдът наложи ограничителни мерки спрямо г-н Прокопиев\".  За обвинението на Прокопиев, че Георгиев изпълнява поръчка на Бойко Борисов, който му е работодател, той коментира: „Изрекоха се изключително много лъжи. Борисов ми е работодател дотолкова, доколкото ми разписва годишните отпуски и командировките в чужбина“. За коментарите, че КОНПИ прави прецедент и се връща над 17 години назад, за да разглежда сделката с приватизацията на „Каолин“, Пламен Георгиев каза: „Това е манипулация, която тече от доста време насам - Комисията всъщност не се връща назад. Преди пет години има една продажба на дружеството „Каолин“, която е за 150 милиона, на немска компания. Единственият начин да разберем дали тези пари, които са постъпили, са законни или не е да установим законен или не е източникът на средствата. Това е смисълът и философията на гражданската конфискация“. По думите на Георгиев, проверка се прави, ако има продажба и приходи в проверявания период. \"Ако г-н Прокопиев нямаше приходи, не беше продал нищо, нямаше да разследваме нищо\", обясни той. Според Георгиев твърденията, че КОНПИ застава над съда, който вече се е произнесъл по сделката, са поредната лъжа. „Съдът изобщо не се е занимавал с приватизацията и нарушенията, извършени от държавните органи по времето на приватизацията на „Каолин“. Съдът се е занимавал с обвинението, повдигнато на г-н Прокопиев и другите лица, а именно за длъжностно престъпление. И поради това, че те не са били длъжностни лица, съдът ги е оправдал. Той изобщо не е коментирал приватизационна сделка. Това е една огромна лъжа“.  „Г-н Прокопиев говори само за тази проверка. Много важен друг факт е, че ние установихме в хода на проверяваните 10 години напълно несъответствие между добива - това, което е добивано от находищата, и това, което е отчитано. Т.е. спестявани са данъци, спестявани са концесионни такси. Т.е. отвсякъде това имущество е незаконно придобито“, каза още председателят на КОНПИ. Според него обаче „Прокопиев е просто едно проверявано лице сред стотиците други\". \"Най-големият запор на комисията е срещу Цветан Василев. Това може би е един от най-големите искове в цяла Европа. Става дума за над 2 милиарда. Ако делото приключи успешно срещу Цветан Василев, държавата ще се сдобие с 91% от акциите на \"Дунарит\"\", каза още Георгиев.   Шефът на КОНПИ увери, че няма амбиции да оглави новия антикорупционен орган.", "date": "2017.12.19", "title": "Шефът на КОНПИ: Прокопиев е взел „Каолин“ без пари"}
{"url": "http://www.faktor.bg/bg/articles/novini/balgariya/boryana-dimitrova-izprashtame-2017-s-ikonomicheski-optimizam-i-politicheska-stabilnost", "text": "Икономически оптимизъм и едва сега започват да се усеща и оптимизмът на успокояването. Не е същото в политическата среда – възможно е подобно нещо да наблюдаваме и там, но не е изключено да се появи един натиск върху качеството на управление - това ще зависи от обстоятелствата. Това каза в студиото на Нова ТВ социологът Боряна Димитров, която обобщи данните от последното социологически изследване на „Алфа рисърч“. По думите й за първи път в него са представени два индекса – на очакванията за следващата година и оценката на изминалата година.  От данните на проучването става ясно, че очакванията на хората чувствително нарастват за следващата година в сравнение с предходни години. Това, което е особено, че те са по-високи в големите градове на страната и сред високо образованите хора. За разлика от тях песимизмът е по-силен в по-малките населени места и сред хората, с по-ниско образование.  На въпрос от какво най-много се нуждаете пред следващата години, отговорите също са диференцирани. Хората от големите градове и са високо образование освен от добри доходи все повече се нуждаят от добра среда на живот, което включва комуникациите, административните услуги и др., за разлика от жителите на малките населени места, за които доходите са все още приоритет.  Ако продължи повишаването на доходите и материалното състояние на домакинството – ще се увеличи натискът върху местните институции, от които зависи качеството на живот и средата на живот, но и към държавните институции и начина на управление на страната, посочи Боряна Димитрова и допълни, че българските елити са изправени пред сериозни изпитания.  В първия вариант става дума за бунтът на масите – когато хората са с ниски доходи, голяма степен на неудовлетвореност и са на много ниско равнище в социалната скала. Сега обаче вече имаме едно много по-рационално и промислено поведение на хора с по-голямо самочувствие, които определят и по-другия тип натиск по отношение на елититие и той е свързан с качеството на живот, но и със спазването на определени правила и норми, обясни Димитрова. Що се отнася до политическата графика – там няма промени в нагласите. Може да говорим да една стабилност, макар да има проблеми. Данните от социологията показват, че Румен Радев продължава да е  с най-висок рейтинг на доверие, следван от Йорданка Фандъкова, премиерът Борисов, който бележи съвсем лек ръст от 1%, и Нинова, която след конгреса бавно си възвръща  позициите в нагласите на хората.  Правителството леко покачва одобрението – 21%, но неодобрението се запазва на доста високи нива от  49%. Сред министрите Томислав Дончев е най-одобряваният, следван от Каракачанов, Павлова, Захариева, Кралев. Запазват позициите си и парламентарно-представените партии, като първа политическа сила продължава да е ГЕРБ, следвана от БСП, ОП и ДПС. Като негативна тенденция се очертава спадащото доверие към парламента, заради политически тон и дразгите там, но и заради ниското доверие, което българите имат към съдебната система у нас.", "date": "2017.12.19", "title": "Боряна Димитрова: Изпращаме 2017 с икономически оптимизъм и политическа стабилност"}
{"url": "http://www.faktor.bg/bg/articles/leonardo-di-kaprio-v-zashtita-na-park-pirin", "text": "Актьорът Леонардо ДиКаприо се присъедини към кампанията за защита на природен парк \"Пирин\", съобщи \"Нова\"ТВ. В Туйтър организацията на актьора \"DiCaprio Foundation\" сподели кампанията на WWF за Пирин, която има за цел да алармира премиера Борисов за опасностите от разширяването на ски зоната в Банско. По-рано в личната си страница холивудската звезда Джаред Лето, носител на \"Златен глобус\" и \"Оскар\", призова феновете си да се включат в кампанията. Постът на Лето, станал известен с участието си във филма \"Боен клуб\", препраща към страница, която автоматично генерира писмо до българския министър-председател и го призовава да вземе незабавни мерки. Темата е водеща през последните седмици заради многобройните протести както на еколози, които са срещу изграждането на втори лифт в Банско, така и на жителите от региона, които искат развитие на туризма.", "date": "2017.12.19", "title": "Леонардо ДиКаприо в защита на парк \"Пирин\""}
