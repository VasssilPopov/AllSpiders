{"url": "https://www.faktor.bg/bg/articles/novini/balgariya/anton-todorov-komunisticheskata-razsipiya-v-zhivotnovadstvoto-e-sasipvashta-1984-g-e-rekordyor", "text": "„Отвратителният хор на идиотите отново трови съзнанието на част от българите. Сега пък пишман ветеринари почнаха да драскат по форумите, че виждате ли, в комунистическа България никога не са били избивани животни поради някаква необходимост, вкл. заради заразяване. Истината е точно обратната, показват документите”. Това пише в свой коментар по горещата драма в Странджа политологът Антон Тодоров. Той показва документи, които очертават съвсем различна картина в комунистическа България. „Истината за комунистическата разсипия и унищожение на животновъдството през 80-те години е съсипваща, става дума за истинска катастрофа. Прочетете документите от поверителните деловодства на МС от онова време и се съсредоточете върху числата на унищожените животни САМО ЗА ЕДНА ГОДИНА - 1984 г.: \"През 1984 г. в обществените стопанства на НАПС са отпаднали (умрели и заклани по необходимост): 72 053 бр. говеда, 1 000 774 бр. овце, 774 454 свине и 17 118 069 птици. От тях умрелите животни са 34 596 бр. говеда, 600 683 бр. овце, 565 025 бр. свине и 16 693 497 бр. птици. (…) Говедовъдството е недостатъчно ефективно, а овцевъдството е губещо. (…) За първите три години на VIII петилетка в обществения сектор на НАПС, средногодишната печалба в говедовъдството е около 28 млн. лева, а през 1983 г. е само около 5 млн. лева. За същия период средногодишната загуба в овцевъдството е около 44 млн. лева, като през 1983 г. тя надхвърля 68 млн. лева…“, показват документите.", "date": "2018.07.15", "title": "Антон Тодоров: Комунистическата разсипия в животновъдството е съсипваща – 1984 г. е рекордьор"}
{"url": "https://www.faktor.bg/bg/articles/novini/svyat/kamikadze-se-vzrivi-pred-afganistansko-ministerstvo-ima-zaginali", "text": "Самоубийствен атентат бе извършен в края на работния ден пред министерството на селскостопанското развитие в Кабул. Поне десет души са убити или ранени, предаде АФП, като се позовава на говорителя на афганистанската полиция Шашмат Станиказай. Атентатор камикадзе се самовзриви пред входа на министерството. За нещастие има загинали наши служители, е заявил за агенцията представител на министерството.", "date": "2018.07.15", "title": "Камикадзе се взриви пред афганистанско министерство, има загинали"}
{"url": "https://www.faktor.bg/bg/articles/novini/svyat/g-7-rusiya-da-izyasni-rolyata-si-v-svalyaneto-na-malayziyskiya-samolet", "text": "Министрите на външните работи на страните от Г 7 призоваха днес Русия да даде сметка за своята роля и да сътрудничи изцяло в процеса на изясняване на истината за свалянето на полет MH17 над Украйна през 2014 г., както и да бъде въздадена справедливост, съобщи Нова телевизия. В декларация по случай годишнината от катастрофата със самолета на Малайзия Еърлайнз на 17 юли 2014 министрите заявяват, че приемат като убедителни, показателни и дълбоко смущаващи заключенията на общата група за разследване за ролята Русия в трагичното събитие. \"Ние подкрепяме Австралия и Холандия, които настояват Русия да даде сметка за ролята си в този инцидент и изцяло да сътрудничи в процеса на установяване на истината и жертвите на полет MH17 и техните близки да получат справедливост\", подчертават министрите на среща в Канада. Холандия и Австралия, много граждани на които са сред 298-те загинали, смятат Русия за отговорна за смъртта им. Според международните следователи ракетата, свалила самолета, е изстреляна от зенитна бригада на руска база в Курск. Русия категорично отрича.", "date": "2018.07.15", "title": "Г-7: Русия да изясни ролята си в свалянето на малайзийския самолет"}
{"url": "https://www.faktor.bg/bg/articles/novini/balgariya/k-karakachanov-dvata-protsenta-koito-balgariya-e-zadelila-za-otbrana-na-tozi-etap-sa-dostatachni", "text": "\"Ако не реализираме проектите за модернизация на въоръжените ни сили сега и се забавим още година-две, тези проекти ще ни струват по-скъпо\", заяви пред БНР вицепремиерът и министър на отбраната Красимир Каракачанов. \"Дори вземете тези португалски F-16: преди седем години, когато са ни предлагани за първи път, са били със стойност с 600 млн лева по-малко. Нещата във времето няма да стават по-евтини. И ако сега ние забавим проектите поради други възникнали приоритети в държавата, поради неразбиране или лобиране, което може да ги стопира (защото лобиране има и няма какво да се лъжем - то е и вътрешнополитическо и вътрешнополитическо), ако поради някоя от тези причини ние не спрем проектите, те ще ни излязат на цените, които сме гласували като суми - за самолети, за бронирани машини и за кораби\", каза той. \"Големите икономики като Испания, Италия и Германия отделят около 1% от БВП за отбрана\", посочи Каракачанов в анализа си на постигнатото на срещата на НАТО в Брюксел и решението разходите за отбрана да нарастват и да достигнат между 2 и 4%. \"Всъщност критиката не беше насочена към много страни като България или пък Румъния, която е изпълнила своя план \"предсрочно\", или Гърция, която също харчи повече от 2 процента от своя брутен вътрешен продукт за отбрана. Беше един дебат предимно между големите европейски икономики - и това беше аргументът на Тръмп и на Съединените щати - визията за това кога трябва да се достигне този процент\", каза министърът на отбраната. \"Не отделяме двата процента с усилие. При разсрочените плащания, които се предвиждат и в трите проекта за модернизация това няма да са непосилни разходи за българския бюджет, увери още министър Каракачанов. \"Няколкостотин милиона лева на година не са непосилни. Те са възможни и реални. Смятам, че двата процента, които България е заделила, на този етап са достатъчни. Ако самите проекти за модернизация на армията вървят с нормалния си ход, ако свършим и другата работа по поддръжка на част от техниката, която имаме, може би ще ги достигнем и преди 2024 година\", каза още той.", "date": "2018.07.15", "title": "К. Каракачанов: Двата процента, които България е заделила за отбрана, на този етап са достатъчни"}
{"url": "https://www.faktor.bg/bg/articles/novini/svyat/erdogan-se-zakani-turtsiya-shte-izlichi-vsyaka-kletka-na-feto", "text": "Турският президент Реджеп Ердоган се закани, че Турция ще изличи всяка клетка на Фетхуллахистката терористична организация (ФЕТО), обвинявана за опита за преврат в страната, извършен на днешната дата преди две години, предаде турската частна телевизия CNN-Turk. Ердоган говори след прием в президентския дворец Бештепе в Анкара, на който присъстваха близки на загиналите и участници в съпротивата срещу преврата. По думите на президента също като Кюрдската работническа партия (ПКК) и \"Ислямска държава\", ФЕТО полага усилия да навреди на единството и бъдещето на Турция. Всяко дете, което не познава собствената си религия, националност език или държава е потенциална цел на терористичните групировки, каза още държавният глава, цитиран от Анадолската агенция и БТА. \"Няма да забравим и няма да допуснем да се забрави 15 юли\", изтъкна той. Ердоган подчерта, че чувства жертвите и участниците в съпротивата срещу преврата като свои собствени братя. \"Злините, сторени на тях, са злини, сторени на мен. Трябва да отглеждаме децата си със съзнание, така че никога повече да няма 15 юли\", заяви турският лидер. Днес в цяла Турция има възпоменателни прояви по случай годишнината. Ердоган участва тази сутрин в молитвите в джамия край президентския дворец, а по-късно ще присъства на честване на единия от мостовете на Босфора, където в нощта на преврата бяха убити цивилни, които се опитвали да попречат на пуча. Танкове и тежко въоръжени войници пристигнаха на 15 юли 2016 г. на първия мост над пролива Босфор между европейската и азиатската част на Истанбул, където се изправиха пред групи граждани, решени да им се противопоставят. След опита за преврат мостът, който преди това се наричаше \"Богазичи\", т.е. Босфор, бе преименуван на \"Мост на мъчениците от 15 юли\". Общо близо 250 души бяха убити, а около 2200 ранени при опита за преврат в Турция, за който Анкара обвинява ислямския проповедник Фетхуллах Гюлен и неговото движение, наричано в Турция ФЕТО - \"Фетхуллахистка терористична организация\".", "date": "2018.07.15", "title": "Ердоган се закани: Турция ще изличи всяка клетка на ФЕТО"}
{"url": "https://www.faktor.bg/bg/articles/novini/svyat/germaniya-shte-prieme-chast-ot-spasenite-migranti-v-sredizemno-more", "text": "Германия се съгласи да приеме 50 от 450-те мигранти, спасени от рибарски кораб в Средиземно море, които Италия и Малта отказаха да допуснат на своя територия, съобщават ДПА и Асошиейтед прес. Берлин и Рим се договориха Германия да приеме 50 мигранти по този случай като част от продължаващите преговори за по-засилено двустранно сътрудничество по въпросите на представяне на убежище, посочи говорителка на германското правителство. Франция и Малта също са се съгласили да приемат по 50 мигранти от кораба. Италия поиска помощ от останалите страни от ЕС, призовавайки ги да споделят бремето за поемане на мигрантите, идващи през Средиземно море. 450-те души в момента са на кораб на европейската гранична служба Фронтекс и на съд на италианската брегова охрана, след като бяха спасени от двупалубно дървено корабче, с което се опитвали да пресекат Средиземно море от Либия. Няколко жени и деца са транспортирани за медицинско лечение до италианския остров Лампедуза.", "date": "2018.07.15", "title": "Германия ще приеме част от спасените мигранти в Средиземно море"}
{"url": "https://www.faktor.bg/bg/articles/novini/balgariya/l-hampartsumyan-7-10-godini-e-realistichen-srok-za-priemane-na-evroto", "text": "\"Между 7 и 10 години е реалистичен срок, в който България да приеме еврото\", прогнозира пред бТВ банкерът Левон Хампарцумян и добави, че че вероятно ще бъдем приети в ЕРМ-2 след една година. Той отбеляза, че последните няколко страни, приели единната валута, са направили това около 7 години след влизането си в ЕРМ-2 механизма.  Той беше категоричен, че повечето страхове от еврото са безпочвени.  \"Ние сме привързани към еврото от 20 години – към немската марка и после към еврото. Нищо не гръмна и имаме куп удобства. Подкрепата за банките, икономиката, по-малките разходи за търговците не ги усещаме преди да станем пълноправни членове\", допълни банкерът. Според него така или иначе инвестиционни стоки като жилищата в наши дни се котират в евро. А евентуално рязко вдигане на стоки от първа необходимост ще е краткотрайно:  \"Някои драматични спекулации биха довели до ефекти, които няма да са добри за търговците\".  По думите му евентуално свиване на потреблението ще върне предлагането на по-нормални цени. Хампарцумян допълни, че до приемането на еврото така или иначе трябва да се направят реформи, които пряко ще повлияят на доходите, а промяна на цените, която не е спекулативна, в крайна сметка ще подобри доходите на тези, които са ангажирани в търговията и производството.", "date": "2018.07.15", "title": "Л. Хампарцумян: 7-10 години е реалистичен срок за приемане на еврото"}
{"url": "https://www.faktor.bg/bg/articles/novini/svyat/protesti-v-irak-zaradi-koruptsiya-i-niski-zaplati", "text": "Вече седмица хиляди иракчани са по улиците на големите градове в Южен Ирак с искане за оставки заради корупцията и недостига на основни продукти в страната, съобщават световните агенции. Антиправителствените демонстрации прераснаха в сблъсъци с полицията с ранени и арестувани. Днес напрежението в град Наджаф ескалира и стотици хора нахлуха в международното летище и спряха работата му. По данни на телевизия \"Скай нюз - Арабия\" днес демонстрантите за пореден път са се опитали да щурмуват сградата на провинциалната администрация в Басра, а силите на реда са отвърнали с предупредителна стрелба във въздуха и сълзотворен газ. Пострадали са четирима. Подобна е и ситуацията в провинциите Ди Кар и Кербала. Протестиращи в иракската провинция Мутана опожариха днес щабове на големи политически партии, съобщи телевизия \"Ал Хадас\". По нареждане на премиера Хайдер ал Абади силовите структури са поставени в пълна бойна готовност. В провинциите Басра, Кербала, Наджаф и Майсан е въведен комендантски час. Според твърдения на местни медии властите се опасяват от разширяване на протестите, затова са блокирали достъпа до интернет и социалните мрежи. В градовете, обхванати от протестното движение, са затворени държавните учреждения и са поставени допълнителни полицейски кордони. Независимо че премиерът огласи план за излизане от кризата, антиправителствените акции не стихват. В отговор на исканията Абади нареди например незабавно да се отпуснат от държавния бюджет 3 милиарда долара, а по-рано властите заявиха, че ще осигурят работа на 10 000 души.", "date": "2018.07.15", "title": "Протести в Ирак заради корупция и ниски заплати"}
{"url": "https://www.faktor.bg/bg/articles/novini/balgariya/po-zapoved-na-borisov-operativen-shtab-shte-raboti-za-normalizatsiyata-pri-ognishtata-na-chuma", "text": "По разпореждане на министър-председателя Бойко Борисов се създава оперативен щаб, който ще координира ситуацията с борбата срещу разпространението на чумата по дребни преживни животни в страната и изпълнението на конкретните мерки, които се взимат в регионите с огнища, съобщиха от пресслужбата на Министерски съвет. Щабът ще следи подкрепата, която се оказва на стопаните, чиито животни са засегнати. Оперативният щаб ще съдейства на компетентните органи за максимална координация на действията и ще работи до овладяване на ситуацията.  В състава на щаба влизат министърът на вътрешните работи Валентин Радев, министърът на земеделието, храните и горите Румен Порожанов, изпълнителният директор на БАБХ Дамян Илиев, председателят на ДАНС Димитър Георгиев, директорите на областните дирекции на МВР в Бургас и Ямбол и представители на ГД „Гранична полиция“.", "date": "2018.07.15", "title": "По заповед на Борисов, оперативен щаб ще работи за нормализацията при огнищата на чума"}
{"url": "https://www.faktor.bg/bg/articles/novini/svyat/porednoto-otkrovenie-na-tramp-rusiya-es-i-kitay-sa-nashi-protivnitsi", "text": "Американският президент Доналд Тръмп смята, че Русия, Европейския съюз и Китай по различни причини са \"противници\" на САЩ, съобщи Нова телевизия. В интервю, излъчено от ТВ канала CBS в навечерието на първата двустранна среща с руския президент Владимир Путин в Хелзинки, Тръмп заяви: \"Мисля, че имаме много неприятели. Смятам, че Европейският съюз е противник заради онова, което ни причинява в търговията. Разбира се, не бихме помислили за Европейския съюз, но той е противник. Русия е противник в някои аспекти. Китай е икономически неприятел, очевидно е неприятел. Но това не значи, че са лоши, това няма значение. Това означава, че са конкурентни\", обясни думите си Тръмп.", "date": "2018.07.15", "title": "Поредното \"откровение\" на Тръмп: Русия, ЕС и Китай са наши противници"}
{"url": "https://www.faktor.bg/bg/articles/obshtestvo/zakon-i-red/glavsekat-na-mvr-ne-e-istina-tvardenieto-na-ninova-che-politsiyata-e-vlachila-horata-v-sharkovo", "text": "\"От ОДМВР-Ямбол ми докладваха, че не са теглени и влачени хора в село Шарково\", заяви главният секретар на МВР Младен Маринов по повод ситуацията с протестиращи граждани в ямболското село Шарково, цитиран от \"Фокус\".  \"Говорих с областният директор. Към момента ни е оказано съдействие там. БАБХ към момента са спрели действия и чакат решение, тъй като има несъгласие от някои от собствениците. Ние чакаме да видим те какво решение ще вземат. Нашата задача е да спазваме закона и да съдействаме всичко да се извършва в законов порядък\", допълни той.  По повод информацията на лидера на БСП Корнелия Нинова, че полицията е теглила и влачила хора от селото, които са против евтаназията, главният секретар на МВР каза следното:  \"Областният директор ми докладва, че не е имало такова нещо. Сега чакам да ми изготви крайния доклад. Съдействаме на ветеринарните власти в рамките на закона\".", "date": "2018.07.15", "title": "МВР: Не е истина твърдението на Нинова, че полицията е \"влачила\" хората в Шарково"}
{"url": "https://www.faktor.bg/bg/articles/sport/za-vtori-pat-frantsiya-stana-svetoven-shampion-po-futbol", "text": "Франция победи на финала на Мондиала в Русия Хърватия с 4:2 и стигна за втори път в своята история световен шампион. Автогол, дузпа и спорни съдийски решения повалиха \"шахматистите\" в незабравим двубой с шест гол. За да стигне до световната титла Франция победи в груповата фаза Австралия и Перу, и направи равен с Дания. На осминафинала бе преодоляна Аржентина след зрелищно 4:3, а след това и на Уругвай и Белгия.", "date": "2018.07.15", "title": "За втори път Франция стана световен шампион по футбол"}
{"url": "https://www.faktor.bg/bg/articles/sport/harvatiya-na-krachka-ot-triumfa", "text": "Едва ли някъде другаде по света има толкова разединен футболен съюз колкото хърватския. Толкова по-удивителен е щурмът на хърватите към световната титла, пише \"Дойче веле\". За да бъде разбрана същината на хърватския футбол, човек не бива да подминава \"Динамо Загреб\". Столичният футболен клуб е нещо като ковачница за футболни таланти. \"Международният център за спортни проучвания\" в Швейцария твърди, че \"Динамо\" е четвъртият по големина \"производител\" на играчи за първите лиги в Европа. И то за най-елитните! Мека за скаутите и фабрика за пари. Всъщност \"Динамо\" е постоянен кандидат за участие в Шампионската лига. В действителност обаче отборът стига най-много до груповата фаза на турнира и в повечето случаи се класира на последно място. Причината за това е ясна като бял ден. Ковачницата за футболисти на несменяемия шампион на страната много рядко съумява да изгради отбор, който да играе по-дълго от половин сезон в един и същ състав. Защото \"Динамо\" е нещо като европейска футболна борса. Футболисти идват и заминават. Още \"златното поколение\" на Бобан, Шукер и Боксич в късните 1990-те, което предизвика извънредно положение в страната с третото място на Световното първенство по футбол, дължи своята класа на следните три неща: издирване на таланти, усъвършенстване и продажба. \"Динамо\" приютяваше рано под крилото си млади футболисти от провинцията, обучаваше ги, превръщаше ги в по-скъпи играчи и ги прехвърляше предимно в Бундеслигата. Оттам те тръгваха към големите отбори на Англия, Испания, Италия. \"Динамо\" се превърна в търговска верига за футболисти и само за няколко години спечели стотици милиони от трансфери. В хърватския футбол цари култура на измамите. Кръстник на тази система е най-вече Здравко Мамич заедно с целия си семеен клан. Бившият президент на \"Динамо\" се изнесе в Босна и Херцеговина малко преди Световното първенство в Русия. Причината: Мамич беше осъден за незаконно обогатяване, укриване на данъци и други престъпни дейности. Човекът, който в миналото продаваше възглавнички от стиропор за седалките на стадиона на столичния клуб, е получавал на ръка 20% комисионна от заплатите на своите трансферирани футболисти. И то не веднъж, а всяка година, докато съответният футболист е бил активен състезател. В този списък са Модрич, Манджукич, Ловрен и бившият футболист Ивица Олич. Лука Модрич даде противоречиви показания пред съда. Първоначално призна за комисионната, а после се отрече от показанията си. Оттогава насам капитанът на националния отбор е заподозрян в нарушаване на клетва. Всъщност, авантюрите в Хърватския футболен съюз имат дълга традиция. Незабравим остава епизодът, когато по време на Европейското първенство по футбол през 2016 председателят на футболния съюз даваше от трибуната указания на треньора за тактиката и смените на футболистите. Престъпните обвързаности в Хърватския футболен съюз разединяват и запалянковците. Така например хърватските фенове се сбиха помежду си по време на срещата от същото Европейско първенство срещу Чехия. Подобни сцени се разиграват и в хърватската лига. Футболните клубове от Риека, Сплит или Осиек нямат никакъв шанс в битката срещу модела \"Динамо Загреб\". Съдиите също подкрепят столичния гранд. И това не е само слух. Дори най-отявлените фенове на \"Динамо\" - \"Bad Blue Boys\" - бойкотираха собствения си отбор в знак на протест срещу престъпните машинации в клубното ръководство. Много от феновете вече не посещават стадиона по време на домакински мачове. Въпреки това цялата нация се обединява зад националния отбор по футбол. Първият президент на Хърватия Франьо Туджман рано забеляза шанса да рекламира по света малката държава чрез спортните ѝ успехи. Той заложи много на марката футбол \"Made in Croatia\". В хърватския футбол става дума за много пари. Оспорваните вътрешни първенства са рядкост. Другите отбори от хърватската лига много рядко изпреварват в класирането \"Динамо Загреб\". Също и поради факта, че столичният отбор привлича перспективните играчи от провинцията. Към това се прибавя и лобизмът за \"Динамо\", който по времето на Туджман се превърна едва ли не в държавна политика, която и до днес затормозява нормалното протичане на вътрешното първенство. Толкова по-удивително е класирането на Хърватия за финала на сегашното Световно първенство в Русия. Златко Далич, почти неизвестният треньор със срамежливата усмивка, успя да превърне групата хърватски легионери в истински отбор. Тяхното поведение сигнализира: Ние искаме повече! Далич бързо отстрани от отбора мърморковците, които не искаха да се подчинят в името на общия успех. Сега остава само една крачка до триумфа. А ако Хърватия действително бие Франция на финала, то тя би била първата малка държава световен шампион по футбол - ако не смятаме Уругвай през 1930-те години. Световен шампион, въпреки футболния хаос вътре в държавата.", "date": "2018.07.15", "title": "Хърватия - на крачка от триумфа"}
{"url": "https://www.faktor.bg/bg/articles/sport/chetvarti-triumf-za-dzhokovich-na-uimbaldan-i-13-ta-titla-ot-golemiya-shlem", "text": "Новак Джокович е новият шампион на \"Уимбълдън\". Сърбинът изигра една от най-силните си срещи, като не остави никакъв шанс на своя съперник Кевин Андерсън и се наложи с 3:0 сета: 6:2 6:2 7:6 (3). Това е четвърти триумф за Ноле на \"Уимбълдън\", като предишните случаи, в които той спечели трофея, са през 2011-а, 2014-а и 2015-а година. Джокович записа своята 13-та титла от Големия шлем от 22 финала. Срещата започна по най-добрия начин за Ноле, който успя да пробие още в първия гейм. При 30:40 Андерсън показа нервност, като направи двойна грешка. Джокович успя да вземе подаванията си до края на сета, докато съперникът бе пробит и в петия гейм на срещата, с което сърбинът спечели първия сет с 6:2. Втората част започна по идентичен начин, като Ноле успя да направи пробив още в самото начало и с увереност поведе с 2:0 сета. Кевин допусна твърде много непридизвикани грешки, които му дадоха едва два гейма, а хладнокръвието на Джокович му помогна да спечели отново с 6:2. Сърбинът трябваше да отрази само един брейкпойнт, който със силен форхенд взе точката.  Третият сет беше най-оспорваният в срещата, като всеги взимаше геймовете при свой сервис. Кевин Андерсън имаше своите възможности, но Джокович се спаси в сета. В тайбрека по-здрави нерви показа сърбинът, като спечели сета и мача със 7:3 точки.  Джокович пропусна втората част от миналия сезон заради контузия. Последва операция, която го извади от тениса за няколко месеца. От началото на сезона Ноле подобрява все повече формата си, като това е първи финал за него от 2016-а година на някой от 4-те най-престижни турнира. Андерсън пък записа своята втора загуба на финал от Големия шлем, като в същото време за него това бе шесто поражение от седем мача срещу Новак Джокович.", "date": "2018.07.15", "title": "Четвърти триумф за Джокович на Уимбълдън и 13-та титла от Големия шлем"}
{"url": "https://www.faktor.bg/bg/articles/novini/svyat/shtefat-na-amerikanskoto-razuznavane-rusiya-e-nay-agresivna-v-kibertakite-si-prodalzhava-s-opitite-da-podkopae-demokratsiyata", "text": "\"Кибератаките от страна на Русия, Иран, Китай и Северна Корея заплашват американската инфракструктура свързана с енергетиката, водоснабдяването, авиацията и производствените мощности\", заяви директорът на Националното разузнаване на САЩ Дан Коутс. По думите на Коутс, \"най-агресивна е Русия, тя продължава усилията насочени към подриване на нашата демокрация\". Директорът на Националното разузнаване сравни сигуацията със ситуацията преди атаките от 11 септември. Припомняме, че преди ден Министерството на правосъдието на САЩ публикува списък с 12 имена на руски офицери от военното разузнаване, на които е повдигнато обвинение за намеса в президентските избори на САЩ. Обвинените офицери служат във военните части №26165 и №74455. Именно в №26165 служи и Георгий Рошка, който в следствие на разследване на The Insider се свързва с откраднати електронни писма на френския президент Еманюел Макрон. В електронната поща на Макрон беше проникнато от хакерската групировка на ГРУ Fancy Bear, известна и като APT28 и Pawn Storm. Сред целите на тази групировка са Белия дом, Министерството на външните работи на Чехия, на Полша, Германия, Латвия, Естония, Украйна, Норвегия и други страни, министерството на отбраната на Дания, Италия и Германия, Бундестага, НАТО, ОССЕ, МОК, WADA, JIT, редица чуждестранни медии, а също така руски журналисти и опозиционери.", "date": "2018.07.15", "title": "Щефът на американското разузнаване: Русия е най-агресивна в кибертаките си, продължава с опитите да подкопае демокрацията"}
{"url": "https://www.faktor.bg/bg/articles/novini/svyat/dzhon-makkeyn-tramp-da-se-protivopostavi-na-putin-ot-pozitsiya-na-silata", "text": "\"Тръмп трябва да е готов да се противопостави на Владимир Путин от позиция на силата, иначе по-добре срещата с него да бъде отменена\", заяви американския сенатро-републиканец Джон Маккейн, цитиран от Voice of America. \"Президентът Тръмп трябва да покаже на Путин, че той (Путин) ще плати висока цена за продължаващата агресия против САЩ и световните демокрации. Ако президентът Тръмп не е готов да привлече под отговорност Путин, срещата в Хелзинки трябва да се отмени\", коментира той след като министерството на правосъдието на САЩ повдигна задочни обвинения срещу 12 офицери от руското рзузнаване за намеса в американските президентски избори.", "date": "2018.07.15", "title": "Джон Маккейн: Тръмп да се противопостави на Путин от позиция на силата"}
{"url": "https://www.faktor.bg/bg/articles/novini/balgariya/korneliya-ninova-puska-zhalba-do-prokuraturata-za-evtaniziranite-zhivotni", "text": "Лидерът на БСП Корнелия Нинова спешно пуска жалба до Прокуратурата, с която от партията искат незабавно спиране на заповедта за избиване на животните, поразени от чума. Това стана ясно, след като Нинова посети на място животновъдите от Ямболско. „Поисках официално документи, на база на които се избиват животни. Беше ми връчена заповед, на която пише, че решението за изпълнение на комисията е от 4 юли, а протоколът с лабораторните резултати от 9 юли”, каза Нинова. Тя помолила МВР да оттеглят полицаите, които са изпратени в село Шарково. Нинова се закани, че няма да си тръгне от селото докато не се изясни ситуацията.", "date": "2018.07.15", "title": "Корнелия Нинова пуска жалба до прокуратурата за евтанизираните животни"}
{"url": "https://www.faktor.bg/bg/articles/novini/svyat/novi-dokazatelstva-che-rusiya-uchastva-vav-voynata-v-ukrayna", "text": "Един от първите ридери на самопровъзгласилата се \"Донецка народна република\" Игор Стрелков, известен с псевдонима \"Гиркин\" разказа в профила си във Фейсбук как руските военни са участвали в щурма на украинския град Дебалцево през зимата на 2015 година.  Стрелков описва как наемници от руската частна военна компания \"Вагнер\" са участвали в бойните действия и добавя, че те били негови \"бойни другари от Чечня и Босна. По думите на Стрелков, именно тогава руските наемници получили \"бойното си кръщение\". \"Военен дебют за ЧВК \"Вагнер\" стана Донбас в навечерието на 2015 година. И конкретно - по щурма на Дебалцево, в който ЧВК \"Вагнер\" взе най-активно (и успешно) участие\", пише СТрелков. Операцията по щурма на Дебалцево широко се отразяваше от световните и украинските медии, но Кремъл винаги е отричал участието на Русия във войната в Донбас.  Стрелков подчертава, че се отнася отрицателно към руското участие във войната в Сирия и смята, че всички достъпни руски военни ресурси трябва да бъдат хвърлени за \"защита на Русия и руския народ в Новорусия и Украйна\". В поста си Стрелков изразява съжарение, че загиналите в Близкия Изток няма да могат да участват във войната против Украйна, която той смята за неизбежна.", "date": "2018.07.15", "title": "Нови доказателства, че Русия участва във войната в Украйна"}
{"url": "https://www.faktor.bg/bg/articles/novini/balgariya/ot-sds-iskat-ostavkata-na-izpalnitelniya-direktor-na-babh", "text": "СДС настоява за незабавната оставка на изпълнителния директор на Българската агенция по безопасност на храните д-р Дамян Илиев. Това се посочва в позиция, изпратена от пресцентъра на Съюза на демократичните сили. Публикуваме текста без редакторска намеса: „СДС настоява за незабавната оставка на изпълнителния директор на БАБХ - д-р Дамян Илиев Основните ни мотиви са: - За пореден път ръководената от него служба върви след събитията - БАБХ не предостави никаква предварителна адекватна и навременна информация за евтаназията на животните в Ямболска област - Липса на каквато и да е съпричастност към мъката на отрудените хора, за които животните са техния поминък и целия им живот - Едва на третия ден се въвеждат пунктове за дезинфекция, докато към евтаназията на животните се пристъпва веднага. - Появата на болести, като нодуларен дерматит, бруцелоза, син език и чума през последните години, д-р Дамян Илиев обяснява като следствие на нерегламентирано движение и търговия с животни. А кой трябва да следи за това? Не е ли точно БАБХ?! - БАБХ се държи като наказателен отряд за бърза екзекуция на животни, а не като агенция, която трябва да се грижи за здравето и хуманното отношение към тях. Поредният случай на липса на професионализъм от страна на БАБХ, доведе до социално напрежение, недоволство и заиграване с мъката на стопаните на убитите животни. Призоваваме д-р Илиев да отговори как сe стигна дотук: - Нелегален внос? - Пробив през „непреодолимото възпрепятстващо съоръжение“? - Наличие на огнище, което чиновниците от БАБХ са проспали? Проблемите в Агенцията за безопасност на храните нарастват лавинообразно: безсмисленото убийство на четирите здрави кончета и двете кучета; умрелите от глад и студ коне, оставени на произвола в планината; кравата Пенка; лъвчетата Терез и Масуд; унищожената нелегална пратка от екзотични птици, преди да излязат резултатите от изследването и още много случаи, ясно показващи как се работи в БАБХ. Всички тези факти налагат незабавната оставка на д-р Дамян Илиев. Ако не го направи сам, редно е министърът на земеделието да реши този проблем и да го отстрани.“, смятат от СДС.", "date": "2018.07.15", "title": "От СДС искат оставката на изпълнителния директор на БАБХ"}
{"url": "https://www.faktor.bg/bg/articles/novini/svyat/tramp-ne-ochakva-mnogo-ot-sreshtata-s-putin", "text": "Президентът на САЩ Доналд Тръмп заяви пред телевизия CBS, че не очаква негативни последици от срещата си с руския лидер Владимир Путин, насрочена за утре в Хелзинки. \"Според мен срещите са нещо продуктивно. Вярвам, че са полезни срещите с Русия, Китай, Северна Корея. Нищо лошо няма да излезе от това, а може да излезе и нещо хубаво\", цитира телевизията част от интервюто с Тръмп на своя сайт. При все това американският лидер добавя, че \"няма големи очаквания\" за резултата от срещата с Путин. \"Не мога да кажа какво ще стане, но мога да разкажа за какво ще питам. Ще видим какво ще излезе от тази работа\", допълва Тръмп. Двамата президенти преговаряха за пръв път на 7 юли 2017 г. в кулоарите на Г-20 в Хамбург. През ноември същата година Путин и Тръмп разговаряха по време на форума на АТИС във Виетнам и одобриха съвместно изявление във връзка със Сирия. Откакто американският лидер встъпи в длъжност преди година и половина, двамата с руския държавен глава са провели и няколко разговора по телефона, напомня ТАСС.", "date": "2018.07.15", "title": "Тръмп не очаква много от срещата с Путин"}
{"url": "https://www.faktor.bg/bg/articles/novini/balgariya/manastirat-kray-selo-gigintsi-daryava-ovtse-za-postradalite-ot-chumata-rayoni", "text": "Църногорският манастир \"Св. св. Безсребреници и чудотворци Козма и Дамян\" край брезнишкото село Гигинци ще дари 20 овце за пострадалите от чумата по дребните преживни животни райони, съобщиха от Светата обител. Братството изразява своята съпричастност към трагедията на пострадалите стопани, чийто добитък се умъртвява заради заразата. Чрез сдружението \"Обединени българските животновъди\" овцете ще бъдат изпратени в населените места, където се извършва евтаназия на болните животни. На поляните край манастира трети ден се провежда първият църногорски събор \"В сърцето на Граово\".", "date": "2018.07.15", "title": "Манастирът край село Гигинци дарява овце за пострадалите от чумата райони"}
{"url": "https://www.faktor.bg/bg/articles/novini/svyat/tereza-mey-tramp-mi-kaza-da-sadya-evropeyskiya-sayuz-zaradi-brekzit", "text": "Британският премиер Тереза Мей заяви днес в интервю за британската обществена медия BBC, че американският президент Доналд Тръмп я е посъветвал да съди Европейския съюз вместо да преговаря за излизането на Великобритания от блока. Тръмп каза в петък на съвместна пресконференция с Мей, че е дал на британския лидер съвет, който тя е оценила като „твърде брутален“. \"Той ми каза, че трябва да съдя ЕС. Не преговаряй, съди ги\", разказа тя. Тръмп приключи в петък работното си посещение във Великобритания. При срещата си той и Мей са обсъдили широк кръг въпроси, включително и Брекзит. Двамата се видяха след интервюто на Тръмп за вестник \"Сън\" от Брюксел, в което той казва, че планът й за Брекзит вероятно ще взриви бъдещо двустранно споразумение за свободна търговия.", "date": "2018.07.15", "title": "Тереза Мей: Тръмп ми каза да съдя Европейския съюз заради Брекзит"}
{"url": "https://www.faktor.bg/bg/articles/novini/balgariya/babh-chumata-po-zhivotnite-e-dokazana-u-i-sashtite-probi-sa-izprateni-vav-frantsiya-te-sa-potvardili-rezultata", "text": "Чумата по животните е доказана при нас и същите проби са изпратени във Франция и те са потвърдили нашия резултат. Това каза изпълнителният директор на Българската агенция по безопасност на храните инж. Дамян Илиев по време на извънреден брифинг във връзка с чумата по дребно преживните животни, предаде Агенция „Фокус“. По думите му по принцип това е достатъчно, но са изпратени още 400 проби. \"Вземането на проби ще продължи. Изследването на такъв голям брой проби не може да стане сега и веднага и е възможно във времето да се доказват нови огнища. Мерките, които се взимат в Странджанско са ограничителни по отношение на движение на животни. По отношение на продукция и в зоните, които има огнища, там се предприемат мерки за евтаназия на стадата, в които има установено огнище“, каза ижн. Илиев.   Недостатък е това, че не сме информирали достатъчно добре за ситуацията в Странджаско. Това каза изпълнителният директор на Българската агенция по безопасност на храните инж. Дамян Илиев по време на извънреден брифинг във връзка с чумата по дребно преживните животни. „Надявам се, срещата ви с нас да внесе повече яснота за ситуацията в България, мерките, които сме предприели и реакциите на много хора. „Ясно е, че не сме ви информирали достатъчно добре. Изглежда, че това си ни е недостатък“, каза инж. Илиев.  По думите му БАБХ непрекъснато си мислят за това, какво трябва да правят и изпускат нещата в медиите.", "date": "2018.07.15", "title": "БАБХ: Чумата по животните е доказана у нас и същите проби са изпратени във Франция -  потвърдили са резултата"}
{"url": "https://www.faktor.bg/bg/articles/novini/balgariya/a-dzhambazki-nyama-da-dopusnem-vrashtaneto-na-migranti-koito-sa-preminali-prez-stranata-ni-i-sa-se-ustanovili-v-zapadna-evropa", "text": "\"Бежанските лагери в Харманли и в столицата да бъдат закрити и консервирани, защото са празни и излишни\", заяви в Харманли евродепутатът Ангел Джамбазки, който направи проверка на най-големия лагер в страната, където се оказа, че мигрантите са около 200 души. \"След като са толкова малко настанените, няма причини да продължи да се поддържа тази инфраструктура. Тези хора трябва да бъдат пренасочени към центровете на \"Миграция\" на МВР, а тези помещения трябва да бъдат консервирани и запечатани\", смята Джамбазки. Според евродепутата лагерите трябва да са в близост до границата и при залавянето на нелегални по най-бързия начин да бъдат репатрирани.  \"Нелегалните имигранти, които биват установявани и задържани, трябва да бъдат задържани възможно най-близо до границата в закрит тип общежития и след това репатрирани там, откъдето са дошли\", смята Джамбазки. \"ВМРО като част от управлението никога няма да допусне връщането на чужденци, които са преминали през страната ни и са се установили в Западна Европа. Ще се противопоставим крайно и остро на такова намерение за връщане на бежанци. Това правителство и това управление не може да плати такава цена. Няма причини да плащаме чужди сметки\", коментира Джамбазки, като визира политиката на германския канцлер Ангела Меркел по въпроса с бежанците.  Той каза, че в Европарламента ще продължи борбата за промяната на дъблинския регламент, заплаха за фронтовите държави на Европа - България, Гърция, Италия и Испания. Джамбазки определи, че сега голямата опасност за бежанска вълна идва от Африка, а не от Сирия. Друга хипотеза за негативно развитие на събитията можела да настъпи при сътресения в съседна Турция.", "date": "2018.07.15", "title": "А. Джамбазки: Няма да допуснем връщането на мигранти, които са преминали през страната ни и са се установили в Западна Европа"}
{"url": "https://www.faktor.bg/bg/articles/novini/svyat/rusiya-sred-nay-golemite-zaplahi-za-evropa", "text": "Русия е една от най-сериозните запхлахи за Евросъюза - такъв извод се прави в   (ECFR). При подготовката на доклада са използвани официални правителствени документи и публикации в медиите, както и специални интервюта с експерти и политици от 28 страни от ЕС. От доклада става ясно, че европейските държави и политици смятат радикалните ислямистки групировки за най-голяма заплаха, на второ място е Русия, а на трето - Северна Корея. Най-много от Русия се страхуват съседите и: Финляандия, Литва, Естония, Полша и Румъния. В същото време в Италия, Гърция, Португалия, Унгария и Кипър не виждат заплаха в Русия.", "date": "2018.07.15", "title": "Русия сред най-големите заплахи за Европа"}
{"url": "https://www.faktor.bg/bg/articles/novini/svyat/ispanskata-bregova-ohrana-spasi-340-imigranti-sred-koito-100-detsa", "text": "Испанската брегова охрана е спасила 340 имигранти в открито море, сред които 100 деца, съобщи БНР, като се позовава на Ройтерс. Спасени са хора от поне 12 лодки в Гибралтарския проток, като по-късно са откарани в Тарифа, Барбате, Алхесирас и Алмерия. Грижа за децата са поели активисти от Червения кръст. През последните месеци Испания стана предпочитана дестинация за африканските имигранти, след като Италия отказва да приеме спасени от бедстващи плавателни съдове в Средиземно море. Над 19 000 души са пристигнали в Испания само през последните 5 месеца.", "date": "2018.07.15", "title": "Испанската брегова охрана спаси 340 имигранти, сред които 100 деца"}
{"url": "https://www.faktor.bg/bg/articles/novini/balgariya/shefat-na-api-vinetkite-v-balgariya-sa-nay-evtinite-v-evropa", "text": "„Винетките в България са най-евтините в Европа. Всеки, който ползва пътищата на страната, трябва да има и своя принос към поддръжката им”. Това каза в ефира на „Събуди се” председателят на Управителния съвет на Агенция „Пътна инфраструктура” инж. Светослав Глосов. Той коментира и идеята за въвеждане на винетка „Уикенд”. Експертът предполага, че тя ще струва около 10 лева, но цената й трябва да бъде одобрена и от Европейската комисия. Инж. Глосов подчерта, че създаването на дневна винетка няма да се обсъжда и отбеляза, че подобен документ не се използва в нито една държава. „От 1 януари догодина ще бъде въведена електронна винетка само за леките коли”, каза още шефът на АПИ. Той допълни, че предстои да бъде обособено ново звено към агенцията, което ще отговаря за контрола на тол системата и електронната система за винетки. „Тол системата е справедлива система за таксуване. Тя ще касае предимно тежкотоварните автомобили с тегло над 12 тона”, каза още инж. Глосов.", "date": "2018.07.15", "title": "Шефът на АПИ: Винетките в България са най-евтините в Европа"}
{"url": "https://www.faktor.bg/bg/articles/novini/balgariya/g-parvanov-balgarskoto-evropredsedatelstvo-beshe-uspeshno-radev-ne-tryabva-da-kritikuva-i-dobroto", "text": "\"Българското европредседателство беше успешно, особено в частта си за евроинтеграцията на Западните Балкани\", коментира пред БНТ бившият президент Георги Първанов. \"Очаквах да има шаблонни, стандартни документи, но слава Богу видяхме европейска перспектива за някои от нашите съседки, което може да ни радва\", заяви той. По думите му, президентът Румен Радев е бил изолиран от европредседателството, но това не е основание да критикува всичко, постигнато от българското правителство. \"Скопие гледа към Европа заради компромисите на София. Името \"Северна Македония\" угажда на Гърция, защото снема претенциите на Македония към античната ѝ история, но претенциите към българската история продължават\", смята той. \"Събитията показаха, че на Балканите има нов лидер. Това е американската дипломация. Вижте последните дни срещите на Ципрас с вицепрезидента на САЩ. Очевидно, че Щатите са в основата на всичко това, което се случи - дано да е за добро\", каза още бившият президент. Според Георги Първанов модернизацията на армията трябва да отива към средства, които могат да се използват за борбата с тероризма. Той добави, че все пак думата има военната експертиза, но изтъкна, че сегашният президент Румен Радев не следва да налага мнението си по въпроса в качеството си на държавен глава.  \"Това че президентът Радев е бил военен, не му дава право да се изказва като държавен глава, налагайки своята експертиза\", коментира той. \"Т.нар. \"Голям шлем\" от енергийни проекти е бил най-доброто инвестиционно решение през всичките години на прехода\", заяви Първанов.  По думите му е позитивен факт, че първите държавници бяха на посещение в Москва, което е дало шанс да се деблокират проектите, за което е имало \"намеци\".  Георги Първанов заяви, че подкрепя идеята за президентска република, но не във варианта, който е в Турция.", "date": "2018.07.15", "title": "Г. Първанов: Българското европредседателство беше успешно, Радев не трябва да критикува и доброто"}
{"url": "https://www.faktor.bg/bg/articles/novini/balgariya/mazh-e-zaginal-v-plana-planina", "text": "Мъж е загинал в ниските части на планините около София, съобщихa от Планинска спасителна служба (ПСС), цитирани от \"Фокус\".  \"Във връзка с акцията между село Железница и Плана планина, при която има починал мъж, от службата съобщават:  \"Акцията се проведе през деня. Отидохме, за да помогнем да се пренесе човек до асфалтов път, откъдето да може да го поеме Спешна помощ. Когато отидохме на място човекът беше починал\".  Имало е и акция за изгубен човек в района на „Щъркелово гнездо“, но той е намерен.", "date": "2018.07.15", "title": "Мъж е загинал в Плана планина"}
{"url": "https://www.faktor.bg/bg/articles/novini/balgariya/rumen-porozhanov-babh-ne-raboti-dostatachno-dobre-s-horata-v-yambolsko", "text": "„Българската агенция по храните не работи достатъчно добре с хората в Ямболско. Трябваше да им се обясни на място каква е болестта, да им се покаже заповедта”, каза земеделският министър Румен Порожанов в студиото на „Тази неделя” по bTV. Евтанизирането на дребни преживни животни заради болестта чума доведе до напрежение в Ямболско. Вчера в с. Шарково местните хора не допуснаха ветеринарите да умъртвят болните животни, а министърът беше изпратен по спешност на място, за да разговаря с тях. „Това е опасна болест, която може да нанесе поражения както африканската чума по свинете. Ако не я спрем, държавата ни ще бъде обявена за държава със заболяване, ще бъде възбранено продаването и износа на продукти от овцевъдния сектор. Човек при такава ситуация не може да не е притеснен”, категоричен е Порожанов. По думите му в момента седем общини на територията на страната са под карантина. Пробите от първите огнища са положителни и са потвърдени от независима лаборатория във Франция. „Районът е рисков. Върху частните лекари трябва да има много засилен контрол, както и да засилим контрола върху пограничните общини”, поясни Порожанов. Земеделският министър е категоричен, че без заповед животни не се избиват. „Вчера хората в Шарково много добре разбраха. При стартирането на процедурата трябваше да бъдат събрани, да им бъде обяснено. Да, няма как да го приемат лесно, добре го разбираме, но това са мерките, които трябва да бъдат предприети”, категоричен е Порожанов. По повод компенсациите на местните жители, земеделският министър каза, че не се търгува в мъката на хората. „По методология на животно компенсацията е средно 150 лв. Независимо от това ще предложа едно увеличение, което обаче трябва да бъде одобрено от Министерски съвет”, каза министърът. На въпрос дали ще последват оставки, Порожанов каза, че предстои да направи оценка на ситуацията. „Хората много добре разбраха мерките, защото тази болест може да се пренесе по остатъка от територията. Трябва да има повече прозрачност и комуникация с потърпевшите”, каза Порожанов. От пресцентъра на БАБХ съобщиха, че ще дадат извънредна пресконференция, но... утре.", "date": "2018.07.15", "title": "Румен Порожанов: БАБХ не работи достатъчно добре с хората в Ямболско"}
{"url": "https://www.faktor.bg/bg/articles/novini/svyat/putin-shte-izpolzva-sreshtata-s-tramp-za-da-opita-da-izvede-rusiya-ot-izolatsiyata", "text": "\"Владимир Путин ще се възползва от срещата си с Доналд Тръмп, за да се опита да изведе Русия от изолацията, в която е изпаднала\", смята ген. Съби Събев, член на Атлантическия съвет на България.  Според него, за САЩ би било по-трудно да постигнат особено важни договорки с Москва заради факта, че така биха пренебрегнали съюзниците си от Европейския съюз. Предварителните очаквания са да се обсъждат горещите точки в света – Украйна, Сирия, Северна Корея.  Въпреки пробива в отношенията между Вашингтон и Пхенян, ген. Събев смята, че Русия може да използва тази тема, за да спечели дивиденти. Според ген. Събев няма да има много документи, които да бъдат подписани и от двете страни след срещата, но дори започване на разговор за допълнително разоръжаване би било успех. Очакванията са също да бъде дискутиран последния случай с използването на Новичок.", "date": "2018.07.15", "title": "Путин ще използва срещата с Тръмп, за да опита да изведе Русия от изолацията"}
{"url": "https://www.faktor.bg/bg/articles/novini/svyat/e-poptodorova-tramp-otnovo-ni-pokaza-che-politikata-ne-e-tova-koeto-beshe", "text": "„Американският президент Доналд Тръмп отново ни показа, че политиката не е това, което беше”, каза бившият посланик на България Елена Поптодорова пред бТВ. По думите ѝ няма такъв казус, при който САЩ да цели да притиска НАТО. „Американският президент иска да дисциплинира алианса, това показва и абсолютното съгласие по всичките 79 точки в декларацията, която беше приета на срещата”, коментира тя. На тази среща България, представлявана от президента Румен Радев, също подкрепи тези точки. Поптодорова също е присъствала и смята, че убеждението на всички участници е, че НАТО остава най-добрият чадър за сигурност за всички, каквито бяха и думите на германския министър на обраната. Утре ще се състои среща между Владимир Путин и Тръмп в Хелзинки.  „За Тръмп е много важно Иран да бъде спрян, но аз не мисля, че ще получи такава концесия от Путин”, обясни тя.", "date": "2018.07.15", "title": "Е. Поптодорова: Тръмп отново ни показа, че политиката не е това, което беше"}
{"url": "https://www.faktor.bg/bg/articles/novini/svyat/protesti-v-chikago-sled-kato-politsay-zastrelya-mazh-v-saut-sayd", "text": "Гневни хора се събраха снощи на протест в Чикаго и някои от тях влязоха в сблъсък с полицията, след като полицай простреля мъж в квартала Саут сайд, предаде Асошиейтед прес. Четирима протестиращи са арестувани и няколко полицаи са леко ранени при сблъсъци, избухнали след инцидента, съобщи началникът на патрулите в Чикаго Фред Уолър на пресконференция. Той добави, че събралите се след инцидента са станали агресивни, хвърляйки бутилки и скачайки по полицейски автомобил. Няколко патрулни автомобила са повредени, уточни той. Говорителят на чикагската полиция Антъни Гулиелми съобщи в Туитър, че мястото на инцидента е било разчистено. По-рано той заяви, че инцидентът се е случил, когато патрулиращи в квартала полицаи са опитали да разпитат мъж, който е изглеждал въоръжен. При инцидента не са пострадали полицаи. На мястото на стрелбата е открито оръжие, добави говорителят, но не уточни, дали мъжът го е държал в ръка, когато е бил застрелян. Простреляният е бил отведен в болница, където са го обявили за мъртъв, добави Лари Мерит, говорител на пожарната. По-късно на мястото на стрелбата се стигна до сблъсък между скандиращи лозунги протестиращи и полицаи с палки. Видеозаписи показаха как двете страни се блъскват и повален мъж, заобиколен от полицаите. След падането на мрака протестиращи продължиха да обикалят квартала, крещейки обиди по полицаите и замервайки ги с бутилки.", "date": "2018.07.15", "title": "Протести в Чикаго след като полицай застреля мъж в Саут сайд"}
{"url": "https://www.faktor.bg/bg/articles/novini/svyat/shpionskite-igri-na-kremal-predizvikaha-religiozno-diplomaticheski-sriv-mezhdu-rusiya-i-gartsiya", "text": "Продължава  да се разраства руско-гръцкият скандал, свързан с решението на гръцките власти да експулсират двама руски дипломати от страната и намерението на руското външно министерство да отговори на тази демонстрация. Официално Атина, според местните медийни, обвинява тези дипломати, че са събирали и разпространявали секретна информация и са подкупвали местни държавни служители. Информация за обвиненията, отправени към руските дипломати, вече бяха публикувани в медиите. Първото обвинение е свързано с това, че са имали  координирани действия с така наречената руска православна общност в Палестина (IOPS), която в края на ХIХ век е била използвана като инструмент в външната политика на руската държава, засягаща не само православната вяра. Трябва да отбележим, че след Октомврийската революция през 1917 IOPS е превърната в чисто научна организация, но след разпадането на Съветския съюз през 1992 г., е била възстановена не само с историческото си име, но също така е била натоварена с много специфични функции, които излизат извън рамките на религията. За това, че IOPS не се занимава единствено с  духовни въпроси, може да бъде доказано и с информация, публикува на официалния сайт на организацията, в която се посочва, че \"днес под ръководството на С.В. Степашин, със съдействието на Министерството на външните работи на Русия, Руската православна църква и държавни и обществени структури Русия  възвръща в Близкия изток своето историческо присъствие, изграждайки културни центрове, училища, музейни и паркови комплекси, отново си  връща обекти под формата на руски имоти \". Фактът, че днешният нейн председател е бившият началник на Федералната контраразузнавателна служба и бивш директор на ФСБ Сергей Степашин, също не е случайно съвпадение. Във всеки случай Русия се опитва да се \"върне\" като ключов играч не само в Близкия изток, но и на Балканите. Включително и в православна Гърция. Много е вероятно настоящият руско-гръцки скандал да има много общо с украинската тема. Работа е в това, че на 28 юли на Вселенският православен събор в Константинопол, посветен на „1030-тата годишнина от покръстването на Киевска Рус \", ще бъде разгледан официално въпросът за   и Киевската  патриаршия. Шансовете този въпрос да бъде решен положително са много големи,  а дейността на руските дипломати - в расо и без расо, с приближаването на това събитие се активизира не само в Турция, където е офциалното местонахождение на Константинополската патриаршия, но и в Гърция, с която Русия е обвързана много тясно  конфесионално,  политически и исторически. Второто обвинение, отправено от Гърция към двамата руски дипломати, както вече писаха медиите, е че са правили опити да събират и разпространяват информация, както и да подкупват държавни служители във връзка с преговорите между Гърция и Македония за новото име Македония, които се оказаха особено чувствителен въпрос за двате страни. Тези преговори отнеха няколко месеца, а на 17 юни тази година успешно приключиха с взаимно съгласие. Сега Македония е официално наречена \"Република Северна Македония\". Този факт естествено предизвика гнева на гърците, които вярват, че името \"Македония\" отразява    исторически част от Гърция. Освен това Атина смята, че това име на Македония може да бъде интерпретирано от съседите им като възможност за мълчаливи претенции от страна на Скопие към  гръцката област Македония. За правителството на Македония одобряването на   името Северна Македония е успешно разрешаване на този спор, който отваря пътя за присъединяването на страната към Европейския съюз и НАТО, а това на свой ред изобщо не съвпада с интересите на Москва. Отчасти и във връзка с това през последните месеци изглежда, че руските дипломати в Гърция се опитват да използва влиянието на Москва, включително и в православните среди на тази страна, отбелязват някои медии. Сегашният \"дипломатически\" скандал в Гърция, от една страна, се вписва и в цяла поредица от подобни конфликти между Москва, Съединените щати и някои европейски държави. Във всички тези случаи Кремъл, както е добре известно, е обвиняван, че се опитва да се намесва в изборите и като цяло във вътрешната политика на тези страни. Но има разбира се и известни разлики. Ако в случаите със САЩ и западните страни, като  Германия, Франция или Нидерландия Русия, съдейки от информацията, публикувана в медиите, се опитва да повлияе на вътрешно-политическата стабилност на тези държави (това се видя от резултатите по време на президентските избори в САЩ през 2016 г.), то сегашният руско-гръцки скандала се различава от аферите, разиграни от Русия по отношение на Запада, тъй  като на Балканите като цяло и в частност на Гърция Русия традиционно гледа по специален начин – като на   където живеят етнически и религиозно близки на Москва народи. В Кремъл традиционно смятат, че балканските \"братя\" мечтаят как отново да попаднат под силната ръка на Русия, а само \"нашественикът\" НАТО ги пази от него. Тази твърде опростена представа очевидно определя и насоката на руската външна политика – примери за това са нашумелият опит за преврат в Черна гора от страна на проруската върхушка, който беше извършен по сценарий на Москва и сегашния \"дипломатически скандал\" с Гърция. В действителност тази целенасочена руска стратегия изглежда не е много ефективна, защото тя не се основава на новите политически реалности, според които славянските държави на  и искат да правят самостоятелна политика, независимо от зависимостите и начина по който мислят за тях новите идеолози на Кремъл, които имат консервативно православно мислене. \"Дипломатическият\" скандал в Гърция изглежда още по-нелеп, предвид факта, че правителството на страна членка на ЕС, начело с лидера на радикалната левица СИРИЗА Алексис Ципрас, бе една от малкото държави, които отказаха да експулсира от своята територия руските дипломати във връзка с \"аферата Скрипал\". Припомнете си, че повечето европейски държави направиха това, за да демонстрират солидарност с Обединеното кралство. Също така да не забравяме, че Ципрас след изборите в Гърция направи първото си посещение зад граница в Москва. Освен това повечето от сегашните леви формации на Запад ( СИРИЗА и Ципрас не са изключение), макар да разбират, че социализмът в Русия отдавна е рухнал, че там вече има капитализъм, подобна на западния, и то още по-краен,  всички те продължават да гледат на Путин като на противовес на най-голямото зло в света, което те виждат в лицето на Съединените американски щати. В този контекст, на фона на колапса на доверие между Атина и Москва, причинен от разразилия се скандал, е добре да се прецени дали е разумен шумът около екстрадираните руски \"дипломати\" от Гърция, дори само от гледна точка на тактическите интересите на Кремъл, или не е по-добре да се запази мълчание.", "date": "2018.07.15", "title": "Шпионските игри на Кремъл предизвикаха религиозно-дипломатически срив между Русия и Гърция"}
{"url": "https://www.faktor.bg/bg/articles/novini/balgariya/t-petkova-gotovi-sme-da-promeni-usloviyata-za-prodazhba-na-priroden-gaz-za-da-izbegne-sanktsii-ot-ek", "text": "\"България е готова да промени условията за продажба на природен газ у нас, за да избегне санкции от страна на Европейската комисия\", съобщи енергийният министър Теменужка Петкова, която беше изслушана на закрита за медиите комисия в Народното събрание в края на седмицата.  На нея тя отчете етапа на делото на Европейската комисия срещу държавния Български енергиен холдинг. \"Европейската комисия до този момент е отхвърлила предложенията на България за поемане на ангажименти срещу отпадане на евентуалните санкции при доказване на вина. Това обаче не значи, че преговорите няма да продължат. Разбира се съществуват още възможности за разговори при определени хипотези, така че да сенадяваме на благоприятен изход от това дело\", прогнозира тя. Европейската комисия образува дело срещу България през 2013 г. след жалба на най-голямото частно дружество за доставка на газ у нас. В подадения тогава сигнал се казва, че държавните \"Булгаргаз\" и \"Булгартрансгаз\", които са част от Българския енергиен холдинг са злоупотребили с монополното си положение и са отказали на дружеството достъп до газовата инфраструктура. Първите заключения на Брюксел бяха, че БЕХ е допуснал нарушения. Те обаче не са окончателни. \"Видяхте, че Европейската комисия успя да се споразумее с \"Газпром\" по едно антимонополно дело, с поемане на ангажименти разбира се, тези ангажименти очевидно в хода на разговорите между двете страни са определени като достатъчни и възможни за двете страни, удовлетворяващи и двете страни\", смята тя. В края на миналата година Народното събрание постанови, че България не трябва да се признава за виновна по воденото дело срещу БЕХ. В случай обаче че Еврокомисията постанови вина, това би означавало, че сме заплашени от глоба в размер на 10% от оборота на признатите за виновни компании.", "date": "2018.07.15", "title": "Т. Петкова: Готови сме да променим условията за продажба на природен газ, за да избегнем санкции от ЕК"}
{"url": "https://www.faktor.bg/bg/articles/novini/balgariya/zhegi-do-33-gradusa-dnes", "text": "Времето ще е предимно слънчево. След обяд на места ще се развие купеста облачност, но само на отделни места в планинските и североизточните райони краткотрайно ще превали. Ще продължи да духа слаб до умерен северозападен вятър. Максималните температури ще са между 28 и 33 градуса. Атмосферното налягане е и ще се задържи близко до средното за месеца, съобщават от НИМХ-БАН.", "date": "2018.07.15", "title": "Жеги до 33 градуса днес"}
{"url": "https://www.faktor.bg/bg/articles/novini/svyat/tramp-shte-se-kandidatira-za-vtori-mandat-prez-2020-godina", "text": "Президентът на САЩ Доналд Тръмп заяви вчера в интервю, че планира да се кандидатира за втори мандат на изборите през 2020 г., предаде Ройтерс, цитирайки британският в. „Мейл он сънди”.  „Изглежда, всички искат да го направя”, добави президентът на САЩ. Той не смята, че има представител на Демократическата партия, който може да го победи на изборите. Нарушавайки британския протокол, Тръмп разкри също, че е обсъдил Брекзит с британската кралица Елизабет II.  „Тя заяви, че това е много – и е права – много сложен проблем. Мисля, че никой не знаеше колко точно сложен ще се окаже”, обясни президентът на САЩ. „Всички мислеха, че ще е „О, това е просто, присъединяваме се или не се, или нека да видим какво ще се случи”, добави той. „Тя е невероятна жена, толкова е умна, толкова прекрасна, като казвам прекрасна – имам предвид вътрешно и външно. Това е прекрасна жена”, добави Тръмп, описвайки кралицата. В отговор на въпрос дали тя го е харесала, той заяви, че не би искал да говори от нейно име, но може да каже, че той е харесал нея. „Разбирам се прекрасно с Ким Чен-ун”, потвърди още президентът на САЩ. „Той е много силен, има страхотен характер, забавен и твърд е, добър в преговорите”, заяви Тръмп. В отговор на уточняващ въпрос дали Ким е безжалостен диктатор, той заяви „Разбира се, че е безжалостен, но има и други като него”. Президентът на САЩ беше по-сдържан по отношение на предстоящата си среща с руския си колега Владимир Путин.  „Мисля, че вероятно можем да се разберем много добре”, подчерта той. „Някой ме попита дали сме врагове или приятели? Аз казах, че е прекалено рано да се каже”, заявява Тръмп. „Точно в момента бих казал, че сме съперници, но за САЩ, а честно казано и за Великобритания и други места, да се разбираме добре с Русия, Китай и всички тези други места... Това е нещо добро, а не лошо. Това е нещо наистина хубаво”, подчерта той.", "date": "2018.07.15", "title": "Тръмп ще се кандидатира за втори мандат през 2020 година"}
{"url": "https://www.faktor.bg/bg/articles/novini/svyat/britanskite-vlasti-sa-sabrali-nad-400-predmeta-zarazeni-s-novichok", "text": "Британските служби за борба с тероризма са събрали над 400 предмета като част от разследването на убийството на британката Доун Стърджис с нервнопаралитичното вещество Новичок в Югозападна Англия, предаде Ройтерс.  44-годишната Стърджис почина на 8 юли, повече от седмица, след като е била изложена на Новичок край град Солсбъри, където през март със същото вещество бяха отровени руският двоен агент Сергей Скрипал и дъщеря му Юлия.  Партньорът на Стърджис, 45-годишният Чарли Роули, все още се възстановява в болница, след като състоянието му бе критично.  Вчера полицията съобщи, че е прибрала и идентифицирала малка бутилка от дома на Роули, която според следствието е източник на заразата.  Днес властите допълниха, че „значителен брой са евентуално заразени” и ще бъдат предадени за лабораторен анализ.", "date": "2018.07.15", "title": "Британските власти са събрали над 400 предмета заразени с Новичок"}
{"url": "https://www.faktor.bg/bg/articles/novini/svyat/prodalzhavat-postoyannite-ruski-usiliya-za-vsyavane-na-razdelenie-i-konflikt-sred-amerikantsite", "text": "\"В навечерието на парламентарните избори в САЩ тази година, няма признаци, че Русия води кампания със същия мащаб, с който го е правила по време на президентските избори през 2016 година\", заяви министърката на вътрешната сигурност на САЩ Кирстен Нилсен, цитирана от Асошиейтед прес. Нилсен направи това изявление на среща на държавните секретари на отделни щати. Обикновено подобни събития не привличат общественото внимание и се занимават с технически въпроси. Но след обвиненията, че Русия е опитала да повлияе на изборите през 2016 г., въпросите за сигурността на изборите предизвикват засилен интерес, отбелязва АП. Нилсен обеща, че нейното министерство ще помогне на щатите да защитят системите си от кибератаки от Русия и други места. Тя добави, че служителите на американското разузнаване забелязват постоянни руски усилия за всяване на разделение и конфликт сред американците, които обаче не подкрепят конкретни политици. За целта Москва използва социални медии, говорители и други средства. Русия отрича да се е опитвала да повлияе на изборите в САЩ през 2016 г., припомня АП.", "date": "2018.07.15", "title": "Продължават постоянните руски усилия за всяване на разделение и конфликт сред американците"}
{"url": "https://www.faktor.bg/bg/articles/novini/balgariya/umartviha-nad-3000-zhivotni-v-zasegnatite-ot-chuma-rayoni", "text": "В района на Ямбол и Бургас, който беше засегнат от чума по дребните преживни животни, вече са евтаназирани повече от 3000 овце и кози. Мярката се предприема, за да се спре разпространението на болестта. Стопаните протестират и не вярват, че това наистина се налага. Властите казват, че това са мерките и те трябва да се спазват, иначе проблемът ще обхване нови, много по-широки територии. Засега огнищата са две – Елхово и Болярово. Тече разследване, за да се установи откъде чумата е влязла в страната. В опит да потуши страстите, земеделският министър Румен Порожанов обяви, че животновъдите ще получат пари за всяко животно. Хората обаче не останаха доволни. „Този, който не желае да бъде обезщетен със стойност като оценката на животните, може да посочи, че желае да бъде обезщетен със закупуване на аналогични  животни, каквито е имал като стадо”, обясни министърът. От понеделник - 16 юли - започва изплащането на обезщетенията на земеделските стопани за евтаназираните овце и кози в огнищата с чума в Ямболска и Бургаска области. Фермерите ще получат парите по посочена от тях банкова сметка или в брой на касите на Областните дирекции по безопасност на храните. Утре в България идват експерти от дирекция „Здравеопазване и политика за потребителите“ на ЕК, за да проверят дали мерките на българските власти съответстват на европейското законодателство. Ще бъде извършена пълна дезинфекция на помещенията, в които са били животните. Строги мерки има при влизане и излизане в село Болярово. В сила е и забраната за търговия с мляко и месо от общините Елхово и Болярово.", "date": "2018.07.15", "title": "Умъртвиха над 3000 животни в засегнатите от чума райони"}
{"url": "https://www.faktor.bg/bg/articles/novini/svyat/dve-godini-ot-opita-za-prevrat-v-turtsiya", "text": "Турция отбелязва две години от опита за преврат. В нощта на 15 юли 2016 г. турски военни обявиха, че са взели властта в страната, за да запазят демокрацията, човешките права и правовия ред. Беше обявено военно положение, въведен полицейски час, мостовете над Босфора бяха затворени, полетите от и за летище „Ататюрк” - отменени. Блокирани бяха социалните мрежи. Атакувани бяха обществени сгради.  В специално изявление по Skype президентът Реджеп Ердоган призова гражданите да излязат по улиците, за да защитят демокрацията в страната.  Светът осъди насилието. В ранните часове на 16 юли началникът на турското разузнаване обяви, че опитът за метеж е неуспешен. В тази нощ загинаха близо 250 души, а ранените бяха повече 2000. Последваха чистки и преследвания. Десетки хиляди бяха обвинени за участие в преврата, преследвани, уволнени, затворени.  Днес, две години по-късно, Турция вече е президентска република, а Ердоган разшири неимоверно властта си. На практика той вече изпълнява едновременно три функции - президент, премиер и лидер на партията си. От неуспешния преврат насам страната е в извънредно положение, което беше удължавано седем пъти. Очаква се то да бъде отменено на 18 юли вечерта. Отмяната беше едно от предизборните обещания на турския президент.", "date": "2018.07.15", "title": "Две години от опита за преврат в Турция"}
{"url": "https://www.faktor.bg/bg/articles/novini/balgariya/g-bliznashki-v-bsp-nyama-hora-s-tezhest-i-avtoritet", "text": "\"Има влиятелни среди в България, които искат да преминем към президентска република\", коментира проф. Георги Близнашки, бивш служебен министър-председател пред Bulgaria ON AIR. По неговите думи БСП не се справя убедително на политическата сцена, а желанието за нови лица им изиграва лоша шега. \"Там няма хора с тежест и авторитет. Няма как да има \"Нова визия за България\" без визионери. Там няма хора, които да убедят обществото. Навремето БСП ме използва да напиша Конституцията, след това ме отстрани, защото станах неудобен\", каза той и добави, че за левицата е направил толкова много, че понякога съжалява за изгубеното време. \"Лилов беше човек от апарата. За него важно беше да си спаси партията. А партията е инструмент, с който да решиш проблемите на държавата. С това започнаха разминаванията ни\", обясни проф. Близнашки.", "date": "2018.07.15", "title": "Г. Близнашки: В БСП няма хора с тежест и авторитет"}
