{"url": "https://www.faktor.bg/bg/articles/izvanredni-merki-za-sigurnost-v-solun-zaradi-83-tiya-mezhdunaroden-panair", "text": "Непознати до момената мерки за сигурност са въведени в Солун. Градът се охранява от частите за борба с безредиците и от агенти на ФБР.  Премиерът Алексис Ципрас пристигна за откриването на 83-тия международен панаир. Тази година почетен гост на изложението е САЩ. В града се намира и американският министър на търговията Уилбър Рос, който се договори с гръцкия премиер за увеличаване на стокообмена между двете страни. Започнаха и  протестните демонстрации срещу икономическата политика на правителството на Сириза.  Първи протестират синдикатите на униформените служители - полицаи, морска охрана и пожарникари.Те настояват за по-високи заплати и повече служители в системата  по охрана на гражданите. В същото време от цялата страна пристигат симпатизанти на идеята \"Македония е Гърция\", които утре организират масови протести срещу Преспанското споразумение за името на Македония. Синдикатите призовават за масово участие в демонстрациите утре срещу мерките по орязване на заплати и пенсии и високата безработица. В протестите се включват и опозиционните партии.", "date": "2018.09.07", "title": "Непознати досега мерки за сигурност в Солун: Градът се охранява от агенти на ФБР и от частите за борба с безредиците"}
{"url": "https://www.faktor.bg/bg/articles/frenski-sad-otkaza-razpuskaneto-na-sdruzhenie-pretendirashto-che-predstavya-donetskata-republika", "text": "Френското правосъдие отказа разпускането на асоциация, претендираща, че представя \"официално\" във Франция Донецката народна република, провъзгласена от проруските сепаратисти в Източна Украйна и непризнавана от френските власти, предаде Франс прес. Съдът в Екс-ан-Прованс отхвърли искането за разпускане на сдружението с мотива, че не е установен \"незаконният характер на дейността му или на преследваната цел\", уточни източник от съдебната система. В края на септември 2017 г. бившият депутат от крайната десница Юбер Фаяр откри \"официално представителство\" на тази република недалеч оттам, в град Марсилия, припомня агенцията. По искане на френското външно министерство прокурорът на Екс-ан-Прованс бе настоял за разпускане на асоциацията като \"имитация на дипломатическо представителство във Франция\", която \"нарушава обществения ред в страната и в международен план\".  ДНР \"не е призната от никоя държава на планетата, във всеки случай не и от Франция\", изтъкна на процеса днес прокурорът Ашил Кириакидес. Той разкри, че президентът на сдружението Юбер Фаяр е бил назначен от властите, контролиращи Донецк, чрез писмо с печат, \"напълно сходен с този на акредитивните писма, връчвани от посланиците\" при заемане на съответния пост.", "date": "2018.09.07", "title": "Френски съд отказа да забрани \"официално представителство на Донецката република\""}
{"url": "https://www.faktor.bg/bg/articles/poreden-golyam-sriv-na-ruskata-rubla", "text": "Руската централна банка (РЦБ) днес определи официалните валутни курсове, които ще бъдат в сила в периода 8-10 септември. Те показват пореден голям срив на руската рубла, съобщават руските медии, цитирани от news.bg. Официалният курс на долара спрямо рублата е повишен със 77,81 копейки до 69,0286 рубли. Новият курс за едно евро е 80,3562 рубли или с 98,77 копейки по-висок от предишния. Вчера рублата удари дъно, невиждано от две години и половина спрямо еврото и долара. Курсът на американската валута се повиши до 69,2 рубли (невиждано от април 2016 г.), а еврото достигна до 80,52 рубли (невиждано равнище от март 2016 г.) Доларът днес се разменяше за над 68 рубли, а еврото - за повече от 76 рубли... Вчера министърът на икономическото развитие на Русия Максим Орешкин обяви, че рублата не била включена в списъка с най-слабите валути. В тази връзка той обърнал внимание на отслабването на националните валути на страни като Аржентина, Турция, Южна Африка, Бразилия и Индия. Той също така подчертал, че ведомството му не виждало дългосрочни причини за отслабването на рублата.", "date": "2018.09.07", "title": "Пореден голям срив на руската рубла"}
{"url": "https://www.faktor.bg/bg/articles/etsb-prizova-za-edinna-evropeyska-agentsiya-za-borba-s-praneto-na-pari", "text": "Европа се нуждае от единна агенция за борба с прането на пари, заяви днес Беноа Кьор от ЕЦБ, визирайки неотдавнашни случаи с банки от ЕС, които показаха за наличието на сериозни пропуски в способността на блока да предотврати финансови престъпления. \"Подкрепяме всяка инициатива, която да доведе до по-хармонизиран и по-координиран подход в борбата с прането на пари. В идеалния случай това би било една единна европейска агенция\", заяви Кьор на пресконференция след редовна среща на финансовите министри от еврозоната във Виена, съобщава Ройтерс. Трябва да се има предвид, че идеята за обща агенция е включена в предварителният план, изготвен от европейските регулаторни органи през миналата седмица и целящ да се затегне защитата на ЕС срещу изпирането на пари. Самият план беше подготвен след подозрителни случаи за пране на пари от страна на банки в Малта, Латвия, Естония и Дания и точно преди холандският гигант ING да се съгласи по-рано тази седмица да плати сериозна по размер глоба от 775 млн. евро, тъй като не успя да предотврати изпирането на пари. \"Последните събития показват, че ние трябва съвместно да направим повече в тази област, отколкото понастоящем\", посочи и Марио Сентено, който е председател на Еврогрупата (на финансовите министри от еврозоната). Той подчерта, че надзорът е \"споделена отговорност\", която включва националните и европейските органи. Марио Сентено, който е и финансов министър на Португалия, добави, че докладът на регулаторните органи на ЕС все още е предварителен и се надява неговите заключения да бъдат на разположение до края на годината, като само след това могат да се предприемат конкретни действия. Изборите за следващия Европейски парламент обаче са насрочени за месец май 2019 година и с оглед на това в скоро време може да има \"замразяване\" на законодателната дейност на общоевропейско ниво.", "date": "2018.09.07", "title": "ЕЦБ: Европа се нуждае от единна европейска агенция за борба с прането на пари"}
{"url": "https://www.faktor.bg/bg/articles/puskat-bez-markirovka-dvizhenieto-po-noviya-asfalt-v-uchastaka-na-patya-svoge-sofiya", "text": "Преасфалтиран е участъкът от път II-16 Своге – София, утре ще се полага маркировката, съобщиха от пресцентъра на Агенция \"Пътна инфраструктура“ (АПИ). В 20.00 часа ще бъде възстановено движението за всички превозни средства по участъка. За да не се затруднява трафикът днес движението се пуска без пътна маркировка и шофьорите трябва да карат внимателно. Утре отсечката ще бъде маркирана с шумяща маркировка с цел повишаване безопасността на движение. При полагането й превозните средства няма да се спират, но трябва да се кара със съобразена скорост и да се спазват указанията на „Пътна полиция“.  Подменен бе износващият асфалтов пласт в отсечката от водостока, преди пътния инцидент, до моста над река Лесковдолска. Направените анализи показват, че основният асфалтов пласт - биндер, е изпълнен съгласно изискванията, и вложените в него материали отговарят на утвърдените технически норми. Материалите и рецептурата, които сега са използвани в полагания асфалт, са одобрени от Института по пътища и мостове. Коефициентът на полируемост е по-висок от одобрените от инженера на проекта при основния ремонт на участъка. През следващата седмица започва одит по пътната безопасност и преглед на цялостното състояние на близо 82-километров участък на второкласния път през Искърското дефиле от лицензирани външни одитори по пътна безопасност. Въз основа на техните заключения ще бъдат взети решения какви допълнителни ремонтни дейности трябва да бъдат предприети и мероприятия, свързани с повишаване безопасността на движение, включително и с поставянето на допълнителни ограничителни системи и пътни знаци. Според Правилника за прилагане на Закона за пътищата - чл. 48, т. 1, „б“, в урбанизираните територии за населените места до 100 000 души, каквато е и община Своге, Агенция „Пътна инфраструктура“ отговаря за поддържането на платното за движение - т. е. от бордюр до бордюр. Отговорност на конкретната община са тротоарите, подземните съоръжения, велосипедните алеи, паркингите, пешеходните подлези, осветлението и крайпътното озеленяване извън платното за движение на републиканските пътища в границите на населените места.", "date": "2018.09.07", "title": "Пускат без маркировка движението по преасфалтирания  участък убиец от пътя Своге - София"}
{"url": "https://www.faktor.bg/bg/articles/pregovaryashtiyat-na-es-za-brekzit-othvarli-klyuchovi-tochki-ot-britanskiya-plan", "text": "Главният преговарящ на Европейския съюз за брекзит Мишел Барние заяви, че ключови точки от британския план за търговските отношения между ЕС и Великобритания след нейното излизане от блока не са \"приемливи\". Според Барние ЕС няма да приеме предложението на Лондон за създаването на зона за свободна търговия на промишлени продукти и за това Великобритания да може да събира мита за предназначени за ЕС продукти, влезли на нейна територия. Това \"ще постави под въпрос интегритета на общия ни пазар и не подлежи на обсъждане\", посочи Барние пред членовете на комисията за брекзит на Камарата на общините. Това е поредният удар срещу \"плана от Чекърс\", чийто привърженик е премиерът Тереза Мей и който предвижда запазване на близки търговски отношения с ЕС след брекзит. Планът, договорен по-рано през лятото на изнесено правителствено заседание в резиденцията Чекърс, се сблъсква с неодобрение както на някои привърженици на брекзит, така също и на част от противниците на излизането на Великобритания от ЕС. И Лондон, и Брюксел не желаят повторното въвеждане на граничния контрол заради опасения, че така ще бъде застрашен крехкият мир в Северна Ирландия. Но те имат различна визия за това как да бъде избегнато възстановяването на границите между Ирландия и Северна Ирландия след брекзит. ЕС предложи Северна Ирландия да остане част от митническия съюз и общия пазар след брекзит, но правителството на Мей се противопостави на тази идея с аргумента, че така ще бъде застрашена териториалната цялост на Великобритания. Мишел Барние предупреди, че ако не бъде договорен специален режим за Северна Ирландия, няма да има споразумение.", "date": "2018.09.07", "title": "Преговарящият на ЕС за Брекзит отряза Лондон по ключови точки в плана на Мей"}
{"url": "https://www.faktor.bg/bg/articles/novini/svyat/vartolomey-naznachi-ekzarh-na-ukrayna-stranata-veche-ne-e-duhovna-teritoriya-na-ruskata-tsarkva", "text": "С еднолична заповед на вселенския патрирах Вартоломей от днес до пълното устройване на каноничните църковни дела в Украйна е назначен екзарх на Украйна, съобщава сайтът на патриаршията.  Това е Негово високо преосвещенство Памфилски архиепископ Даниил. Той е американец от украински произход. За негов  пръв помощник в Киев е назначен епископ Иларион Едмънтън от Канада.  Този акт на Вселенския патриарх Вартоломей е съобщен на президента на Украйна Порошенко, като се изисква държавните власти на страната да съдействат на първия екзарх за устройването на единна и канонична църква на Украйна.  С това деяние на патриаршията във Фенер Украйна вече не е духовна територия на Руската православна църква. В храмовете вече ще бъде споменавано името на Вартоломей, а не на Кирил.", "date": "2018.09.07", "title": "Вартоломей назначи екзарх на Украйна, страната вече не е духовна територия на Руската църква"}
{"url": "https://www.faktor.bg/bg/articles/bunt-v-reditsite-na-bsp-rezhat-zaplatite-na-deputatite-partiyata-shte-im-doplashta", "text": "Червени депутати са се разгневили на идеята на Корнелия Нинова да не влизат в зала и да обикалят страната, защото се оказало, че парламентът ще им отреже заплатите. Първоначално лидерката била подкрепена - от над 62-ма на заседанието на групата 57 са били “за” повече работа сред хората. Но когато си сметнали колко ще бъдат орязани заплатите им, партийният ентусиазъм рязко намалял. Затова и БСП решило да компенсира своите с пари от касата на парламентарната група или от държавната субсидия, пише \"24 часа\" Ще има и график за присъствие в пленарната зала според дневния ред и законите, за да са ощетени всички еднакво. Очаква се темата да бъде обсъдена на семинар, който червената група прави в понеделник и вторник в 4-звезден спа хотел в село Баня. Срещата е за парламентарния сезон, законодателната програма на групата, но трябва да направи и разпределението за представянето на червената “Визия за България” из страната.", "date": "2018.09.07", "title": "Бунт в редиците на БСП - режат заплатите на депутатите"}
{"url": "https://www.faktor.bg/bg/articles/v-germaniya-poiskaha-ostavkata-na-shefa-na-kontrarazuznavaneto-sled-samneniyata-mu-za-goneniya-v-kemnits", "text": "Германските социалдемократи и германската Зелена партия поискаха оставката на шефа на германската Служба за защита на конституция Ханс-Георг Маасен. В петък сутринта той обяви, че се съмнява в автентичността на видео, показващо гонене на чужденец по улиците на Кемниц от тълпа протестиращи. „Скептичен съм към информациите за това в медиите. Нямаме данни, че това е ставало“, заяви той. Маасен бе подкрепен от вътрешния министър на Саксония Роланд Вьолер, който пък обясни, че не е имало „всеобхватно“ гонене на чужденци, за да се говори за лов на хора. В интервю за „Билд“ Маасен казва още: „Според моята предпазлива преценка има основания да смятаме, че става дума за целенасочени фалшив иинформации, чиято цел е да отвлекат вниманието на обществеността от убийството в Кемниц.“ След убийството на 35-годишен германец в града от сирийски и иракски бежанци, по улиците му се проведоха множество протести. Те бяха организирани от крайно дясното движение „Про Кемниц“. На снимки и във телевизионни репортажи се виждат десетки ръце, издигнати за хитлеров поздрав, който в Германия е забранен. Прокуратурата в Дрезден пък съобщи, че води 120 дела за нарушения по време на протестите, сред които и побои. Маасен не е уведомил правителството за съмненията си относно автентичността на видеоклиповете. Социалдемократите свикаха заседание на комисията по сигурността в Бундестага, на което шефът на контраразузнаването трябва да изложи аргументите си и да изложи цялата информация, която има. Германското МВР също още няма данни за това дали има фалшиви записи. Техните, правени от полицаите на смяна в дните на протеста, все още не са обработени. Либералите също настояха Маасен да прецизира изказването си и да даде обяснения какво точно има предвид. „Свидетелите и показанията на пострадали показват ясно, че е имало сцени на лов на хора“, коментира експертът по сигурността към Свободната демократическа партия Бенямин Щрасер. Ако Маасен се съмнява в достоверността им, то трябва да уведоми незабавно парламентарните комисии по вътрешни работи и по сигурността, заяви той. Медиите днес отново припомниха записите, които имат, на които се чува ясно как протестиращи коментират бягащи пред тях с „Кърлежи, гледай ги как бързо бягат, да не повярваш.“ Вътрешният министър Хорст Зеехофер обаче подкрепи Маасен и заяви, че му има пълно доверие. „Аз имам идентична на неговата информация“, заяви Зеехофер. Подкрепа Маасен получи и от шефа на „Алтернатива за Германия“ Александер Гауланд. „Той изясни това, което правителството се опита да обяви за гонения на чужденци“, посочи Гауланд.", "date": "2018.09.07", "title": "В Германия поискаха оставката на шефа на контраразузнаването след съмненията му за гонения в Кемниц"}
{"url": "https://www.faktor.bg/bg/articles/gartsite-ochakvat-tsipras-oshte-da-razhlabi-kolanite", "text": "Премиерът на Гърция Алексис Ципрас се очаква да обяви утре (събота) някои икономически облекчения за гърците, които преглътнаха горчивото хапче на политиката на строги икономии по време на годините на финансова криза. Той ще го направи в ключова политическа реч, която може да бъде засенчена от протести, отбелязват \"Ройтерс\" и news.bg. Иначе ляворадикалният по убеждения гръцки лидер трябва да намери правилния баланс между разгневената общественост, която иска да бъде възнаградена за годините на жертви, и пазарите, лесно разстройващи се от всеки знак за отклонение от пътя на фискална консолидация в епохата след спасителните помощи. Южната ни съседка излезе от третата международна спасителна програма през миналия месец след 8 години на строг надзор от страна на своите чуждестранни кредитори - партньорите ѝ от еврозоната и Международния валутен фонд, чието седалище е във Вашингтон. Ципрас, който дойде на власт през януари 2015 г. с обещания да сложи край на строгите мерки за икономии, но по-късно беше принуден да се подпише под нова спасителна помощ, се надява да увеличи заслабналата си подкрепа сред гърците тази година преди планираните парламентарни избори през 2019 г. На ежегодния търговски панаир в Солун Ципрас ще посочи бенефициентите от преизпълнението на бюджетните приходи през тази година, които според правителството възлизат на 800 млн. евро. Той също така се очаква да очертае средносрочната си икономическа политика, обещавайки намаляване на данъците и по-ниски вноски за социални осигуровки за някои групи от населението, въпреки че същевременно обещава да продължи структурните реформи и запазване на разумната бюджетна политика. Край мястото, където Ципрас ще говори, синдикатите планират протестни демонстрации с искане за отмяна на реформите, въведени покрай спасителните програми, които според тях накърняват правата на работниците и вкарват гърците в бедност.", "date": "2018.09.07", "title": "Гърците очакват Ципрас още да \"разхлаби коланите\""}
{"url": "https://www.faktor.bg/bg/articles/mechka-stravnitsa-napadna-stado-v-rodopsko-selo-54-ovtse-sa-martvi", "text": "54 овце в село Малево са открити мъртви след нападение от мечка, съобщиха от Регионална инспекция по околната среда и водите – Смолян, предаде Агенция \"Фокус\".  Групата за бързо реагиране към екоинспекцията е проверила сигнал за нападение на кафява мечка в стопански двор в село Малево, община Чепеларе. Вчера стадото от 155 овце е оставено да пренощува във външно заграждение към обора. Проверката е установила 54 мъртви животни.  Една овца е убита от мечката, две са ранени, а 53 са се задушили при опити да се приберат в обора. От намерените следи, експертите са категорични, че щетата е от кафява мечка. Ще бъде изготвено предложение за обезщетяване на собствениците.  Мечката-стръвница, след нападението на която тази сутрин бяха открити 54 мъртви овце, напада това стадо за трети път за последните 4-5 години. Това каза за Радио „Фокус“ – Смолян собственикът на овцете Ангел Дамянов.  Той поясни, че мечката е влязла в огражденията, в които овцете са били прибрани след паша вчера, убила е една овца, други две е разкъсала, а останалите в опита си да избягат са се опитали да влязат в обора и са се задушили. Дамянов допълни, че за щастие, той не е бил в обора през нощта, тъй като е от село Хвойна, а базата, в който отглежда овцете е в село Малево. Електропастирът, който е разположен около обора, е бил включен, за да предпазва животните, но мечката е успяла да го прескочи.  Дамянов припомни, че до вчера овцете в стадото са били 160, а от днес са намалели с 1/3. По думите му, от Регионалната инспекция по околната среда и водите – Смолян днес са били на място, извършили са оглед и на място са открили, че нападението наистина е извършено от мечка. Стопанинът добави, че оттам са дали уверение, че ще бъде обезщетен за смъртта на всички 54 овце.  Той припомни, че преди 4-5 години два пъти е идвала мечка и е нападала стадото му. Първият път е убила две овце, а вторият – три. След двата инцидента от екоинспекцията му дали и електропастира с цел защита от мечки.  Дамянов подчерта, че оборът, в който отглежда овцете е много близо до село Малево. За бъдеще, той е категоричен, че няма да оставя овцете в откритото ограждение, а ще ги прибира в обора.  „Важно е, че при нападението на мечката не са пострадали хора“, каза още собственикът на мъртвите овце.", "date": "2018.09.07", "title": "Мечка-стръвница нападна стадо в родопско село,  54 овце са мъртви"}
{"url": "https://www.faktor.bg/bg/articles/sns-ne-dade-hod-na-deloto-sreshtu-desislava-ivancheva", "text": "Специализираният наказателен съд (СНС) не даде ход днес на делото срещу бившия кмет на софийския район „Младост“ Десислава Иванчева. По него са обвиняеми още бившият заместник на Иванчева - Биляна Петрова, и бившият районен кмет Петко Дюлгеров. Процесът не можа да започне, тъй като Иванчева и Петрова, и техните адвокати не са получили навреме обвинителния акт. Адвокатът на Иванчева Марин Марковски поиска  промяна на мярката й за неотклонение задържане под стража. Според съда всички страни са редовно призовани с изключение на подсъдимите и не е спазен седемдневният срок за дело след връчване на документите по него. Иванчева е получила обвинителния акт на 31 август, петък. Според съдия Иво Хинов въпросният 7-дневен срок изтича чак в края на днешния работен ден и уважи исканията на подсъдимите да им се даде възможност да се запознаят с материалите.", "date": "2018.09.07", "title": "Специализираният наказателен съд не даде ход на делото срещу Десислава Иванчева"}
{"url": "https://www.faktor.bg/bg/articles/balgariya-obmislya-vnos-na-priroden-gaz-ot-izrael-i-kipar", "text": "Регионът на Източното Средиземноморие би могъл да е един от стратегическите източници на алтернативни доставки на природен газ за Европа. Около това се обединиха енергийните министри на България - Теменужка Петкова, на Гърция - Георгиос Статакис, на Сърбия – Александър Антич, на Държавата Израел – Ювал Щайниц и заместник-секретаря на Департамента по енергетика на САЩ – Марк Менезес. Това съобщиха от пресцентъра на министерството на енергетиката.  Срещата се проведе в рамките на енергийния форум на Югоизточна Европа в Солун. Обсъдено бе развитието на пазара на природен газ в региона на източното Средиземноморие и ролята на диверсификацията на източниците и маршрутите за доставка за гарантиране на енергийната сигурност.  \"Основен приоритет за България е гарантиране сигурността на енергийните доставки за страната, региона на Югоизточна Европа и Европейския съюз. Като един от възможните източници на природен газ разглеждаме новооткритите офшорни газови находища в Израел – Тамар и Левиатан, както и това в Кипър – Афродита\", каза министър Петкова.   \"Успешното съвместно сътрудничество между България, Гърция, Сърбия и Израел ще гарантира енергийната сигурност в региона. За да изпълним поставените си цели, трябва преди всичко да изградим липсващата инфраструктура\", допълни тя.  В рамките на визитата си в Солун министър Петкова се срещна и със зам.-секретаря на Департамента по енергетика на САЩ – Марк Менезес. Той изрази подкрепа по отношение на предприетите от българска страна действия за реализацията на интерконектора Гърция-България, както и за възможността страната ни да участва в проекта за изграждане на терминал за втечнен природен газ до Александруполис.   По думите на зам.-секретаря Менезес САЩ биха могли да осъществяват доставки на втечнен природен газ за България и региона на Югоизточна Европа именно през инфраструктурата на тези два проекта.", "date": "2018.09.07", "title": "България обмисля внос на природен газ от Израел и Кипър"}
{"url": "https://www.faktor.bg/bg/articles/500-evro-globa-ako-pahapvash-v-tsentara-na-florentsiya", "text": "Във Флоренция вече е в сила забраната да се яде по тротоари, външни стълбища и улици. Нарушителите ще бъдат глобявани до 500 евро. Забраната е валидна за района, където са най-известните забележителности. Според кмета на града мярката е с цел да се преборят \"грубите туристи\". Забраната влезе в сила тази седмица. Тя се отнася за някои улици в Стария град на Флоренция. От обяд до 15 часа и от 18 до 22 часа храненето по тези улици е забранено. Ограничението ще важи до 6 януари догодина - краяt на италианския коледен сезон. Собствениците на заведения и магазини са доволни. Даниеле Мацанти, собственик на ресторант: Наредбата е добро решение. Подкрепяме всичко, което се прави за подобряване на улиците.", "date": "2018.09.07", "title": "500 евро глоба, ако пахапваш на улицата в центъра на Флоренция"}
{"url": "https://www.faktor.bg/bg/articles/trima-s-tezhki-izgaryaniya-v-zavod-za-hartiya-kray-stamboliyski", "text": "Трима работници, които пострадаха след трудов инцидент в завод за хартия край град Стамболийски, са с тежки изгаряния. Те са настанени в пловдивската болница „Св. Георги“, но все още е рано да се правят прогнози за състоянието им. Инцидентът е станал в сряда при смяна на помпа във вакуумна изпарителна станция, когато мъжете са били изпръскани със силно нагрята луга. Инспекцията по труда извършва проверка в предприятието за спазване безопасността на работа. Резултати се очакват до края на другата седмица, каза пред БНР директорът й за Пловдив Атанас Чернаев.  Все още е рано да се правят прогнози за пострадалите, които имат шокови изгаряния, съобщават от Университетската болница \"Свети Георги\". Най-тежко е състоянието на 26-годишен работник, който е с 65 процента изгаряния. По-младият му колега, на 21 години, има 57 процента изгаряния. Третият мъж е на 44 години и е с 10 процента. Работниците са пострадали от заливане с черна луга с много висока температура. Тя е изтекла при смяна на помпа във вакуумна изпарителна станция в завода за хартия в Стамболийски. Мястото на инцидента се проверява от служители на Инспекцията по труда в Пловдив, съобщи директорът й Атанас Чернаев: \"Ще започне проверка, която да изясни какво не е спазено, касаещо осигуряването на здравословни и безопасни условия на труд, както и какви нарушения са допуснати и кой ги е допуснал\". От Инспекцията по труда в Пловдив обещават разследването да приключи до десетина дни.", "date": "2018.09.07", "title": "Тримата пострадали при трудов инцидент в завода за хартия край Стамболийски са с тежки шокови изгаряния"}
{"url": "https://www.faktor.bg/bg/articles/korpus-ot-spetsuchiteli-vliza-v-nay-trudnite-uchilishta-sreshtu-dopalnitelni-pari", "text": "Министърът на образованието Красимир Вълчев започна поредица от срещи с директори на училища извън столицата и големите градове. В Пловдивска област те започнаха от общините Раковски и Карлово и на тях присъства и директорът на РИО в Пловдив Иванка Киркова, съобщи БТА. \"Старая се да посетя колкото се може повече общини, образователни институции, а акцентът е началото на учебната година и работата по механизма. Най-много отпаднали от училище деца има от ромската общност, а най-проблемни са от обособените квартали\", каза след срещата си в Раковски Вълчев. Той уточни, че тук има много детска градини и училища с концентрация на деца от проблемите групи. \"В акцията \"Всяко дете - в училище\" тази година се включват Инспекцията по труда, НАП, като целта е първо да запишем всяко едно дете в училища, а след това да го мотивираме да посещава ежедневно образователните институции\", добави министърът. Според него много е важно още в детската градина те да научат български език, след което да усвоят ключовите компетентности - езикови, математически, природни науки и образованието им да протече нормално. От МОН за това най-много разчитат на учителите, защото, ако има добри учители, ще има и добри специалисти по всички професии, добави Вълчев. На този етап обаче най-много учители липсват в София и в малките и отдалечени от градовете населени места, традиционно има недостиг на учители по информатика и английски език, както и по математика, физика, химия, където пък има и най-малко студенти. Очаква се от януари 2019 година средната брутна учителска заплата да достигне 1300 лева, което е с около 20 на сто увеличение на сегашната, а началната - от 760 на 920 лева. \"Факт е, че трудно успяваме да мотивираме младите хора да станат учители, още по-голямо предизвикателство при нас е възрастовата структура и очакваме през следващите 10 години 50 на сто от учителите да навлязат в пенсионна възраст\", каза още министърът. Той изрази надежда на този етап свободните места да се запълнят. Като основна мярка за привличане на млади хора Вълчев посочи увеличаването на възнагражденията, както и разкриването на алтернативните пътеки, където в рамките на една година действащи учители да придобият педагогическа правоспособност и това ще им се заплаща. Сформира се и \"корпус\" от специално подготвени учители, които по собствено желание да влязат в най-трудните училища, и които ще получават допълнително възнаграждение. Разработва се и система за \"търсенето и предлагането\" на педагогическия труд, обяви образователният министър.", "date": "2018.09.07", "title": "\"Корпус\" от спецучители влиза в най-трудните училища срещу допълнителни пари"}
{"url": "https://www.faktor.bg/bg/articles/izlyazoha-rezultatite-ot-eologichniteizsledvaniya-v-9-goreshti-pochveni-tochki-na-stranata", "text": "Почвите у нас са в добро екологично състояние. Това показва анализ за съдържанието на тежки метали в почвите от 2005 до 2016 година. Анализът на почвите се извършва в рамките на Националната система за почвен мониторинг в 397 пункта в страната. Николай Пишманов, старши експерт в отдел „Мониторинг на земи биоразнообразие и защитени територии“ в Изпълнителната агенция по околната среда заяви пред БНР: „Всяка година се взимат почвени проби, приблизително ¼ - това е около 100 пункта от общия брой пунктове от националната мрежа. Дифузното замърсяване, което изследваме на почвите, е следствие на атмосферни отлагания и неустойчиви земеделски практики. То се оценява чрез определяне на концентрацията на тежки метали и металоиди. По отношение на тях за оценка на замърсяването на почвите с тежки метали през 2016-а са взети общо 678 почвени проби. Направени са 6102 анализа, набрани от 113 пункта от базовата мрежа. Всички те са оценени съгласно максимално допустимите концентрации.“ Всеки може да провери данните от доклада на агенцията по околна среда и да види пунктовете, в които е отчетено по-високо съдържание на метали в почвите. По думите на проф. Ирена Атанасова от Института по почвознание, агротехнологии и защита на растенията „Никола Пушкаров“, тези обекти представляват 9% от общия брой за страната и попадат в административните граници на основните градове – София, Пазарджик, Смолян, Монтана, Кърджали, Хасково, Благоевград и Бургас. В изследванията на нашия институт са попаднали обекти към т.нар. \"горещи точки\" – това са локални източници на замърсяване. \"Имаме много изследвания по отношение на замърсяването в Кремиковци. Землищата на Бухово, Сеславци, Горни Богров, където сме отчели завишени концентрации в почвите за олово, но за другите тежки метали не се надвишават максимално допустимите концентрации“, посочи проф. Атанасова.", "date": "2018.09.07", "title": "Излязоха резултатите за наличие на тежки метали в почвите в \"горещи точки\"  на страната"}
{"url": "https://www.faktor.bg/bg/articles/stolichnata-obshtina-tarsi-firmi-koito-da-remontirat-grada-sreshtu-porachka-ot-140-mil-leva", "text": "Столичната община е обявила обществена поръчка за текуща поддръжка на пътните съоръжения във всички райони на града. Прогнозната й стойност е 140 млн. лева и е разделена на 7 позиции с по 3 или 4 района, като срокът на всички договори ще е 4 години. Победителите ще трябва да поддържат пътните настилки и тротоарите на всички улици, общински пътища и републикански пътища в столицата, мостове, пасарелки, водостоци и пешеходни подлези, се вижда от обявлението на поръчката. Срокът за подаване на оферти е до 10 октомври. Зоните в поръчката са разпределени по райони. В първа зона влизат \"Витоша\", \"Лозенец\" и \"Триадица\", във втора са \"Овча купел\", \"Красно село\", \"Красна поляна\" и Банкя. Трета зона включва \"Люлин\", \"Връбница\", \"Възраждане\" и \"Илинден\", четвърта обхваща \"Надежда\", Нови Искър и \"Сердика\" 5. В пета зона попадат \"Кремиковци\", \"Подуяне\" и \"Оборище\", а в шеста и седма са съответно \"Искър\", \"Слатина\", \"Изгрев\", \"Средец\" и \"Панчарево\", \"Младост\", \"Студентски\". Процедурата по възлагане на текущите ремонти и поддръжката на настилките в кварталите на София е стандартна. Причината за възлагането й сега е, че договорите с фирмите, избрани с поръчки през 2014 г. и 2015 г., изтичат. Общата сума на търга от 2014 г. бе 164 млн. лева (с ДДС), като настоящия търг е за 24 млн. лева по-малко. Така за \"Оборище\", \"Сердика\", \"Подуене\" и \"Нови Искър\" отговаряше фирмата \"Пътища и съоръжения\", а за \"Овча купел\", Банкя, \"Красна поляна\" и \"Красно село\" - \"ПСТ груп\". По искане на кмета на София Йорданка Фандъкова договорите им бяха прекратени миналата година заради некачествено изпълнение. През тази година обаче общината възложи на \"ПСТ груп\" ремонтите за 21 млн. лева в централната градска част - около площад \"Св. Александър Невски\". Според предишния договор за текущи ремонти пътните съоръжения в \"Панчарево\", \"Младост\", \"Студентски\", \"Изгрев\" се поддържаха от \"ГБС - Инфраструктурно строителство\", за районите \"Витоша\", \"Лозенец\", \"Средец\" и \"Триадица\" отговаряше \"Трейс груп холд\", Искър, Слатина и Кремиковци бяха поверени на фирмата ДЛВ ЕООД, а \"Люлин\", \"Възраждане\", \"Надежда\" и \"Илинден\" се поддържаха от консорциума \"Амфисия\" - с равни дялове участват \"Франко Джузепе\" ООД, регистрирана в Италия, и софийската \"Нови технологии на България\".", "date": "2018.09.07", "title": "Столичната община търси срещу поръчка от 140 мил.лв. фирми, които да ремонтират София"}
{"url": "https://www.faktor.bg/bg/articles/kola-se-vryaza-v-stolichen-targovski-tsentar", "text": "Кола се вряза в търговски център в София. Инцидентът станал днес в района на бул. „Монтевидео” и бул. „Президент Линкълн” в кв. \"Овча купел\". Най-малко трима души са пострадали. Сигнал за пътното произшествие е получен малко след  14 часа. По първоначални данни лек автомобил  „Ситроен“ се е врязал във  витрина на търговски обект. Връщайки назад, той е ударил с колата си друг автомобил и бус и е спрял в  стена. При инцидента е пострадала клиентка в търговския обект, две деца са с уплаха. Те заедно с шофьора са откарани в болница. Изясняват се причините и обстоятелствата за инцидента.", "date": "2018.09.07", "title": "Кола се вряза в столичен търговски център"}
{"url": "https://www.faktor.bg/bg/articles/s-novite-lichni-karti-shte-mozhem-da-patuvame-bez-viza-do-169-strani", "text": "През 2019-а година започва издаването на нови лични карти. Предстои да бъде стартирана обществената поръчка. ,,Новите лични карти ще съдържат повече биометрични данни. С тях ще може да се пътува без виза в 169 страни. Новите документи ще са със срок от 10 години'', обясни пред БНР заместник-вътрешният министър Милко Бернер. ,,Новите лични карти няма да са задължителни за издаване през следващата година, а старите лични карти ще важат до крайния срок'', допълват още от МВР. Освен тях МВР ще издава и документи за хора, които са осъдени или срещу които се водят дела и имат забрана да напускат страната. С тях ще може да бъде осъществяван по-лесен контрол по границите.", "date": "2018.09.07", "title": "С новите лични карти ще можем да пътуваме без виза до 169 страни"}
{"url": "https://www.faktor.bg/bg/articles/evropeyskiyat-sad-v-lyuksemburg-se-proiznese-dalzhat-li-grazhdanska-otgovornost-i-kolite-koito-ne-se-izpolzvat", "text": "Автомобили, които не са формално спрени от движение и могат да бъдат шофирани, трябва да имат застраховка \"Гражданска отговорност\". Правилото важи, дори ако собственикът на колата, който няма намерение да я шофира, я е паркирал в частен имот. Това реши Европейският съд в Люксембург по дело, заведено от Гаранционния фонд на Португалия срещу собственичка на катастрофирал автомобил. Казусът е на жена на име Алина Антониа Жулиана, която заради здравословни проблеми не шофирала колата и я държала в двора на къщата си, без да мине процедурата за спиране на превозното средство от движение. През 2006 г. синът й взел колата без нейно знание и разрешение и катастрофирал, убивайки себе си и двама други души. Гаранционният фонд на държавата изплаща компенсация в размер на 437 хил. евро на засегнатите лица, които после иска Жулиана да възстанови заради липсата на застраховка \"Гражданска отговорност\". Жената настоява, че не носи отговорност, и случаят стига до Люксембург. Според магистратите обаче, щом колата е регистрирана и може да бъде шофирана, тя трябва да има застраховка, независимо от намеренията на собственика й да не я използва.", "date": "2018.09.07", "title": "Европейският съд отсъди дължи ли се Гражданска отговорност и за неупотребяваните коли"}
{"url": "https://www.faktor.bg/bg/articles/spetsprokuraturata-poiska-postoyanen-arest-za-bosa-na-karnobatska", "text": "Специализираната прокуратура поиска постоянен арест за собственика на „Винпром Карнобат\" Миню Стайков. Заедно с него обвинени в данъчни измами и пране на пари са и синът му и още шестима души. 20 легални фирми са препирали парите от незаконната дейност на групата, твърди прокуратурата. От МВР разпространиха видео от претърсванията. От специализираната прокуратура съобщиха, че поради големия обем доказателства по делото, както и поради това, че се очаква информация от партньорски служби по линия на международното правно сътрудничество, искането ще бъде внесено утре. Нелегалната фабрика за цигари в Карнобат, от която тръгва разплитането на аферата е работила в изключителна конспиративност, твърдят от прокуратурата. Работниците се набирали главно от Армения и не излизали извън помещенията. В сградите имало места за спане, кухни, дори и фитнес. В едно от халетата работела модерна поточна линия Ангел Кънев, наблюдаващ прокурор: Режимът на работа на фабриката позволява излизане на 2000 цигари на минута. За 5 дни се пълни един ТИР с 1000 мастербокса цигари. Стойността - държавната е 3 750 000 лева на един ТИР. Според разследващите нелегално произведените цигари са продавани както у нас, така и в страни от ЕС. На този етап се изчислява, че месечната печалба е била около 20 милиона лева. От прокуратурата твърдят, че прането на тези пари е извършвано през над 20 фирми ,управлявани или контролирани от Миню Стайков. Даниела Начева, и.ф. ръководител на Специализираната прокуратура: Лицето, което управлява и контролира тези дружества, паралено с това извършва нелегалната дейност с производството на тютюн във фабриката, която установихме, имаме информация, че това е ставало и на други места. Като съответно тези пари се влагат в легалната икономика чрез различни форми на трансфери и заемане на средства между свързаните фирми. Ангел Кънев, наблюдаващ прокурор: Интересното е, че се откриха печати, вкл. на контролирани кухи фирми дори и на банка, която оперира на територията на страната - печат бе намерен в апартамента обитаван от собственика на счетоводната къща, която обслужва основните дружества. Собственикът на счетоводната къща се оказва бивш портиер със средно образование. Той признал пред разследващите, че не разбира нищо от счетоводство. Едното от обвиненията срещу Стайков е за 1 милион лева, източено от държавата ДДС. Ангел Кънев, наблюдаващ прокурор: Той не е скрил 1 милион от държавата и да не й ги даде, а е извършил данъчно престъпление и е взел този 1 милион от държавата. Това е станало чрез деклариран износ за страни от ЕС, който реално не е осъществен. Документи тип \"черно счетоводство\" за укрити данъци от 2009-та година до днес са намерени в сейфове в дома на фамилия Стайкови, твърдят още от разследването. На агенция \"Митници\" е възложена ревизия на алкохолния бизнес, за да установи какви акцизи са укрити от търговията със спиртни напитки.", "date": "2018.09.07", "title": "Спецпрокуратурата ще поиска постоянен арест за боса на \"Карнобатска\""}
{"url": "https://www.faktor.bg/bg/articles/kola-izdirvana-v-holandiya-hvanaha-na-balgaro-turskata-granitsa", "text": "Издирван от холандските власти автомобил е задържан на влизане в страната ни. Благодарение на осъществената бърза комуникация на Бюрото СИРЕНЕ България към ДМОС с колегите им от Холандия, автомобилът е предаден на холандските власти. На 7 август в 18 и 25 часа, на ГКПП -Капитан Андреево, на влизане в страната от Турция, е установен автомобил Porsche Cayenne с холандска регистрация, управляван от турски гражданин. Автомобилът е обявен в Шенгенската информационна система за международно издирване от холандските власти през юни 2016 г., като доказателство в наказателно производство от холандските власти във връзка с пране на пари. Съгласно действащото законодателство, превозното средство е иззето от служители на гранична полиция и локализирано в ГПУ- Свиленград. Според навигационната система на автомобила крайната цел на пътуването е Холандия.", "date": "2018.09.07", "title": "Кола, издирвана в Холандия, хванаха на българо-турската граница"}
{"url": "https://www.faktor.bg/bg/articles/velikobritaniya-i-neynite-sayuznitsi-shte-izpolzvat-palniya-nabor-ot-instrumenti-sreshtu-rusiya", "text": "Великобритания и нейните съюзници ще използват \"пълния набор от инструменти\" срещу Русия, след като Лондон обвини двама руски агенти в опит за убийство на бившия руски шпионин Сергей Скрипал и дъщеря му, каза британски ръководител от разузнаването, цитиран от Ройтерс.     Британски прокурори обвиниха двама руски граждани за нападението срещу семейство Скрипал с нервнопаралитичния агент Новичок в английския град Солсбъри.     По-късно министър-председателката Тереза Мей каза, че двамата мъже са офицери от руското военно разузнаване ГРУ и са действали по заповед от високопоставени служители в Кремъл - обвинения, които Москва отхвърли като неприемливи, предаде \"Фокус\".     В реч във Вашингтон вчера Джереми Флеминг, директор на Центъра за правителствени комуникации (британската служба за електронно разузнаване), каза, че неговите служители са помогнали в \"старателното и много сложно разследване\" за идентифициране на отговорните за сбучаите на отравяне в Солсбъри и сега ще бъдат предприети действия.     \"Установихме точно кой е отговорен и какви са използваните методи\", каза Флеминг на конференция по киберсигурност, според откъси от изказването му, разпространени от офиса му.     \"Заплахата от Русия е реална. Тя е активна и ще й се противопостави широко международно партньорство на съюзници, способни да разгърнат пълния обхват от инструменти от целия ни апарат за сигурност и готови да отхвърлят безсрамната решимост на Кремъл да подкопае установения ред, основан  върху международни правила\", заяви той.", "date": "2018.09.07", "title": "Великобритания и нейните съюзници ще използват \"пълния набор от инструменти\" срещу Русия"}
{"url": "https://www.faktor.bg/bg/articles/vidia-v-youtube-pokazvat-bogatstvoto-na-bosa-na-karnobatska", "text": "МВР показа видео от последната си операция за пресичане на данъчни измами. На днешния брифинг за развитието на разследването около фирмите на бизнесмена Миню Стайков бяха излъчечени два клипа. Единият е от акцията при разкриването на незаконната фабрика за цигари, открита през юли в Карнобат. Вторият клип е заснет по време на обиските и претърсванията на владенията на Миню Стайков. Акциите срещу представители на едрия бизнес у нас и продължаващото издирване на някои от заподозрените стана повод от силовото ведомство да обявят още една новина. МВР ще въведе временни лични карти на обвиняеми и подсъдими лица, които имат забрана за напускане на територията на страната. Те ще бъдат с различен външен вид и така ще се намали вероятността от допускане на грешка.", "date": "2018.09.07", "title": "Видиа в Youtube показват \"богатството\" на боса на \"Карнобатска\""}
{"url": "https://www.faktor.bg/bg/articles/shefat-na-germanskoto-kontrarazuznavane-sreshtu-merkel-zaradi-kemnits", "text": "Шефът на германското контраразузнаване изрази съмнение в съобщенията за „лов на чужденци“ от неонацисти в източния град Кемниц, като така влезе в пряко противоречие с канцлера Ангела Меркел, предаде АФП. Засягайки темата, която разпали отново дебата за имиграцията в страната, Ханс-Георг Маасен каза през „Билд“, че той не разполага с „доказателство, че циркулиращото в интернет видео“, показващо как хора с вид на чужденци са преследвани, „е автентично“. „Споделям скептицизма относно медийните съобщения за лов на чужденци от десни екстремисти в Кемниц“, каза той. В града имаше няколко протеста на крайнодесни след убийството на германец през август, за което са задържани двама души, търсещи убежище, и се издирва трети. „На основата на внимателната ми преценка, може да се каже, че има основания да се смята, че това е било преднамерено разпространена невярна информация“, каза Маасен, който оглавява Федералната служба за защита на конституцията. Екстремистки групи и хиляди местни жители излязоха по улиците в дните след фаталното наръгване с нож, като редица участници скандираха обидни лозунги срещу чужденците и правеха незаконни нацистки поздрави В разгара на насилието, което шокира страната, бяха атакувани журналисти и полицаи, а жалби бяха подадени от няколко чужденци, сред които афганистанец, българин и сириец, припомня АФП. Говорителят на Меркел Щефен Зайберт почти незабавно осъди насилието в Кемниц, включително „лова“ на чужденци от демонстранти. А самата Меркел няколко пъти използва фразата, като добави, че за „омраза на улиците“ няма място в Германия. Но Михаел Кречмер - премиер на провинция Саксония, където се намира Кемниц, заяви по-рано тази седмица в парламента, че „не е имало лов на чужденци, нито погроми“. Думите на Маасен предизвикаха реакция от представители на партии в правителството и опозиционната партия „Зелени“, които ги нарекоха „чист абсурд“ и „фронтална атака срещу Меркел“.", "date": "2018.09.07", "title": "Шефът на германското контраразузнаване влезе във \"фронтална атака\" срещу Меркел заради Кемниц"}
{"url": "https://www.faktor.bg/bg/articles/yazovir-koprinka-sabira-15-000-rusofili-za-15-tiya-sabor", "text": "В събота край стената на яз. \"Копринка \" до Казанлък ще се проведе 15-ия събор на русофилите в България . Тази година събитието е посветено на 140 г. от края на Руско-турската освободителна война и ще мине под мотото \"Европа е по силна с Русия\". Началото на събора край яз. \"Копринка \" е още от сутринта. По традиция ще има поклонение пред Паметника на свободата на връх Шипка от 9 до 10 ч. След това продължава с богата културна програма, която  включва български и руски музиканти и певци. Ще бъдат представени и лауреатите на Националния конкурс на руската поезия, песен и танц, организиран с подкрепата на министерството на образованието. Ще има и награди за победителите от международния конкурс за детска рисунка \"Обичам моята родина\" в 13 ч. Очаква се да бъде обявена инициативата от Ливадийския форум в Ялта от юни. Проблемът на русофилския събор на яз.\"Копринка\" е, че през последните години се превръща в пропагандна сцена срещу САЩ, Европейския съюз и НАТО. Демонстративно участниците в него развяват руски знамена, носят тениски с ликовете на Сталин, Ленин, Путин и надписи \"СССР\". Преди две години именно от събора на яз.\"Копринка\" стартира неофициално и кандидат-президентската кампания на Румен Радев. Тогава в близост до него и до лидера на БСП Корнелия Нинова путинофили гориха знамената на ЕС и НАТО и скандираха \"България вън от ЕС и НАТО\".", "date": "2018.09.07", "title": "Русифили ще скандират утре на \"Копринка\": Европа е по-силна с Русия!"}
{"url": "https://www.faktor.bg/bg/articles/tsvetan-tsvetanov-na-kolegite-ot-bsp-iskam-da-kazha-che-da-badem-sred-horata-e-nashe-zadalzhenie", "text": "С откриването на новия политически сезон разбрахме, че в БСП са решили да започнат да се срещат с хората. На колегите от опозицията искам да кажа, че като народни представители да провеждаме непрекъснато срещи с гражданите е наше задължение и неслучайно през всичките тези години ПП ГЕРБ нито за миг не се е откъснала от хората по регионите и техните проблеми. Това коментира пред журналисти в с. Драгиново Цветан Цветанов. „Днес в село Драгиново се събрахме по много хубав повод - да дадем началото на строителството на нова придобивка за жителите на населеното място и да отчетем поредния изпълнен ангажимент от ГЕРБ. За съжаление, днес тук не дойде нито Корнелия Нинова, нито някой друг представител на БСП“, отбеляза Цветанов. В духа на 6 септември пред представителите на медиите Цветан Цветанов сподели твърдото убеждение на всички в ПП ГЕРБ, че никой няма интерес от непрекъснатото противопоставяне. „Единствено ако сме обединени ще бъдем силни и ще направим България по-добро място за живеене с възможности за лична и професионална реализация“, подчерта той.", "date": "2018.09.07", "title": "Цветан Цветанов: На колегите от БСП искам да кажа, че да бъдем сред хората е наше задължение"}
{"url": "https://www.faktor.bg/bg/articles/erdogan-pred-putin-i-rohani-turtsiya-ne-mozhe-da-priema-poveche-bezhantsi", "text": "Турция не може да си позволи да приема повече бежанци от Сирия, заяви турският президент Реджеп Тайип Ердоган по време на среща с президентите на Русия и Иран в Техеран, предаде Ройтерс, цитирана от БТА. Турция е приела 3,5 милиона бежанци от Сирия от началото на седемгодишната война в страната. Ердоган обеща през юни да съдейства за връщането на бежанците у дома. Турският президент говори в Техеран, където се срещна с лидерите на Иран и Русия Хасан Рохани и Владимир Путин, за да обсъдят съдбата на намиращата се под контрола на бунтовниците провинция Идлиб. Ердоган заяви днес, че трябва да бъдат предприети стъпки за предотвратяване на по-нататъшна миграция от Сирия. Службата на ООН за координация на хуманитарните въпроси оценява, че ако бъде предприета офанзива, около 800 000 души ще бъдат принудени да напуснат домовете си.", "date": "2018.09.07", "title": "Ердоган пред Путин и Рохани: Турция не може да приема повече бежанци"}
{"url": "https://www.faktor.bg/bg/articles/novini/svyat/sekretni-arhivi-eltsin-kam-klintan-ostavi-evropa-na-rusiya", "text": "Разсекретените преди седмица секретни стенограми от срещи и разговори на Борис Елцин и Бил Клинтън през 90-те години показват, че Русия е имал имперски мбиции към Европа и е искала от САЩ Старият континент да остане под нейно влияние. „Имерското мислене на московските автократи днес не се е променило в сравнение с това на руските императори”, пише политологът Антон Тодоров, по повод на разсекретените архиви.  „И така, годината е 1999, месецът - ноември. Последната среща на Елцин и Клинтън, която се провежда в Истанбул. Елцин казва следното: \"Ще те помоля за едно - остави Европа на Русия. Все пак САЩ не са в Европа. С Европа трябва да се занимават европейците. А Русия е наполовина в Европа и наполовина в Азия\". Бил Клинтън е смаян и се измъква с шега: \"Искаш и Азия ли?\" Елцин продължава с наглостта: \"Разбира се, разбира се, Бил. В крайна сметка ще ни се наложи да постигнем споразумение по всичко това\". Клинтън: \"Не мисля, че това ще се хареса много на европейците\", завършва диалъгът между двамата големи лидери.", "date": "2018.09.07", "title": "Секретни архиви – Елцин към Клинтън: Остави Европа на Русия"}
{"url": "https://www.faktor.bg/bg/articles/putin-brani-asad", "text": "Правителството на Сирия има право да постави под свой контрол цялата си територия, заяви в петък руският президент Владимир Путин, цитиран от РИА Новости и \"Фокус\".  „Сирийското законно правителство има право и трябва в крайна сметка да постави под свой контрол цялата си национална територия“, заяви Путин преди началото на срещата на върха между Русия, Турция и Иран в Техеран.  Терористите в сирийската провинция Идлиб осъществяват и готвят провокации, в това число и с химически оръжия, заяви още Путин.  „Останалите екстремистки групировки (в Сирия) към момента са концентрирани в зоната за деескалация в провинция Идлиб. Терористите се опитват да провалят режима на прекратяване на огъня, дори повече, те осъществяват и подготвят различни видове провокации, в това число и такава с използването на химическо оръжие“, заяви Путин.  На свой ред президентът на Турция Реджеп Тайип Ердоган предупреди за опасността от „кръвопролития“ в сирийската провинция Идлиб, ако подготвяната офанзива на сирийското правителство се осъществи, предава AFP.  „Никога не бихме искали Идлиб да се превърне в море от кръв“, заяви Ердоган по време на срещата на върха в Техеран със своите колеги от Иран и Русия, Хасан Роухани и Владимир Путин.  „Всякаква атака, която бъде отправена към Идлиб, ще се превърне в катастрофа, масово клане и много голяма хуманитарна трагедия“, предупреждава турският президент.  В Идлиб трябва да бъде обявено примирие и да се преустановят нападенията над тази сирийска провинция, заяви още Ердоган, цитиран от РИА Новости.  По думите му, срещата на върха в Техеран е последната възможност за мирно разрешаване на проблема в Идлиб в рамките на астанския мирен процес  Операцията в Идлиб и процеса на сирийско урегулиране се превърнаха в централни теми на срещата на върха между Русия, Турция и Иран, която се провежда в петък в Техеран, подчертава руската агенция.", "date": "2018.09.07", "title": "Путин с поредната пропаганда: Терористи готвят провокации в Идлиб, включително химическо оръжие"}
{"url": "https://www.faktor.bg/bg/articles/katar-shte-investira-10-miliarda-evro-v-germanskata-ikonomika", "text": "Катар планира да инвестира 10 млрд. долара в икономиката на Германия. Това е заявил днес катарският емир Тамим бин Хамад ал Тани на германско-катарска икономическа конференция в Берлин, съобщи телевизия \"Ал Джазира\", цитирана от ТАСС. По информация на телевизията Германия ще получи тези инвестиции през идните пет години. Катар вече има дял в редица водещи германски компании, включително \"Фолксваген\", \"Дойче банк\" и \"Сименс\" на обща стойност 20 млрд. долара, отбелязва БТА.", "date": "2018.09.07", "title": "Катар ще инвестира 10 милиарда евро в германската икономика"}
{"url": "https://www.faktor.bg/bg/articles/obshtestvo/zakon-i-red/mvr-nay-golyamata-greshka-e-che-ne-sa-sabrani-svidetelstva-na-ochevidtsi-pri-intsidenta-s-bashtata-na-prezidenta", "text": "\"Има подмяна на фактическата ситуация. Не са предприети нужните действия, за да се документира всичко\", коментираха от МВР случая с бащата на президента Румен Радев, който на кръгово отне предимство и блъсна инвалид с триколка, но случаят беше потулен, а наказан - инвалида. Заради инцидента един служител на реда бе дисциплинарно уволнен. \"Служители на МВР не са декларирали, че над тях е имало политически натиск при инцидента в Харманли с участието на бащата на президента\", заяви началникът на сектор \"Пътен контрол\" към ГД „Национална полиция“ гл. инспектор Росен Рапчев.  Според него най-голямото нарушение от служителите на МВР при инцидента на 17 август в Харманли с участието на бащата на президента Румен Радев - Георги Радев, е че те не са събрали очевидци.  По думите му друго нарушение е, че служители не са обезопасили и не са регулирали движението.  Според Рапчев, има подмяна на първоначалните данни от инцидента, служителят, който е отстранен от длъжност не е изискал сведения и не е прегледал видеозаписи.  До момента от МВР не могат да кажат как е изтекло видеото в медийното пространство.", "date": "2018.09.07", "title": "МВР: Най-голямата грешка е, че не са събрани свидетелства на очевидци при инцидента с бащата на президента"}
{"url": "https://www.faktor.bg/bg/articles/obshtestvo/zakon-i-red/gledat-myarkata-za-neotklonenie-na-sobstvenika-na-vinprom-karnobat", "text": "Очаква се днес специализираната прокуратура да поиска от съда налагане на постоянен арест за собственика на „Винпром Карнобат\" Миню Стайков. Бизнесменът е обвинен за участие в организирана престъпна група за продажба на акцизни стоки без бандерол, данъчни престъпления и пране на пари, както и за укриването на над 1 милион лева дължимо ДДС. Обвинените след акцията са осем, като сред тях е и собственикът Миню Стайков, синът му Стайко и синът на кмета на Карнобат Иван Димитров задържани в сряда по време на акцията в негови фирми. С постановление на наблюдаващия прокурор осемте обвиняеми са задържани за 72 часа. Държавното обвинение поиска най-тежката мярка за неотклонение – задържане под стража. Очаква се специализираният съд днес да съобщи повече подробности за разследването на случая „Карнобат”. Преди ден спецпрокуратурата влезе в офисите на алкохолната компания, „Сис Индъстрийс” и „Топаз мел”. В брифинга днес ще вземат участие ръководителят на спецпрокуратурата Даниела Начева, главният секретар на МВР Младен Маринов и зам.-председателят на ДАНС Николай Ненков.", "date": "2018.09.07", "title": "Гледат мярката за неотклонение на собственика на \"Винпром Карнобат\""}
{"url": "https://www.faktor.bg/bg/articles/zapochva-sadebniyat-protses-desislava-ivancheva", "text": "За днес е насрочено разпоредителното заседание по делото срещу отстранената от поста кмет на \"Младост\" Десислава Иванчева, бившата й заместничка Биляна Петрова и бившия районен кмет Петко Дюлгеров. Процесът стига до Специализирания наказателен съд /СНС/ по-малко от пет месеца след показните арести на Иванчева и Петрова по обвинение, че са поискали  половин милион евро от строителния предприемач Александър Ваклин, припомни БНР.  Делото ще се гледа от съдия Иво Хинов, който след като изслуша становищата на прокуратурата и на адвокатите на тримата подсъдими за качеството на обвинителния акт, ще реши да започне ли то по същество или да бъде върнат на прокуратурата. Държавното обвинение твърди, че Десислава Иванчева, с помощта на Биляна Петрова, и с посредничеството на Петко Дюлгеров, изнудвала бизнесмена Александър Ваклин, срещу пари да получи необходимото му разрешение, за да строи в „Младост“. Обвинителният акт описва как е бил договарян размерът на целия подкуп и предаването на първата вноска, колко да е комисионната на Дюлгеров, как да стане получаването и предаването на белязаните 70 000 евро, как са били задържани тримата и какво е било намерено при обиските, които специално за Иванчева и Петрова продължиха с часове на едно от най-натоварените столични централни кръстовища. Обвинителният акт твърди, че кметицата на „Младост“ приела толкова лично случая на Ваклин, че си водела бял тефтер със суми и инициали. По делото доминират записаните разговори между тримата подсъдими с изнудвания от тях бизнесмен. Според огласеното от Иванчева и Петрова, в СРС-тата имало инициали, съвпадащи с имена на действащи политици.", "date": "2018.09.07", "title": "Започва съдебният процес срещу Десислава Иванчева"}
{"url": "https://www.faktor.bg/bg/articles/avtomobil-se-udavi-v-stroitelen-izkop-v-ovcha-kupel", "text": "Инцидент на строителен обект в столичния квартал „Овча купел”. Необезопасен изкоп е поддал и част от улицата се е свлякла. Заедно с нея е пропаднал и паркиран в близост автомобил, предаде Нова телевизия. При инцидента е спукана ВиК тръба и така изкопът се е напълнил с вода. Екипи на \"Гражданска защита\" са пристигнали на място и работят по отстраняването на аварията.", "date": "2018.09.07", "title": "Автомобил \"се удави\" в строителен изкоп в   „Овча купел”"}
{"url": "https://www.faktor.bg/bg/articles/prokuraturata-20-sa-druzhestva-koito-uchastvat-v-danachni-prestapleniya-po-sluchaya-karnobat", "text": "Общо 20 са дружества, осъществяващи легална дейност и свързани помежду си, които участват в данъчни престъпления по случая „Карнобат“. Това каза ръководителят на Специализираната прокуратура Даниела Начева по време на брифинг във връзка със случая „Карнобат“, предаде Агенция „Фокус“. „Разследването е по няколко направления, изключително мащабно. През месец юли 2018 г. е започнало разследването по информация за съществуваща фабрика за производство на цигари. На място открихме цех с машини и помещения за работници. Машините към момента на операцията не работеха и работници там нямаше“, каза още прокурор Начева и посочи, че са открити цигари на стойност 3 млн. лв.  „На този етап от разследването са обвинени 8 лица, като на петима от тях обвиненията са предявени. Едно от лицата е обявено за издирване и по отношение на него е издадена европейска заповед за арест, а за другите две – държавна. Установихме, че лицата по един или друг начин са свързани с търговски дружества – в качеството си на управители или служители, – на една верига от свързани фирми, която е контролирана от едно от лицата. След цялостен анализ стигнахме до данни, че освен всичко друго се извършват и данъчни престъпления“, каза още Начева и посочи, че става въпрос за общо 20 дружества, които осъществяват легална дейност и са свързани помежду си.  „Освен данъчните престъпления, проследихме дейността на дружествата и след изземвания във „Винпром Карнобат“ сме сезирали Агенция „Митници“, която в момента извършва инвентаризация на всички складови помещения. Установили сме и парични потоци с неустановен произход – т.е. дружествата и лицето, което ги контролира, паралелно с това извършва и нелегалната дейност. Като тези пари се влагат в легалната икономика чрез различни връзки между фирмите. 1,6 млн. лв. са спестяваните данъци на бюджета от две фирми“, обясни тя. Цветилена СИМЕОНОВА", "date": "2018.09.07", "title": "Прокуратурата: 20 дружества участват в данъчни престъпления по случая „Карнобат“"}
{"url": "https://www.faktor.bg/bg/articles/obshtestvo/zakon-i-red/bivsh-zatvornik-otvlichal-i-ograbval-zheni-kray-slanchev-bryag", "text": "Полицията в Бургас арестува 43-годишен бивш затворник, който е отвличал млади жени край Слънчев бряг, жестоко ги е малтретирал и ограбвал. До момента са проговорили три от жертвите му. Все още се издирва съучастник в престъпленията, извършени през юни, юли и август в гориста местност край курорта. „Освен, че им е снимал картите, е изкарвал СИМ картите от телефоните и ги е хвърлял, изкарвал е батерията, за да не могат да се обадят. Изрично ги е предупреждавал да не сигнализират в полицията, защото знае къде са, знае кои са, може да им отмъсти”, разказа директорът на ОДМВР-Бургас Калоян Калоянов.", "date": "2018.09.07", "title": "Бивш затворник отвличал и ограбвал жени край Слънчев бряг"}
{"url": "https://www.faktor.bg/bg/articles/novini/balgariya/tsvetan-tsvetanov-v-s-draginovo-gerb-shte-podkrepi-vnesenite-v-parlamenta-ministerski-ostavki", "text": "След коалиционния съвет с „Обединени патриоти“ ще има повече яснота за министерските оставки. ПГ на ГЕРБ ще подкрепи внесените в парламента министерски оставки. Колко ще бъдат те и кои ще бъдат те ще бъде решено на коалиционния съвет. Това заяви пред журналисти в с. Драгиново председателят на ПГ на ГЕРБ и зам.-председател на партията Цветан Цветанов. „Правителството е стабилно. Имаме висок икономически растеж и 2,5 млрд. лв. повече приходи в републиканския бюджет. Ако се запази тенденцията за добра събираемост на приходите, очаквам бюджетът да достигне 120 млрд. лв., което ще даде възможност отново да увеличим минималното работно възнаграждение и да запълним други дефицитни сектори“, съобщи Цветанов. Председателят на ПГ на ГЕРБ благодари на кмета на Велинград д-р Костадин Коев и на неговата администрация за активната им работа, въз основа на която днес община Велинград е пример. „Днес община Велинград е финансово стабилна, инфраструктурата се развива, а това е гаранция за привличането на още повече туристи“, сподели задоволството си Цветанов. Той благодари и на жителите на община Велинград за силната им гражданска позиция, която не позволи реализирането на потенциалното инвестиционно намерение за разработването на мина за волфрам в общината. „Впоследствие бяха организирани много срещи, включително и с мое участие, като в крайна сметка успяхме да защитим интереса на велинградчани и бъдещето на туризма в региона“, подчерта председателят на ПГ на ГЕРБ.", "date": "2018.09.07", "title": "Цветан Цветанов в с. Драгиново: ГЕРБ ще подкрепи внесените в парламента министерски оставки"}
{"url": "https://www.faktor.bg/bg/articles/novini/svyat/skripal-e-rabotil-s-ispanskoto-razuznavane-sreshtu-ruskata-mafiya", "text": "Бившият полковник от ГРУ Сергей Скрипал, който през март беше отровен с нервно-параличитчно вещество \"Новичок\" в бритганския град Солсбъри, през последните години е работил с испанското разузнаване в операциите срещу руската мафия, съобщава The New York Times. Източник от испанското разузнаване съобщил на изданието, че вместо да води изолиран живот във Великобритания Срипал продължавал да води брифинги за служители на разузнаването в Чехия и Естония, както и в Испания. През последните години той няколко пъти е пътувал до Испания именно заради операции срещу руската мафия. Скрипал е предоставял информация на властите в Испания за руската организирана престъпност, която, според местните медии е толкова силна, че при желание руските мафиоти биха могли са сменят правителството и дори да вкарат в правителството \"свои хора\". По информация на източника на NYT Скрипал и Александър Литвиненко, който беше отровен с полоний по заповед на Кремъл, са дали много ценни съвети на испанското разузнаване.", "date": "2018.09.07", "title": "Скрипал е работил с испанското разузнаване срещу руската мафия"}
{"url": "https://www.faktor.bg/bg/articles/novini/svyat/vuchich-e-zapodyaval-da-se-prekasne-komunikatsiyata-s-kosovskite-polititsi-armiya-politsiya", "text": "Сръбският президент Александър Вучич е отменил срещата си с косовския си колега Хашим Тачи, съобщи сръбското радио В92.  Междувременно той разпоредил армията и полицията да прекратят всяка комуникация с косовската полиция и КФОР. Заповедта му е да бъде прекратеня всякаква комуникация с който и да било от албанските и международните представители на територията на Косово, съобщава и агенция Tanjug.  Тази вечер той ще съобщи дали ще замине за Косово, както беше предвидено предварително. Посещението е планирано за 8 и 9 септември, но беше поставено под въпрос, след като се появи информация, че Прищина има намерение да попречи на Вучич да посети езерото Газивода. По думите на началника на канцеларията на Вучич, Марко Джурич, решението на Вучич е взето заради \"пречките и лъжите на косовските албанци\". Председателят на косовския парламент Кадри Весели заявил, че на сръбския президент може да бъде забранено да влезе на теротирята на Косово. \"Газивода\" е най-големият язовир и водноелектрическа централа в Косов, които са стратегически обект, но и се намират в райони, населени с етнически сърби и се смяташе за обект на потенциална размяна на територии.", "date": "2018.09.07", "title": "Вучич е заповядал да се прекъсне комуникацията с косовските политици, армия, полиция"}
{"url": "https://www.faktor.bg/bg/articles/novini/svyat/iztrebiteli-na-sasht-sa-prihvanali-dva-ruski-strategicheski-bombardirovacha-kray-alyaska", "text": "Американски изтребители F-22 са прихванали два руски стратегически бомбардировача Ту-95, заедно със самолет-цистерна Ил-78,  западно от бреговете на Аляска, съобщава The Washington Free Beacon, като се позовава на източник от Обединеното командване по аерокосмическа отбрана на Северна Америка NORAD. По думите му, инцидентът е станал на 1 септември на юг от Алеутските острови в опознавателната зона на ПРО на Аляска.  Американските изтребители прихванали и съпроводили руските бомбардировачи докато те напуснали опознавателната зона.  Това не е първият такъв случай, припомня svoboda.org. През април и през май 2018 година по два стратегически бомбардировача Ту-95 са били прихващани край бреговете на Аляска.", "date": "2018.09.07", "title": "Изтребители на САЩ са прихванали два руски стратегически бомбардировача край Аляска"}
{"url": "https://www.faktor.bg/bg/articles/novini/svyat/hakeri-sa-otkradnali-lichni-i-finansovi-danni-na-380-hilyadi-klienti-na-british-earueyz", "text": "Хакери са откраднали лични и финансови данни на 380 хиляди клиенти на \"Бритиш еъруейз\", съобщи Ройтерс, като се позовава на англо-испанския холдинг \"Интернешънъл еърлайнс груп\", включващ британската авиокомпания и испанската \"Иберия\". На хакерската атака били подложени сайтът на \"Бритиш еъруейз\" и мобилното приложение.  Пострадали са клиенти, платили билетите си с кредитна карта в периода 21 август - 5 септември.  Откраднатата информация не включва паспортни данни и сведения за планирани полети, уточниха от холдинга. \"Бритиш еъруейз\" е започнала разследване и поддържа контакт със засегнатите клиенти. Авиокомпанията е уведомила полицията и съответните власти, пише БТА.  Пробивът е отстранен и сайтът й работи нормално.", "date": "2018.09.07", "title": "Хакери са откраднали лични и финансови данни на 380 хиляди клиенти на \"Бритиш еъруейз\""}
{"url": "https://www.faktor.bg/bg/articles/novini/svyat/ruska-boyna-aviatsiya-e-nanesla-vazdushni-udari-po-idlib", "text": "Въздушни удари бяха нанесени днес по контролираната от бунтовници сирийска провинция Идлиб по границата с провинция Хама, съобщи Сирийският център за наблюдение на човешките права, цитиран от Ройтерс и Асошиейтед прес. Според неправителствената организация ударите по селски райони в северната част на провинцията, които рано тази сутрин са сложили край на спокойствието през нощта, са дело на руската бойна авиация. В Техеран днес предстои среща на президентите на Иран, Русия и Турция, които трябва да решат каква да бъде съдбата на последния бастион на бунтовниците в Сирия, отбелязва Ройтерс. В Идлиб и прилежащи части от провинциите Латакия, Хама и Алепо, които все още са под контрола на противниците на президента Асад, живеят около три милиона души", "date": "2018.09.07", "title": "Руска бойна авиация е нанесла въздушни удари по Идлиб"}
{"url": "https://www.faktor.bg/bg/articles/dzhumhuriet-zlatnite-rezervi-na-turtsiya-se-topyat", "text": "През седмицата, започваща на 27 август, общите валутни и златни резерви на Централната банка на Турция са намалели от 92.692 млрд. ЩД на 88.849 млрд. ЩД, пише вестник „Джумхуриет”, цитиран от \"Фокус\" . Златните резерви са намелили от регистрираното равнище през предходната седмица от 19.768 млрд. ЩД – на 18.435 млрд. ЩД. Брутните валутни резерви са намалели от 72.924 млрд. ЩД – на 70.414 млрд. ЩД. От началото на годината досега,, златните резерви на турската Централна банка са намалели с 5.1 млрд. ЩД; брутните валутни резерви – с 13.7 млрд. ЩД; или общо валутни и златни резерви – има намаление с 18.8 млрд. ЩД, посочва още „Джумхуриет”.", "date": "2018.09.07", "title": "„Джумхуриет: Златните резерви на Турция се топят"}
{"url": "https://www.faktor.bg/bg/articles/politolog-v-balgariya-se-izgrazhdat-alternativi-na-tova-pravitelstvo", "text": "Проблемът в дясното политическо пространство не е идеен, а е координационен. Това каза сутрешния блок на Радио „Фокус“ политологът Даниел Смилов. Според него в България се изграждат алтернативи на това правителство, като даде за пример „Демократична България“ за алтернатива в център - дясно. Той допълни, че има опити за генериране на извънпарламентарно напрежение чрез митинги и уточни, че не бива да се подценяват тези процеси. „Става дума за една общност, която ако успее да се яви на следващите избори интегрирана заедно, има потенциал поне около 10% да си осигури присъствие в политическия живот. Ако се случи като на предходните парламентарни избори този вот по един или друг начин да бъде разбит между множество по- малки играчи, това няма да се реализира и отново ще изпаднем във фрустрация на тези избиратели“, каза още той.  Политологът Даниел Смилов коментира думите на Корнелия Нинова, че парламентът е изчерпал своята същност, като обясни, че България е парламентарна република и една ефективна опозиция би трябвало да търси мястото си в Народното събрание. Той определи действията на левицата като пиар акция, отколкото реална политика.", "date": "2018.09.07", "title": "Политолог: В България се изграждат алтернативи на това правителство"}
{"url": "https://www.faktor.bg/bg/articles/novini/balgariya/imperator-aleksandar-iii-sled-saedinenieto-slavyanite-sa-dlazhni-da-sluzhat-na-rusiya", "text": "Само шест дни след обявяването на обединението между Княжество България и Източна Румелия император Александър Трети пише следното до началника на руския Генерален щаб генерал Обручев:  \"Не одобрявам действията на българите. Те нас не ни послушаха, действаха тихомълком, съвети не искаха, нека сега сами да си сърбат попарата, която забъркаха. Според мен, докато княз Александър (Александър Батенберг - бел.ред.) продължава да се разпорежда със съдбата на българския народ, нашето вмешателство в българските работи е абсолютно невъзможно и безполезно. Заради последните действия на българите, които ние не одобряваме и за нас са нежелателни, би било непростимо и даже престъпно спрямо Русия да се караме и да водим война с Турция, а може би и с Европа.  Ние трябва да имаме една-единствена главна цел - завладяването на Константинопол, за да се установим завинаги на Проливите и да знаем, че Константинопол винаги ще бъде в наши ръце. Това е в интерес на Русия и към това трябва да се стремим. Всичко останало, случващо се на Балканите, за нас е второстепенно. Стига сме се правили на интересни в ущърб на истинските интереси на Русия! Славяните сега са длъжни да служат на Русия, а не ние на тях!\". \"Русия винаги търси признателност и послушание\" Този възглед на самодържеца вече е бил доведен до знанието на всички руски офицери, останали след Руско-турската война да обучават младата българска армия. Четири дни след Съединението военният министър на Княжеството Михаил Кантакузин, руски княз и генерал-майор, и подчинените му руски военнослужещи колективно напускат министерството и своите гарнизони. Така те оставят българската войска без професионално ръководство пред надигащата се опасност Османската империя да нахлуе в обединената българска държава под предлог, че Съединението нарушава Берлинския договор от 1878 година, пише \"Дойче веле\". \"Във външната си политика Русия винаги търси благодарности, признателност и послушание, но това поле всъщност е подвластно единствено на интересите на отделните държави\", допълва мнението на колегата си историкът Христо Матанов. Извършеното без консултации със Санкт Петербург Съединение само засилва неприязънта на самодържеца, който определено смята Княжеството за свой протекторат. Русия осъзнава, че от планирано предмостие за завземане на османската столица и Проливите, обединена България се превръща в сериозно препятствие. Около ненамесата на Русия в Сръбско-българската война са налице някои подозрителни обстоятелства, смята проф. Матанов. Например фактът, че Русия бързо изтегля офицерския си корпус след Съединението и не протестира пред Белград за безпричинното нападение в гръб срещу обединена България. \"Тя просто оставя \"българите да си сърбат попарата\", както се изразява Александър Трети. Но за всеобща изненада се оказва, че българите умеят и това в обстановка на невиждан национален подем\", припомня Матанов. Историкът обяснява, че истината за българо-руските отношения трудно може да се разбере, тъй като руските архиви си остават недостъпни за чуждестранни изследователи. \"Даже документи от 17 век все още не се дават за ползване, макар че официално това не е забранено. Наскоро наш колега се опита да види дневника на руския посланик в София от времето на Илинденско-Преображенското въстание от 1903 година, но му беше категорично отказано. Руснаците винаги са държали тяхното мнение по отношение на исторически събития да е единствено меродавното. Неслучайно много българи и днес споделят не българската, а руската гледна точка за общата ни история. Именно липсата на достъп до руските архиви е сред причините руската историография и понастоящем да произвежда митове и легенди под влияние на вътрешния политическия натиск\", заключава проф. Матанов.", "date": "2018.09.07", "title": "Император Александър III след Съединението: Славяните са длъжни да служат на Русия"}
{"url": "https://www.faktor.bg/bg/articles/novini/svyat/zaradi-ukrayna-ruskata-tsarkva-gotova-da-obyavi-vselenskiya-patrirah-za-eretik", "text": "\"Руската църква няма да проявява търпимост към изявлението на вселенския патриарх Вартоломей за правото да решава проблеми на парвославната църква, в частност, въпроса за независимостта на украинската църква\", заявил протойерей Андрей Новиков от Московската патриаршия.  Новиков смята, че патриарх Вартоломей \"повтаря идеите на римо-католическата църква за изключителната роля на папата, затова думите му са ерес. По думите му, Московската патриаршия \"няма да търпи това\". Припомняме, че на 31 август патриарх Вартоломей имаше среща с руския патриарх Кирил, който категорично се противопоставя на признаването на украинската църква за автокефална и заплашва с разкол в православието. По-късно, Вселенският патриарх нарече действията на РПЦ \"неканонични\" и заяви, че може да реши въпроса без участието на Москва. Андрей Новиков е известен с това, че именно при него ходеше президентът Владимир Путин, за да се моли за така наречената Новорусия, която Кремъл искаше да създаде в Украйна и да постигне разделянето на страната. В неговата църква ходят, за да получат благословия и \"Нощните вълци\" на Путин. \"Ние нямаме нищо друго на този свят освен Русия и президента Путин\", заяви Новиков в свое интервю.", "date": "2018.09.07", "title": "Заради Украйна руската църква готова да обяви вселенския патрирах за еретик"}
{"url": "https://www.faktor.bg/bg/articles/novini/svyat/-svobodnaya-presa-kremal-se-opitva-da-zamazhe-pensionnoto-ograbvane-s-nova-milostinya", "text": "Руският президент Владимир Путин започна да смекчава пенсионната реформа в страната с поправки в наказателния кодекс, пише \"Комерсант\", цитиран от БТА. Партията на властта \"Единна Русия\" предлага законът да разреши на депутатите доброволно да отказват надбавки към пенсиите си. Според парламентарната опозиция обаче нито президентските, нито депутатските поправки не променят същността на реформата, отбелязва вестникът. \"Комерсант\" коментира внесените в Държавната дума предложения на Путин за корекции в непопулярната реформа, вдигаща пенсионната възраст. Той акцентира специално върху идеята работодател, отказал да назначи или уволнил без основание лица в предпенсионна възраст - пет години преди излизане в пенсия, да бъде наказван с глоба до 200 хил. рубли (около 2400 евро) или със задължителен труд до 360 часа. \"Фактически властта прехвърля издръжката на хората в предпенсионна възраст върху бизнеса и регионалните бюджети\", резюмира политологът Николай Миронов.  \"Поправките не променят същността на реформата, който и да ги внася\" - коментира либералдемократът Игор Лебедев, зам.-председател на Държавната дума (долната камара на федералния парламент). \"Подхвърлят ги, както се подхвърля кокал на куче, но те не отменят вдигането на възрастта, против което се обявяват повечето граждани\", допълни той. Предложенията на Путин са \"козметични компреси\" и не отменят пенсионната реформа, каквато по принцип не бива да има\", заявява пред \"Комерсант\" Дмитрий Новиков, зам.-председател на Централния комитети на руската компартия. Според \"Свободная преса\" Кремъл се опитва да замаже пенсионното ограбване с нова милостиня.  \"Изплаши ги с повече, та да склонят за по-малко\", обобщава пенсионния проект на руските власти онлайн изданието \"Инфокам\".", "date": "2018.09.07", "title": "\"Свободная преса\": Кремъл се опитва да замаже пенсионното ограбване с нова милостиня"}
{"url": "https://www.faktor.bg/bg/articles/novini/svyat/tramp-migrantite-i-polititsite-trite-golemi-trevogi-na-germantsite", "text": "Най-голям източник за тревогите на германците са политиките на президента на САЩ Доналд Тръмп, сочи проучване на застрахователна компания за страховете на гражданите на най-голямата икономика в ЕС, предаде АФП. Политиките на Тръмп са посочени като основна причина за тревога от 69% от анкетираните в годишно проучване, в което миналата година №1 бе тероризмът, който сега отива на пето място. Над две трети от германците имат силни опасения, че политиките на Доналд Тръмп правят света по-опасно място, заяви ръководителката на проучването Бригите Рьомстед. Вторият най-силен фактор за тревога тази година е масовата имиграция (посочен от 63% от респондентите), следван от социалните напрежения, които такава вълна създава (също 63%), сочи анкетата сред над 2300 души. Следващото най-силно безпокойство – т.е. на четвърто място с 61%, са общите съмнения на германците в капацитета на политиците им да се справят с комплексните проблеми, пред които са изправени. Тероризмът е №5 сред страховете с 59%, следван от дългови проблеми в еврозоната, за които могат да платят данъкоплатците в Германия, политически и религиозен екстремизъм, природни бедствия, свързани с промени в климата, други екологични проблеми и зависимостта друг да се грижи да тях на преклонна възраст. Анкетата е извършена пред юли сред 2335 граждани на Германия над 14-годишна възраст, на които били зададени 21 въпроса. Проучването \"Страховете на германците\" се прави от 25 години от института \"Инфоцентър\" на застрахователната компания R+V, отбелязва БНР.", "date": "2018.09.07", "title": "Тръмп, мигрантите и политиците - трите големи тревоги на германците"}
{"url": "https://www.faktor.bg/bg/articles/emanuil-yordanov-rano-e-da-se-kazhe-dali-ima-vrazka-mezhdu-sluchaite-arabadzhievi-i-staykovi", "text": "\"Рано е да се каже дали има връзка между случаите с Арабаджиеви и Стайкови. Много хора сега се радват, че \"лошите богаташи са заловени\". Никой не знае какви доказателства са събрани, какъв е случаят. Това, което се прави в момента, е нарушение на Конституцията на България. Обвиняемият е невинен до доказване на противното. Като юрист съм доста притеснен от това, което се случва\". Това заяви пред Нова телевизия бившият вътрешен министър Емануил Йорданов във връзка с акциите срещу едри бизнесмени.  Това ми напомня на случая с \"абсолютния престъпник\".  Определението \"абсолютен престъпник\" използва бившият зам.-градският прокурор Роман Василев при ареста на бившия военен министър Николай Цонев . А после обвиненият, разбира се, се оказа абсолютно невинен.  . Днес прокурорите четат присъди от телевизионния екран. Никой не знае каква е действителната истина и какви доказателства са събрани. Те оформят общественото мнение така, както си искат. След няколко дни делата ще влязат в съда. След няколко дни съдията ще трябва да отсъди решението си. Представете колко ще му е трудно - обществото е настръхнало, това са хора с организирана престъпна група, заловени са от хора с качулки. В същото време има събрани доказателства\" добави юристът. \"Когато се казва, че е извършено престъпление, това означава, че ние приравняваме нашето мнение на влязла в сила присъда. Може да се каже, че някой е заподозрян в извършване на престъпление, а не, че го е извършил.  Не мисля, че ще има раздвижване в ъндърграунда, става въпрос за икономическа престъпност, ако в действителност има нещо. Това, което може да се очаква е да пострада бизнеса на обвинените лица\", подчерта Емануил Йорданов.", "date": "2018.09.07", "title": "Емануил Йорданов: Рано е да се каже дали има връзка между случаите  \"Арабаджиеви\" и \"Стайкови\""}
{"url": "https://www.faktor.bg/bg/articles/novini/balgariya/moskva-uporstva-v-oon-skripal-e-samo-povod-za-razvihryane-na-otvratitelna-antiruska-isteriya", "text": "Има прекалено много несъответствия в предоставените от Лондон нови \"улики\" по случая \"Скрипал\", заяви руският постоянен представител в ООН Василий Небензя, цитиран от ТАСС.     \"На Лондон тази история му е нужна само с една цел - за развихряне на отвратителна антируска истерия и включването на други страни в нея. При тези нови британски \"улики\" има огромен брой несъответствия и отворени въпроси\", каза Небензя на заседание на Съвета за сигурност на ООН, посветено на новите данни от британското разследване на отравянето на бившия руски двоен агент Сергей Скрипал и дъщеря му Юлия през март в Англия, предаде БТА.     Москва вече е загубила надежда, че ще бъдат намерени истинските виновни за отравянето на Скрипалови, заяви Небензя.     \"Надявахме се днес да се чуе нещо убедително, което да хвърли светлина върху този инцидент. За жалост очакванията ни не се оправдаха. В днешното изказване на постоянния представител на Великобритания в ООН чухме същите лъжи\", добави той.     \"Инцидентът от 4 март стана удобен предлог за разпалване на антируска истерия в навечерието на инсценирането на използването на химическо оръжие в сирийския град Дума. Изказването на (британския премиер) Тереза Мей от 5 септември се състоя малко преди, така да се каже, началото на новия политически сезон и около активно обсъжданата ситуация в Идлиб и готвещата се там провокация с химическа атака, за която ние многократно предупредихме\", каза руският постоянен представител в ООН.", "date": "2018.09.07", "title": "Москва упорства в ООН: \"Скрипал\" е само повод за развихряне на отвратителна антируска истерия"}
{"url": "https://www.faktor.bg/bg/articles/novini/balgariya/georgi-gyokov-ot-bsp-sluhovete-govoryat-che-nikolay-nankov-shte-ostane-ministar", "text": "„Слуховете говорят, че единият от тримата министри в оставка ще остане, като това най-вероятно ще бъде министърът на регионалното развитие Николай Нанков. Оставките на другите двама ще бъдат гласувани”, коментира Георги Гьоков от БСП пред бТВ. Още преди дни се появиха спекулации, че един от министрите ще бъде спасен, като и тогава се появиха информации, че това ще бъде Нанков. „В случая може би председателят на Народното събрание постъпи правилно като наложи наказание забележка на Корнелия Нинова, но спести такова на Вежди Рашидов”, коментира Гьоков политическите скандали от втория ден на новия парламентарен сезон. Тогава Нинова заяви от парламентарната трибуна, че ГЕРБ са убийци и са отговорни за катастрофата край Своге.", "date": "2018.09.07", "title": "Георги Гьоков от БСП: Слуховете говорят, че Николай Нанков ще остане министър"}
{"url": "https://www.faktor.bg/bg/articles/novini/balgariya/vezhdi-rashidov-ostavkite-na-trimata-ministri-nyama-da-promenyat-situatsiyata", "text": "\"Премиерът носи отговорността и той трябва да реши с какви хора ще работи\", заяви пред БНТ депутатът от ГЕРБ Вежди Рашидов.  По думите му и тримата министри - Нанков, Московски и Радев, са добри професионалисти.  Според Рашидов с министерските оставки няма да се промени нищо. \"Как така Корнелия Нинова ще казва на 100 души, че ние сме убили хората в катастрофиралия автобус. Ние не сме го карали. В Италия като падна мостът, искат ли се оставки? Хората се сплотяват и оправят проблема\", коментира той. \"Още от първия ден не дадохме спокойствие на близките от катастрофиралия автобус\", каза още той. \"Корнелия Нинова е като майка Тереза - където убиват козички, тя отива и се снима\", заяви Рашидов.", "date": "2018.09.07", "title": "Вежди Рашидов: Оставките на тримата министри няма да променят ситуацията"}
{"url": "https://www.faktor.bg/bg/articles/novini/balgariya/ekspert-otdavna-imashe-preduprezhdenie-kam-treysgrup-che-nastilkata-tryabva-da-se-smeni", "text": "\"Веднага щом асфалта дойде на терен ще се направят проби за качеството на рецептата. Разликата от стария асфалт ще бъде, че ще има друго съдържание по рецепта\", заяви инж. Михаил Рашков, директор на областното \"Пътно управление\" – София пред бТВ. \"Отдавна имаше предупреждение към \"Трейсгруп\", че настилката трябва да се смени\", каза още той   \"Ще се направи одит от страна на АПИ, който ще касае целия път от Ребърково до Околовръстен път\", разкри Рашков.  \"Пътят ще бъде изцяло затворен от 8 часа тази сутрин до събота, 08.09. Планираме до довечера да приключи всичко, но има заповед и за утрешния ден. Ще има обходни маршрути за преминаващите\", завърши инж. Михаил Рашков.", "date": "2018.09.07", "title": "Експерт: Отдавна имаше предупреждение към \"Трейсгруп\", че настилката трябва да се смени"}
{"url": "https://www.faktor.bg/bg/articles/evropa-kam-rusiya-i-iran-ne-zastrashavatyte-zhivota-na-3-miliona-ot-koito-1-milion-detsa-s-ataka-v-idlib", "text": "Осем европейски страни в Съвета за сигурност на ООН призоваха сирийските съюзници Русия и Иран да подкрепят прекратяването на огъня в провинция Идлиб и да не застрашават живота на 3 милиона души, от които 1 милион деца, предадоха Асошиейтед прес и ДПА.     В съвместно изявление, разпространено преди срещата на лидерите на Русия, Иран и Турция в Техеран днес, осемте страни от Европейския съюз, сред които Белгия, Франция, Германия, Италия, Холандия, Полша, Швеция и Великобритания, предупредиха, че евентуално пълномащабно настъпление в Идлиб би довело до \"възможни катастрофални хуманитарни последици за цивилните\".     Идлиб е последният голям сирийски район под бунтовнически контрол. Сирийското правителство се зарича да си върне провинцията, а неговите войски и техните съюзници се струпват близо до нея, подготвяйки се за окончателна атака.     Турция разглежда срещата в Техеран като последен шанс за избягване на клане в Идлиб.     Осемте европейски страни също така призоваха Сирия да \"проявява сдържаност\".     Според тях \"единствено ръководен от ООН процес може да доведе до решение на конфликта, което уважава свободата и достойнството на всички сирийци\".     Те заявиха, че използването на химически оръжия би било \"напълно неприемливо\", и отбелязаха, че Идлиб е последната \"зона за деескалация\" в Сирия, установена съгласно т.нар. Астански процес с гаранти Русия, Турция и Иран.", "date": "2018.09.07", "title": "Европа към Русия и Иран: Не застрашаватйте живота на 3 милиона, от които 1 милион деца с атака в  Идлиб"}
{"url": "https://www.faktor.bg/bg/articles/britanski-turist-prebi-dyado-s-bastun-v-luksozen-hotel-v-slanchev-bryag", "text": "Британски турист нападна и преби възрастен мъж в хотел в \"Слънчев бряг\". Пострадалият е бил с бастун. Той е станал обект на агресия в 4-звезден хотел от по-млад турист от Великобритания, съобщи Нова телевизия. Нападателят първо е нападнал охраната на хотела, след което налита на другия турист. Побоят е станал в коридора на петия етаж. След насилието младият британец е слязъл през терасите на хотела. Малко по-късно е арестуван. По-късно стана ясно, че в стаята му е намерена спринцовка и че се е опитал да избегне ареста си. Нападнатият е прегледан от лекари, които установили, че няма сериозни наранявания.", "date": "2018.09.07", "title": "Британски турист преби дядо с бастун в луксозен хотел в \"Слънчев бряг\""}
{"url": "https://www.faktor.bg/bg/articles/novini/balgariya/analizatori-rumen-radev-nyama-nikakav-politicheski-resurs-za-da-zapochne-svoy-proekt", "text": "Румен Радев няма никакъв политически ресурс, за да започне свой проект, смятат анализатори. Според Румяна Коларова и Първан Симеонов той няма дори ресурс за ясно политическо противопоставяне. „Той говори като анализатор повече, отколкото като политик”,  смята Коларова. Тя определи настоящата позиция на Радев като „ключов кадровик”, защото някои назначения не могат да минат без неговото съгласие, но не разполага с ресурс във външната политика, например. „Радев експлоатира публичния образ и неговият екип произвежда едни поетични текстове, които имат високи качества, но такава политика не се прави”, категорична е Коларова. Според Първан Симеонов президентът се опитва да обедини в един образ всички опозиции в страната, което е невъзможно. „Той се опитва да каже на хората, разбира се деликатно, че ще имат вероятно възможност в идните години, през него, да мислят за промяна в политическия модел”, коментира Симеонов. Коларова коментира, че не е възможно Радев да се превърне в обединител на опозициите в страната. „Всеки един опит да говориш от името на толкова разнолики и противопоставени политически субекти прилича на президента да го прави, но вътрешно това е куха работа. Няма как да стане това”, категорична е Коларова. Според нея президентът разчита на „микромениджмънт”, като говори за отделните проблеми в държавата. „Когато президентът реши да задълбае в тези проблеми, той трябва да посочи системният проблем, а не неговите микропроявления. Него го е страх да говори за протекция на властта, защото веднага ще се сетят за баща му. За клиентелните практики също, защото голяма част от клиентите на БСП са спонсорирали неговата кампания”, каза още Коларова.", "date": "2018.09.07", "title": "Анализатори: Румен Радев няма никакъв политически ресурс, за да започне свой проект"}
{"url": "https://www.faktor.bg/bg/articles/novini/svyat/6-3-po-rihter-v-ekvador", "text": "Земетресение с магнитуд 6,3 беше регистрирано в централната част на Еквадор, заяви Геофизичният институт на САЩ, цитиран от Ройтерс. Трусът е бил с епицентър на 94 километра южно от град Амбато на дълбочина 112 километра. Към момента няма данни за жертви и разрушения.", "date": "2018.09.07", "title": "6,3 по Рихтер в Еквадор"}
{"url": "https://www.faktor.bg/bg/articles/novini/balgariya/slanchevo-temperaturi-pod-30-gradusa", "text": "Ще преобладава слънчево време с временни увеличения на облачността, по-значителни в източните и планинските райони. Максималните температури ще бъдат 26-31 градуса, за София - около 26 градуса. По Черноморието ще е предимно слънчево. Температурата на морската вода ще бъде 26-27 градуса. В планините ще има променлива облачност и на отделни места, главно в Източните Родопи ще превали краткотраен дъжд, съобщават от НИМХ-БАН.", "date": "2018.09.07", "title": "Слънчево, температури под 30 градуса"}
{"url": "https://www.faktor.bg/bg/articles/vzglyad-vnushava-pravoslavniya-svyat-e-postaven-na-granitsata-na-grandiozen-razkol", "text": ". Православния свят е поставен на границата на грандиозен разкол, пише руският ежедневник “Взгляд“. Патриарх Вартоломей по време на Синаксиса (Архиерейски събор), който приключи в сряда в Истанбул каза, че Константинополската патриаршия има изключителните права да решава проблемите на целия православен свят. \"Вселенската патриаршия носи отговорност за установяването на църковния и каноничния ред и само тя има каноничната привилегия за изпълнение на това висше и изключително задължение.. Ако Вселенската патриаршия изостави своята отговорност и се оттегли от междуправославната сцена, то поместните църкви ще действат \"като овце, които нямат пастир\" - цитира патриарха изданието. Съобщава се също така, че една от основните теми на срещата бе въпросът относно предоставяне на Украйна правото за създаване на \"единна поместната църква.\" Вартоломей не за първият път се изказва в полза на това, че Константинопол може да реши проблема на Украинската църква без участието на Московската патриаршия, тъй като, по негово мнение, Русия \"е отговорна за болезнената ситуация в Украйна.\" Москва, от своя страна, законно се противопоставя на подобни намерения на Вартоломей, тъй като те са пряка намеса във вътрешните работи на Руската православна църква и посегателство в каноничната територия на Руската православна църква. Членът на синодалната Библейска богословска комисия на Московската патриаршия протойерей Андрей Новиков предостави мнението си на вестника, че Вартоломей \"в този Синаксис всъщност даде на себе си всички права на папата, като явно провъзгласи ерес и направи отклонение от православната вяра.\" В допълнение, той каза, поведението на Вартоломей изглежда странно и поради причината, че Константинопол се разполага само върху 3% от православните земи, но \"се опитва да взима решения, което се предполага, че са задължителни за целия православен свят.\" Според един от сценариите, Вселенската патриаршия ще бави този въпрос, като се опитва да шантажира Руската православна църква за решения в своя полза, пише изданието, като също така допуска другите православни църкви да окажат натиск върху Вартоломей да преразгледа решението си, което още не е взето окончателно.", "date": "2018.09.07", "title": "“Взгляд“ внушава:Православния свят е поставен на границата на грандиозен разкол"}
{"url": "https://www.faktor.bg/bg/articles/novini/svyat/brazilski-kandidat-za-prezident-namushkan-s-nozh-po-vreme-na-predizborna-proyava", "text": "Бразилският кандидат за президент Жаир Болсонаро беше намушкан с нож по време на предизборна проява, предадоха световните агенции. Синът му Флавио заяви в Туитър, че баща му е ранен в корема, но няма опасност за живота му. Телевизия \"Глобо\" съобщи, че Болсонаро е получил сериозно нараняване на черния дроб и е приет в болница за операция. Полицията в щата Минас Жераис, където политикът е бил намушкан с нож, каза, че е задържала заподозрян за нападението. В социалните медии бяха разпространени множество видеозаписи, показващи ранения Болсонаро. Крайнодесният кандидат, чиято програма включва сурови мерки за справяне с престъпността в Бразилия, води в социологическите проучвания преди президентските избори през октомври.", "date": "2018.09.07", "title": "Бразилски кандидат за президент намушкан с нож по време на предизборна проява"}
{"url": "https://www.faktor.bg/bg/articles/novini/svyat/pri-navodneniya-v-severna-koreya-sa-zaginali-nad-76-dushi-desetki-sa-izcheznali", "text": "При тежки наводнения в Северна Корея са загинали най-малко 76 души и още толкова са изчезнали. Хиляди хора са оставени без подслон, съобщи Международната федерация на Червения кръст и Червения полумесец от Женева, цитирана от Ройтерс. Поройните дъждове през последните дни са предизвикали големи наводнения и земни свличания в по-ниско разположени райони на страната, разрушавайки над 800 сгради, включително училища, болници и домове, се казва в съобщението. Доброволци от Националния Червен кръст на страната са се включили в спасителни и издирвателни операции в провинциите Северен Хвангха и Южен Хвангха. Валежите са започнали на 28 август. Много от жертвите и изчезналите са деца. На много места бедстващите имат нужда от медицински грижи, подслон, храна, питейна вода и тоалетни, каза Джон Флеминг от офиса на Червения кръст в КНДР. Само преди месец Червеният кръст предупреди, че поради горещата вълна и сушата в Северна Корея реколтата от ориз, пшеница и други култури загива по полето с \" катастрофален ефект\", изправяйки страната пред тежка продоволствена криза.", "date": "2018.09.07", "title": "При наводнения в Северна Корея са загинали над 76 души, десетки са изчезнали"}
{"url": "https://www.faktor.bg/bg/articles/sasht-rusiya-da-predade-na-velikobritaniya-obvinenite-po-skripal", "text": "Постоянният представител на САЩ при ООН Ники Хейли призова Русия да предаде на Великобритания лицата, обвинени от Лондон, че са участвали в отравянето на бившия служител на руското ГРУ Сергей Скрипал и дъщеря му Юлия, предава РИА Новости. „Сега трябва да помогнем на нашите британски приятели да открият двамата руски заподозрени. Личността им е установена. Те трябва да бъдат предадени на британското правосъдие. Защо руските власти не предадат тези двама убийци“, заяви Хейли по време на заседание на Съвета за сигурност на ООН, посветено на случая. По-рано Лондон представи снимките на двама „заподозрени в отравянето на Скрипал“, твърдейки, че това са офицерите от ГРУ Александър Петров и Руслан Боширов. Властите в Москва заявиха, че тези имена „не говорят нищо“ и отново призоваха Великобритания да премине от обвинения и манипулации към сътрудничество. .", "date": "2018.09.07", "title": "САЩ: Русия да предаде на Великобритания обвинените по \"Скрипал\""}
