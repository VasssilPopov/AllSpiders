{"url": "https://www.faktor.bg/bg/articles/novini/svyat/nov-ogromen-tech-na-lichni-danni-ot-feysbuk-zasegnati-sa-i-balgari", "text": "Безпрецедентно голям масив от данни от социалната мрежа „Фейсбук” е обявен за продан, съобщава руската служба на Би Би Си, която публикува голямо разследване по темата. Киберпрестъпници твърдят, че разполагат с информация за 120 млн. потребители, като експерти по киберсигурност вече са потвърдили достоверността на част от профилите, предлагани за продан. Проверка на bTV в пуснати за доказателство части от масивите показа, че там има и български потребители – най-малко с пълно име, рождена дата, посочена месторабота и адрес и телефонен номер. За част от „похитените” профили хакерите твърдят, че разполагат и с личната кореспонденция. Според разследване на „Фейсбук” вероятно хакерите са се добрали до данните с помощта на компрометирано разширение на уеб браузър (т.е. например инструмент за блокиране на реклами, за сваляне на видеа от „Ютуб” или за достъп до игри и мултимедийно съдържание – б.р.). Голям „социален” удар Всичко започва през август тази година, когато е регистриран сайт с име Fbserver – на името на пакистанец, но с административен контакт поща в руската мейл услуга mail.ru. Месец след това в хакерски форум потребител предлага 120 млн. „Фейсбук” профила на цена 10 цента бройката. Вероятно с рекламна цел, по-късно част от тази информация (257 000 профила) се появява именно на Fbserver, който през последните седмици многократно сменя името си и сървърите, от които работи. От компанията за киберсигурност Digital Shadows са направили анализ на хилядите качени на хакерския сайт профили и сред тях има хора от цял свят, включително 47 000 украинци, 12 000 руснаци, американци, британци, бразилци и други. Би Би Си – Русия не може да потвърди обявената бройка от 120 млн. хакнати акаунта, а експертите са скептични за така \"рекламирания\" мащаб на пробива, но проверката на медията е показала, че няколко произволно избрани профила са истински. Още по-притеснителното е, че киберпрестъпниците твърдят, че 81 000 профила са и с пълна хронология на личните съобщения. Поне за няколко от тях това вече е сигурно – авторите на материала са се свързали с реалните хора и те са потвърдили съдържанието на публикуваните чатове. Кой, къде, защо? До момента е установено, че Fbserver и „клонингите” му са работили от IP адреси, свързани с троянския кон LokiBot, използван за крадене на пароли. Не е сигурна обаче връзката между тези киберпрестъпления. Друга любопитна връзка е руската хостинг компания King Servers, където също за известно време са се намирали крадените данни. Именно от нейни IP адреси е установено, че са дошли повечето от кибератаките срещу Демократическата партия на САЩ преди изборите през 2016 г. King Servers посочиха пред Би Би Си, че единствено предоставят място за качване на сайтове и не сътрудничат на хакери. Администратор на Fbserver, нарекъл се „Джон Смит” и използвал системата за скриване на онлайн самоличност Tor, заяви пред Би Би Си, че профилите на сайта не са откраднати с помощта на инструментите на „Кеймбридж Аналитика” или след други по-ранни пробиви в сигурността. По думите му руските акаунти в „колекцията” са 2,7 млн. Целият масив пък се продава за 12 млн. долара. Има ли общо „Джон Смит” с Русия или с нейните кибератаки? „Не”, е краткият отговор на хакера.", "date": "2018.11.02", "title": "Нов огромен теч на лични данни от \"Фейсбук\", засегнати са и българи"}
{"url": "https://www.faktor.bg/bg/articles/novini/balgariya/satrudnichka-na-cherven-deputat-se-iztupa-s-prestilka-na-musolini-v-kulinarno-shou", "text": "Скандал гръмна заради сътрудничка на червен депутат, показала се по телевизията с готварска престилка с лика на Мусолини. Журналистката и пиарка Ангелина Ангелова е сътрудник на Михаил Христов - атлетът без ръце от гражданската квота на БСП. Преди време тя участва в “Черешката на тортата” с престилка с Мусолини. Градският съвет на Българския антифашистки съюз в София прати вчера позиция до Корнелия Нинова и червената група, че е недопустимо Ангелова да е сътрудничка на техен депутат.  Преди 2 г., когато Христов влезе в парламента, дамата беше негова годеница. Отдавна сме разделени, но останахме приятели, обясни самият той пред “24 часа”. “Не е премерено подобно нещо, но не мога да нося отговорност за действията или думите на Ангелина”, коментира още Христов. Той обясни, че тя му сътрудничи по социалните въпроси, и я описа като “много ценен кадър, помага на много деца от маргинализираните групи”. А това дали Ангелова да бъде отстранена като негов сътрудник, ще реши след разговор с колегите си от парламентарната група. Готова съм да се откажа от тази си функция, за да няма проблем Христов, заяви пък Ангелова и допълни, че никога не е взимала пари като сътрудник. Сериозно обвързана съм с благотворителност, работя много с малцинствата и всеки, който ме познава, знае, че не съм фашист, коментира тя. Ако уважавате някого и смятате личността му достойна за подражание, бихте ли си го сложили на престилка, попита тя и обясни, че посланието ѝ не е било правилно разбрано.", "date": "2018.11.02", "title": "Сътрудничка на червен депутат се изтупа с престилка на Мусолини в кулинарно шоу"}
{"url": "https://www.faktor.bg/bg/articles/novini/balgariya/netanyahu-nay-dalgiyat-traboprovod-pod-voda-mozhe-bi-shte-mine-prez-balkanite", "text": "„В енергетиката обсъдихме как Израел може да помогне за постигането на целите в енергийния сектор на тук представените държави. Можем да помогнем на държавите да повишат ефективността на енергийните доставки. Това каза израелският премиер Бенямин Нетаняху след четиристранната среща на високо равнище между България, Гърция, Румъния и Сърбия в резиденция „Евксиноград“ във Варна. Нетаняху обясни, че най-дългият тръбопровод под вода ще тръгне от Израел, ще мине през Кипър, Крит и Гърция, а може би и през Балканите. „В момента сме в предварителна фаза на проучване. За нас е важно да изнасяме газ, да го пренасяме до вас, за да можем да диверсифицираме доставките“, обясни той. Той коментира и оказваната взаимопомощ при борбата срещу тероризма.  „Работим и за доброто на народите ви, като създаваме високотехнологични предпоставки да се борим с тероризма. В много случаи сме успявали да предотвратим много терористични атаки. Получили сме от службите на вашите държави много помощ“, посочи той. „Обсъдихме сътрудничеството между страните и Израел. Трите важни неща в общ контекст са технологиите, енергетиката и сигурността“, подчерта Нетаняху. „В областта на технологиите вече правим най-различни неща заедно, но има какво още да се направи. Това, което ражда умът е изключително ценно“, коментира той: „Истинска чест за мен и за моята държава е да бъдем поканени на тази регионална среща”.", "date": "2018.11.02", "title": "Нетаняху: Най- дългият тръбопровод под вода може би ще мине през Балканите"}
{"url": "https://www.faktor.bg/bg/articles/novini/balgariya/viktoriya-danchila-tryabva-da-rabotim-poveche-za-energiynata-sigurnost-na-evropa", "text": "Искаме Дунава да остане важен транспортен коридор между Запада и Изтока на Европа, каза на пресконференция премиерът на Румъния Виорика Дънчила след четиристранната среща на високо равнище между България, Гърция, Румъния и Сърбия в резиденция „Евксиноград“ във Варна. „Подчертах, че за Румъния кохезионната политика е и ще остане главната за инвестиции в ЕС, като ще допринесе значително за балансираното развитие на региона. Засегнахме въпроси за задълбочаването на сътрудничеството по отношение на Дунавската стратегия. Бихме искали Дунава да остане важен транспортен коридор между Запада и Изтока на Европа. затова смятаме, че е много важно да създадем една благоприятна среда, в която да развиваме тази стратегия в рамките на цяла година“, допълни тя. По думите ѝ е била подчертана и необходимостта да се работи повече за енергийната сигурност на Европа. „Установихме своите общи позиции между Румъния и България на теми от европейски интерес, както и по отношение на двустранното ни сътрудничество“, каза още тя.", "date": "2018.11.02", "title": "Виктория Дънчила: Трябва да работим повече за енергийната сигурност на Европа"}
{"url": "https://www.faktor.bg/bg/articles/novini/svyat/pri-spetsaktsiya-v-sarbiya-arestuvaha-obshtinar-i-lekar-izdavali-falshivi-udostovereniya-za-balgarski-proizhod", "text": "Акция срещу фалшиви удостоверения за български произход и в Сърбия. Задържани са 60-годишен общинар от Пирот,  38-годишен лекар от Димитровград, както и още двама души, съобщи сръбското министерство на вътрешните работи.  Групата е заподозряна, че в продължение на две години подправяла документи, необходими за доказване на български произход. Арестуваният лекар също е с български корен. Засега няма данни акцията в Сърбия да е свързана с акцията в агенцията за българите в чужбина у нас.", "date": "2018.11.02", "title": "При спецакция в Сърбия арестуваха общинар и лекар издавали фалшиви удостоверения за български произход"}
{"url": "https://www.faktor.bg/bg/articles/novini/balgariya/a-raychev-borisov-tryabva-da-tarsi-novi-sayuznitsi-s-tezi-sayuznitsi-ne-mozhe-da-se-upravlyava", "text": "\"Иненадващото е, че деструктивните процеси вървят не само сред управляващите от малката коалиция, но и в опозицията, но в същото време хората много добре усещат, че сега не им трябват избори\", заяви пред БНТ анализаторът Михаил Константинов. \"Единственото ново е, че скандалите се пренесоха при патриотите и причината е, че арогантността на Симеонов \"гръмна\", коментира от своя страна и социологът Андрей Райчев. Те коментираха и скандала с придобиването на българско гражданство от македонци.  \"Ние погрешно си мислехме, че македонците са българи. Да, те имат български корени, но вече са македонци. И ако, за да пътуват свободно в Европа трябваше да вземат гръцки, вместо български паспорти - ами ще вземат, защо не. Точно това стана с каракачаните, Гърция веднага им даде паспорти, но те си останаха българи. Предположението, че като се махне диктатурата и се махнат границите македонците ще започнат да се изживяват като българия беше погрешно. Това вече е друга нация. България е проляла реки от кръв за Македония, но независимо от всичко е време да се разделим с тази илюзия Това е илюзия\", заяви Райчев. \"Факт е, че около 90% от тези, които вземат български паспорти, не идват да живеят в България. България все още не предлага достатъчно добри условия, ние се впуснахме в една игра с предизвестен резултат и това беше грешка. Трябва да си признаем, че този канал за подобряване на демографията се оказа неефективен\", каза и Михаил Константинов. \"Парламеннът изпада в криза поради факта, че Нинова и ДПС решиха, независимо дали има договорка между тях или не, да покатат силата си. Патриотите вече са в предизборна ситуация и то тежка. Как седят в една партия хора, от които единият вика: Крим е руски, а другият: Крим е украински и руснаците са окупатори? Борисов трябва да търси нови съюзници, с тези съюзници не може да се управлява, затова според мен през май или по-скоро през септември ще имаме предсрочни избори\", прогнозира Райчев.", "date": "2018.11.02", "title": "А. Райчев: Борисов трябва да търси нови съюзници, с тези съюзници не може да се управлява"}
{"url": "https://www.faktor.bg/bg/articles/grozdan-karadzhov-1", "text": "\"Ангела Меркел направи много за Германия и за Европа. Липсват европейски политици, които да го оценят\". Това заяви бившият депутат Гроздан Караджов по повод оттеглянето на Ангела Меркел от политиката.  \"Алтернативата в Германия са наследниците на фашистите. Няма такова нещо като неомарксизъм. И при левите, и при десните има хора, които разсъждават по различен начин. Елитът в национален мащаб губи катастрофално. Ако някой каже, че е срещу ЕС, ще вземе не повече от 3-4 мандата на европейски избори\", каза още Караджов.  \"От 1992 г. има доклад, в който се предупреждава за заплахата от мигранти. В един момент реката започна да прелива. Меркел пое отговорността за грешката си с достойнство. Десницата в България е носител на европейската мечта. България е равноправен член с останалите страни в ЕС. Не трябва да се прави договор на отечествата, защото това бърка в джоба на хората. Истанбулската конвенция не е само работа на Европа, а на цял свят. В нея не се говори, че ще се признава третият пол.", "date": "2018.11.02", "title": "Гроздан Караджов: Германия е заплашена от наследниците на фашистите след оставката на Меркел"}
{"url": "https://www.faktor.bg/bg/articles/novini/balgariya/rumyana-kolarova-radev-gotvi-nov-proekt-na-tach-liniyata-dokato-krepi-elektorata-na-bsp", "text": "\"Ако тази процедура продължи да се повтаря, ще има проблем. Процедурата е добре позната за България, не виждам как БСП и ДПС ще пропуснат да се възползват\". Това каза в предаването \"Още от деня\" по БНТ политологът Румяна Коларова по повод днешното провалено заради липса на кворум заседание на Народното събрание. Опозицията в момента все повече се радикализира, добави тя. Радикализацията на опозицията е очевидна, но общественото мнение е раздвоено по темата, каза политическият психолог Антоанета Христова. Арестите в Агенцията за българите в чужбина и срещите в Евксиноград създават една картина, която създава различни символи – на успешната политика на правителството. Има два знака, които показват, че предсрочни избори не са видими – няма промяна на обществените нагласи, както и обществена енергия на улицата, която да иска управлението. Лявото много се старае да стигне процентите на ГЕРБ, но очевидно е трудно да минат един таван, който са достигнали. Крайната радикализация при положение, че не се вижда алтернатива, изглежда отчайваща за обществото, заяви Христова. Румяна Коларова се съгласи с мнението ѝ, че към момента алтернатива на управлението няма. БСП е в очакване да смени действащия в момента лидер. Вътре в партията има много сериозни настроения Корнелия Нинова да бъде сменена, заяви политологът. Анализаторите коментира и действията на президента Румен Радев. Президентът очевидно има много по-широки претенции. Те надхвърлят президентския мандат. В същото време той търси по-ясно позициониране. Все повече ми изглежда, че би могъл да излезе с крайнолява позиция, коментира Антоанета Христова. Не виждам как един президент може да се позиционира в крайнолява позиция. Напоследък наблюдавам, че президентът загрява край тъчлинията. Не знам защо, но ако имаш още три години, няма да го правиш. Винаги може да се направи процедура за импийчмънт, ако се направи стъпка в посока да напусне поста, заяви Румяна Коларова. Президентът балансира отношенията си с Корнелия Нинова, защото дава нужното спокойствие в БСП. Ако го нямаше президентът Радев, БСП щеше да се срине. Президентът е факторът, който поддържа електоралната стабилност на БСП, посочи още Коларова.", "date": "2018.11.02", "title": "Румяна Коларова: Радев готви нов проект на тъч линията, докато крепи електората на БСП"}
{"url": "https://www.faktor.bg/bg/articles/siderov-s-novi-predlozheniya-simeonov-i-karakachanov-da-stanat-deputati-ne-sa-moite-ministri", "text": "\"Не би било фатално, ако един от двамата вицепремиери Симеонов или Каракачанов подаде оставка и се върне в НС като депутат\". Това каза пред \"Фокус“ лидерът на ПП \"Атака\" Волен Сидеров.  „Аз няма да вляза в ролята на адвокат на това управление, защото то не е моето управление. Нека това да го разграничим много ясно. Много пъти са ми казвали: „Сега нали управлявате?“ – Не. Аз съм партньор на една голяма партия, която е взела основната власт. Ние сме единственият партньор, според избирателите, който може да застане там, и направихме това политическо сдружение с цел мандат, с цел управление и постигане на някакви неща, които сме написали. Но не съм управляващ. Ако аз бях министър-председател, нещата щяха да бъдат съвсем различни“, коментира Волен Сидеров.  Той каза още, че ГЕРБ е формирана като партия от конструктoрите на прехода, от върхушката на БКП, за да измести \"Атака\", когато партията е била втора политическа сила в страната.", "date": "2018.11.02", "title": "Сидеров с нови предложения: Симеонов и Каракачанов да станат депутати, не са моите министри"}
{"url": "https://www.faktor.bg/bg/articles/novini/svyat/ubiha-duhovniya-bashta-na-talibanite-sami-ul-hak", "text": "Известният пакистански религиозен деец и проповедник Сами ул-Хак, смятан за \"духовен баща\" на талибаните, бе убит днес в пакистанския град Равалпинди, предаде ДПА, цитирайки неговия син. 81-годишният ислямски теолог е бил нападнат в дома  в града, намиращ се недалече от столицата Исламабад, от двама неизвестни убийци. Жертвата е наръгана многократно с ножове. Веднага след нападението теологът е откаран в болница, но е починал там от раните си, разказа синът му Хамидул Хак.  Сами ул-Хак ръководеше ислямско училище в северозападния пакистански град Ношера и бе шеф на мюсюлманския университет \"Хакания\" недалече от Пешавар. Той е бил учител на повечето от лидерите на афганистанските талибани, включително и на основателя на движението, покойния вече молла Омар, каза говорителят на талибаните Юсаф Шах. Поради това и поради огромното си влияние и респект сред лидерите и кадрите на талибанското движение той бе известен като негов баща.  Хак оглавяваше и политическа партия и два пъти бе избиран за член на сената - горната камара на пакистанския парламент. Според агенции Ройтерс и ТАСС Хак не е бил наръган с нож, а е бил застрелян, но тяхната версия не е подкрепена от достоверни източници. Мотивът да убийството засега остава неизвестен, каза полицейски служител, цитиран от ДПА.", "date": "2018.11.02", "title": "Убиха \"духовния баща\" на талибаните Сами ул-Хак"}
{"url": "https://www.faktor.bg/bg/articles/obshtestvo/zakon-i-red/v-kipar-otnovo-otlozhiha-deloto-za-falita-na-olimpik", "text": "Делото за застрахователното дружество \"Олимпиик\" беше отложено за пореден път. Процедурата по ликвидация този път не получи зелена светлина заради включването в процеса на нов адвокат. Той ще представлява двамата кредитори. Те имат възражения както срещу процедурата, както и срещу кандидатурата на Павлос Накузи за постоянен ликвидатор на \"Олимпик\". В момента той е временен синдик на дружеството. Следващото заседание е насрочено за 12 ноември. Тогава се очакват инструкции за процедурата, но не и решение за ликвидация.", "date": "2018.11.02", "title": "В Кипър отново отложиха делото за фалита на \"Олимпик\""}
{"url": "https://www.faktor.bg/bg/articles/irantsi-opitaha-da-probutat-falshivi-pasporti-na-gkpp-kapitan-andreevo", "text": "Гранични полицаи от ГКПП Капитан Андреево разкриха трима иранци, които се опитали да влязат в България като израелци. Тримата мъже пристигнали на 31 октомври на пункта с автобус. Представили за проверка израелски паспорти. Граничните полицаи установили, че документите за самоличност са преправени. Чужденците са задържани в ГПУ-Свиленград. В хода на разследването станало ясно, че тримата са иранци на 21, 28 и 32 години. По случая са образувани бързи производства. Незаконните имигранти са предадени в СДВНЧ Любимец.", "date": "2018.11.02", "title": "Гранични полицаи заловиха иранци, опитали се да влязат като израелци"}
{"url": "https://www.faktor.bg/bg/articles/barometar-opozitsionnite-ataki-sreshtu-vlastta-vtvardyavat-podkrepata-za-gerb", "text": "Нагласите на българските граждани за участие в изборите за Европейски парламент, които предстоят догодина, отбелязват лека динамика през последните два месеца – до голяма степен заради вътрешнополитически събития. Серията политически атаки срещу управляващите втвърдяват електората на ГЕРБ и Обединени патриоти. Това е изводът от ново проучване на „Барометър България”, съобщава Новини.бг. Атаките по повод жестокото убийство на журналистката в Русе, които се оказаха неоснователни, и заплахата отляво към статуквото на управление явно мобилизират електората на най-голямата партия в управляващата коалиция. От друга страна, ултиматумът на ДПС - или оставка на вицепремиера Валери Симеонов, или бутане на правителството, пък видимо действа мобилизиращо за гласуващите за ОП, тъй като главният им движещ мотив е изолирането на Движението от властта. Опозицията в лицето на БСП явно не черпи докрай от броженията в управляващата коалиция и нагласите на избирателите да подкрепят левицата бележат дори лек спад. Социалистите по-скоро втвърдяват докрай ядрото на привържениците си, но посланията им – често свързани с политически скандали, не успяват да привлекат допълнителна подкрепа от периферията. Подобен факт си проличава и при подкрепата за ДПС, но електоратът на Движението винаги е притежавал тази специфика – да гласува монолитно и то не заради припознаване на цели или платформи, а понякога по чисто етническа и икономическа зависимост. На въпрос: „Ако изборите за евродепутати са днес, за кого бихте гласували?\" над 35% отговарят за ГЕРБ. На второ място и подкрепа от 25,7 на сто е левицата. След това обединените патриоти и ДПС. Спрямо юли и при 4-те партии има спад. В края на октомври 2018 г. одобрението към премиера Бойко Борисов е 37%.", "date": "2018.11.02", "title": "„Барометър”: Опозиционните атаки втвърдяват подкрепата за ГЕРБ и Обединените патриоти"}
{"url": "https://www.faktor.bg/bg/articles/obshtestvo/zakon-i-red/vazstanoviha-deloto-za-vzrivovete-na-petolachkata", "text": "Делото за взривовете в базата Стралджа-Мараш на 5 юни 2012 г. продължава с нова експертиза. Шест години след трагедията, при която в базата за утилизация на боеприпаси загинаха трима и бяха ранени осем работници, виновни няма. Обвиняеми са собственикът на фирмата, началникът на производството и проектантът на взривните дейности. Те са обвинени, че при изпълнение на договор с военното министерство са държали и работили с взривни вещества без необходимите мерки за сигурност. Делото продължи с часове, а вещи лица представиха експертиза, извършена при условия близки до реалните. Експертизата е установила температурната граница при рязане на боеприпасите, но не показва дали по време на взрива е спазена технологията за обезвреждане. „Това, което се случва в момента, показва колко е манипулирана тезата на прокуратурата.Твърди се в досъдебното производство,че градусите на температурата са 400-600 градуса. Дадохме бойна част най-добронамерено да се разреже. Резултатът - максимум 160. Значи е пълна лъжа”, заяви собственикът на фирмата „Берета Трейдинг” - Денислав Делев. Роднините на загиналите работници не пожелаха да коментират случая. По думите им обаче не са получили обезщетение. Вещо лице по делото пък не се ангажира да каже дали необходимата технология е била спазена по време на взрива. Делото ще продължи на 16 ноември, а материалите са над 60 тома. Вече 6 години жителите на село Лозенец, което даде жертви при взрива и се намира до базата, се борят срещу опитите за възстановяването ѝ.", "date": "2018.11.02", "title": "Възстановиха делото за взривовете на \"Петолъчката\""}
{"url": "https://www.faktor.bg/bg/articles/obshtestvo/zakon-i-red/satelit-shte-zasicha-narushitelite-na-patya", "text": "Сателит ще засича нарушителите на пътя, но първоначално той ще има по-сериозно отношение към тол таксуването. Това стана ясно от думите на инж. Веселин Давидов, член на Управителния съвет на Агенция „Пътна инфраструктура” в студиото на „Здравей, България”. Заплащането на тол такси от превозните средства над 3,5 това ще започне от 16 август 2019 г., обясни още инж. Давидов. „Системата ще прихваща всички нарушители. Чуждестранните автомобили най-късно на ГКПП ще фигурират в системата и няма как да напуснат страната, без да платят”, обясни Давидов.   Той допълни, че цените на винетките няма да се променят. Към електронната винетка преминаваме още от 1 януари.", "date": "2018.11.02", "title": "Сателит ще засича нарушителите на пътя"}
{"url": "https://www.faktor.bg/bg/articles/obshtestvo/ulitsata/stroitel-zagina-na-myasto-zaradi-srutena-stena", "text": "Строител на обект в Провадия почина на място, след като една от стените на обекта се срути върху него при извършването на ремонтни дейности. Двама негови колеги успели да избягат и да се спасят. На мястото се извършва оглед. Образувано е досъдебно производство под наблюдението на Варненската окръжна прокуратура. На мястото се извършва оглед. Образувано е досъдебно производство под наблюдението на Варненската окръжна прокуратура.", "date": "2018.11.02", "title": "Строител загина на място заради срутена стена"}
{"url": "https://www.faktor.bg/bg/articles/obshtestvo/ulitsata/promenyat-dvizhenieto-v-sofiya-zaradi-arhangelova-zadushnitsa", "text": "Въвежда се временна организация на движението във връзка с Архангелова задушница. Това съобщиха от пресцентъра на Столична община. На 3 ноември 2018 г. “Център за градска мобилност” ЕАД осигурява допълнително транспортно обслужване.  Разкрива се временна трамвайна линия с маршрут: жк. „Борово“ - кв. „Орландовци“, обслужвана с 4 броя мотриси.  Трамвайни линия №3, 4 ще работят с увеличен брои мотриси.  Ще бъдат осигурени и 4 броя мотриси оперативен резерв за включване при необходимост. Тролейбусна линия № 9 ще се обслужва от по-голям брой тролейбуси като ще бъдат осигурени 4 бр. тролейбуси - оперативен резерв.  Разкрива се временна автобусна линия № 83А (за гробищен комплекс „Бакърена фабрика\") с маршрут – от Зоопарка по маршрута на автобусна линия №83 до бул. „Ломско шосе”, наляво по бул. „Ломско шосе”, наляво по ул. „Бели Дунав” и по ул. „Хан Кубрат” по маршрута двупосочно.  Разкрива се временна автобусна линия № 108А (за гробищен комплекс „Бакърена фабрика\") с маршрут – от жк. “Люлин - 5” по стария маршрут на автобусна линия № 108 (в посока ул. „Бели Дунав” – от бул. „Сливница” по ул. „Адам Мицкевич”) до ул. „Бели Дунав”, надясно по ул. „Хан Кубрат”, наляво по ул. „Христо Силянов”, наляво по бул. „Ломско шосе”, наляво по ул. „Бели Дунав” и по ул. „Хан Кубрат” по маршрута, двупосочно. Разкрива се временни автобусни линии за обслужване на гробищни комплекси „Централни гробища” и „Малашевски гробища” със следните маршрути: - линия № 18А с маршрут: автостанция „Орландовци\" - гробищен парк \"Малашевски гробища\" по маршрута на автобусна линия № 18  - линия № 79А с маршрут: надлез „Надежда”, ул. „История Славянобългарска“, ул. „Индустриална“, ул. „Константин Стоилов”, бул. „Ген. Данаил Николаев”, бул. „Владимир Вазов”, ул. „Тодорини кукли\", ул. „Река Велека” и по бул. „Владимир Вазов” по маршрута двупосочно  - линия № 86А с маршрут: АТ „Малашевци”, ул. „Резбарска\", пл. „Сточна гара\", бул. „Сливница\", обратен завой на ул. „Опълченска\" и по маршрута, двупосочно  - линия № 90А с маршрут: автостанция „Изток\", бул. „Ботевградско шосе\", ул. „Александър Екзарх\", ул. „Река Велека\", ул. „Васил Кънчев\" до гробищен парк „Малашевски гробища\".  На 03 ноември 2018 г. автобусна линия № 309 да работи по разписание с повече коли. Автобусни линии № 260 и № 86 ще се обслужват от по- голям брой коли.  Дежурните служители от „Пътна полиция” при СДВР ще насочват автомобилите на гражданите за паркиране около гробищните комплекси, както следва: - в района на Централни гробища - по платната на ул. „История Славянобългарска” (старо име ул. „202”) и ул. „Заводска”; - в района на гробища „Бакърена фабрика” - по платната под подлеза на ул. „Адам Мицкевич”; - в района на гробища „Малашевци” - по платната на ул. „Резбарска” между ул. „Васил Кънчев” и бул. „Ген. Владимир Вазов\", както и пред централния вход на ул. „Жак Дюкло\".", "date": "2018.11.02", "title": "Променят движението в София заради Архангелова задушница"}
{"url": "https://www.faktor.bg/bg/articles/obshtestvo/zakon-i-red/postoyanen-arest-za-26-godishen-grazhdanin-na-kazahstan", "text": "Постоянен арест за 26-годишен гражданин на Казахстан постанови съдът в Бургас. Максим Леонтиев е търсен от властите в Казахстан. Обвинението срещу младия мъж е за присвояване на огромна сума от над 1 млн. долара от дружество, в което той бил служител преди години. Арестуван е в Бургас докато подавал в Миграционната служба документи за постоянно пребиваване у нас. Леонтиев живеел в страната ни, заедно със съпругата си и двете си деца от януари тази година. „Лицето се иска, тъй като е заподозряно в извършване на престъпление, чийто аналог по българското законодателство най-общо би могъл да бъде определен като присвояване”, каза окръжният прокурор Георги Чинев. „Той е на 26 години. Деянието, което се случи е 2012-та, т.е. е бил н а 19 или  20 години. За мен е нелогично 19-годишен човек да присвои 1,5 млн. долара. Няма как да стане просто, но това е работа на казахстанския съд”, заяви адвокатът на задържания Галина Колева.", "date": "2018.11.02", "title": "Постоянен арест за 26-годишен гражданин на Казахстан"}
{"url": "https://www.faktor.bg/bg/articles/obshtestvo/ulitsata/mvr-evakuira-sgradite-na-sada-i-na-obshtinata-v-petrich", "text": "Евакуираха сградите на Община Петрич и на Районния съд в града заради сигнали за бомби.  Временно изпълняващия длъжността говорител на Областна дирекция на МВР – Благоевград Йони Гатовска потвърди информацията, като каза, че към момента екипи на полицията работят и по двата сигнала.", "date": "2018.11.02", "title": "МВР евакуира сградите на съда и на общината в Петрич"}
{"url": "https://www.faktor.bg/bg/articles/obshtestvo/zakon-i-red/politsai-spasiha-dete-zapalilo-apartament-v-targovishte", "text": "Около 11.30 часа, в РУ - Търговище постъпил сигнал от обитатели на жилищен блок в кв. \"Запад\" за възникнал пожар на тераса на апартамент. Това съобщиха от пресцентъра на МВР. Според информацията, в жилището имало малко дете. Незабавно към адреса били насочени два автопатрулни и един екип на пожарната, както и на Центъра за спешна медицинска помощ. На място полицаите установили, че металната входна врата на апартамента е заключена. Без да губят време, те я разбили с подръчни средства и извели 8-годишното момче, което е било само в жилището. За щастие, детето не е пострадало сериозно от дима, изпълнил жилището и стълбищното пространство, прегледано е в МБАЛ-Търговище и е освободено. Пред полицаите разказало, че при игра със запалка неволно е подпалило възглавничка на терасата, а огънят се пренесъл и върху други складирани там вещи. При пожара са нанесени материални щети. Огънят бързо е погасен от служители на РСПБЗН - Търговище.", "date": "2018.11.02", "title": "Полицaи спасиха дете, запалило апартамент в Търговище"}
{"url": "https://www.faktor.bg/bg/articles/novini/balgariya/otets-angel-oshte-prez-2007-godina-tsarkvata-podkrepi-donorstvoto", "text": "\"През 2007 година Българската православна църква е изразила становище относно донорството, в което е заявила подкрепа\", коментира пред бТВ отец Ангел срещата между здравния министър Кирил Ананиев и патриарх Неофит. На нея Ананиев призова Българската православна църква да подкрепи донорството на органи при настъпила мозъчна смърт. Според данните, които изнесе здравният министър, в България 1137 човека чакат за трансплантация, от които 1024 за бъбрек. \"Онова, което е най-важното и църквата винаги е стояло зад него, е човеколюбието. Тоест за това, че имаме възможност да удължим живота, да премахнем трагедията на онзи, който е в своите мъки – цъкрвата подкрепя това нещо. Аз мисля, че и бъдещите решения на Светия синод ще бъдат в тази светлина\", каза отец Ангел. Той поясни, че решението ще бъде взето след заседание на Светия Синод и може да бъде очаквано скоро. По думите му евентуалните страхове на църквата, които биха възпрепятствали това тя да даде положително становище по въпроса, са например възможните криминални деяния, свързани с трансплантацията на органи, както и въпросът доколко самият донор съзнателно е дал разрешение в случай на мозъчна смърт да бъдат дарени органите му.", "date": "2018.11.02", "title": "Отец Ангел: Още през 2007 година църквата подкрепи донорството"}
{"url": "https://www.faktor.bg/bg/articles/novini/svyat/17-sa-veche-zhertvite-na-loshoto-vreme-v-italiya", "text": "Броят на жертвите на лошото време в Италия продължава да расте, достигайки до 17 души.  Цели села и пътища са блокирани от свлачища.  Най-засегнатите райони са в северната част на страната.  Голяма част от жертвите са били затиснати от повалени дървета.  Ветровете със скорост до 120 километра в час са съборили цяла гора.   В същото време Венеция остава наводнена. Водата отново навлезе в базиликата Сан Марко. Експерти от Министерството на културата описват щетите. Очаква се за възстановяването на града да са необходими милиони евро.", "date": "2018.11.02", "title": "17 са вече жертвите на лошото време в Италия"}
{"url": "https://www.faktor.bg/bg/articles/tsvetanov-1-32", "text": "Председателят на ПГ на ГЕРБ и зам.-председател на партията Цветан Цветанов присъства днес на церемонията по официалното откриването на централния площад „Георги Измирлиев“ в Горна Оряховица. Домакин на събитието бе горнооряховският кмет инж. Добромир Добрев, а заедно с Цветанов на него присъстваха кметът на Велико Търново и областен координатор на ГЕРБ Даниел Панов, евродепутатът от ГЕРБ/ЕНП Ева Майдел, народните представители инж. Клавдия Ганчева и Станислава Стоянова, областният управител проф. Попова, представители на местната власт от съседни общини, както и много жители и гости на Горна Оряховица. Ремонтът на площад „Георги Измирлиев“ е част от мащабен проект за обновяване на градската среда в Горна Оряховица, финансиран по Оперативна програма „Региони в растеж“ 2014-2020 г. В рамките на проекта е подобрена и облагородена физическата среда на централния площад и на парк \"Детски кът\", осигурен е равен достъп на лицата в неравностойно положение, улеснено е движението на автомобили и пешеходци през кръстовището в близост до централното площадно пространство. Към площада са изградени пешеходни подходи, водни естакади, оформени са зелени зони. Безвъзмездното финансиране по проекта е в размер на 5 634 302,91 лв., а съфинансирането от страна на Община Горна Оряховица е 353 801 лв. „Този площад е една добре свършена работа от кмета Добрев и целия му. Той не само подобрява средата за живеене, но и дава самочувствие на жителите на Горна Оряховица и на всички гости на града. Благодарение на усилията на кмета и цялата администрация градът успя да се възползва от европейската солидарност, подготвяйки проекти на стойност около 10 милиона лева“, заяви по време на откриването Цветанов. Той обясни, че в първия финансов програмен период Горна Оряховица е била изключена от възможността да кандидатства по подобни проекти, но благодарение на кмета на Велико Търново и председател на НСОРБ Даниел Панов, Горна Оряховица сега успя да намери своето подобаващо място и да се възползва от тази европейска солидарност. „Представете си Горна Оряховица днес без тези 10 милиона лева. Това означава, че нямаше да го има този площад, този прекрасен парк и нямаше да има подобряване на средата за живот в Горна Оряховица“, отбеляза председателят на ПГ на ГЕРБ. Той добави, че през 2015 и 2016 г. са осигурени целеви средства в размер на 2 млн. лв. благодарение на политиката на регионалното министерство и на правителството.  „15 млн. лв. са вложени в инфраструктурата на републиканската пътна мрежа, която е свързваща  между община Горна Оряховица и всички общини във Великотърновска област“, каза още той. „Догодина предстоят европейски избори. Предстои утвърждаването на новата финансова рамка за новия финансов програмен период и ако страната ни е достатъчно стабилна, ние ще можем да се възползваме от това, което е предвидено в проектобюджета за новия програмен период. В него за кохезионна политика за страната ни са предвидени с 8% повече средства от тези, които сега усвояваме, а това са около 2 милиарда лева повече за българските общини“, изтъкна Цветанов. Той призова гражданите да бъдат активни на изборите догодина, защото техният глас е важен за съхраняването на силна и обединена Европа. Зам.-председателят на ГЕРБ благодари на кмета Добромир Добрев и екипа му за направеното досега и им пожела дори да наградят постигнатото. „Това е най-мащабната реконструкция, случвала се в този град през последните 40 години”, каза кметът  Добромир Добрев и благодари на правителството, че осигурява възможност и на по-малките градове и общини да подобряват своя вид. Той благодари и на  изпълнителите на проекта, преобразили тези  23 декара в срок и качествено.", "date": "2018.11.02", "title": "Цветанов присъства на откриването на реконструирания и модернизиран централен площад в Горна Оряховица"}
{"url": "https://www.faktor.bg/bg/articles/novini/balgariya/borisov-obshtata-politika-na-balgariya-gartsiya-rumaniya-i-sarbiya-ne-e-nasochena-sreshtu-druga-strana", "text": "Нашата четворка и събирането ни тук винаги е имала една цел - да повдигнем нивото на свързаност с ЕС по абсолютно всякакъв начин. Това каза премиерът Бойко Борисов след края на Четиристранната среща на високо равнище между България, Гърция, Румъния и Сърбия, която се проведе в резиденция \"Евксиноград\", я в нея се включи и израелският премиер Бенямин Нетаняху. \"Ние сме убедени, че с влизането на Сърбия в Европейския съюз той ще стане по-силен. Нашата обща политика не е насочена срещу никоя страна. Ние искаме мир и просперитет за целия регион\", обяви Борисов. \"Нашата енергийна политика е такава, че в газовия хъб \"Балкан\" ще идва газ от всякъде. Това ще е добре за икономиките на всички държави, защото конкуренцията ще намалява цените и ще можем да купуваме евтино газ. Бенямин Нетаняху като чу какво обсъждаме за енергийните прокти каза: Чакайте, искаме да се включим и ние\", разкри Борисов. \"С Алексис Ципрас решихме да подпишем, но след като бъде прието в парламентите на двете страни, да се построи един скоростен път от Александруполис. Тази отсечка ще ни свързва нагоре на Север с Румъния, на запад с Белград и Скопие. Ще има директна връзка между Егейско и Черно море. Защо ние да нямаме два кея на Егейско море - Солун и Александруполис, а Гърция да имат кейове на Черно море и Дунава?\", попита министър-председателят. Това е целта на всички - да обединяваме и икономиките да работят. Нашата политика е точно в традициите на ЕС - свързаност, повишаване на доходите, развитие на пазарите, инфраструктурата. Ето виждате - пътят от Белград до Истанбул се взима вече без един светофар. За нас вече е много важно румънското председателство. Днес обсъждахме възможността четирите страни да се кандидатираме за провеждането на общо Световно първенство по футбол през 2030 година. Правим всичко, за да развиваме региона\", категоричен беше премиерът.", "date": "2018.11.02", "title": "Борисов: Общата политика на България, Гърция, Румъния и Сърбия не е насочена срещу друга страна"}
{"url": "https://www.faktor.bg/bg/articles/novini/svyat/sasht-i-turtsiya-otmeniha-vzaimno-sanktsiite-sreshtu-ministrite-si", "text": "Министерството на финансите на САЩ отмени санкциите срещу министрите на правосъдието и вътрешните работи на Турция Абдулхамит Гюл и Сюлейман Сойлу, а в отговор на това турските власти отмениха реципрочните мерки срещу министъра на вътрешната сигурност САЩ Кирстен Нилсен и срещу Главния прокурор Джеф Сешънс, пише електронното издание на турския ежедневник Sabah. Както припомня вестникът, отношенията между Турция и САЩ се влошиха през последните месеци заради делото срещу американския пастор Андрю Брънсън в Турция за връзки с терористични организации. След няколко отказа на турския съд да пусне свещеника, Вашингтон наложи санкции на министрите, което предизвика отговор от Анкара. В крайна сметка съдът издаде присъда на Брънсън за лишаване от свобода за три години един месец и 15 дни, но обяви, че той вече е излежал това време в хода на разследването и делото срещу него и той бе освободен. Пасторът се завърна в САЩ в същия ден и малко по-късно бе приет от президента на САЩ Доналд Тръмп в Белия Дом.", "date": "2018.11.02", "title": "САЩ и Турция отмениха взаимно санкциите срещу министрите си"}
{"url": "https://www.faktor.bg/bg/articles/novini/svyat/7-dushi-zaginaha-sled-napadenie-sreshtu-avtobus-s-hristiyani-v-egipet", "text": "За момента все още никой не е поел отговорност за атаката Най-малко 7 загинали и 14 ранени при нападение срещу автобус с поклонници, които са пътували за манастира \"Свети Самуил Изповедник\" в град Миния. Неизвестно лице е открило огън по автобуса. За момента все още никой не е поел отговорност за нападението, което се случи на 250 км южно от Кайро, съобщи Нова телевизия.  В началото на май 2017 г. 28 души загинаха при нападение срещу християни копти в автобус, които отиваха на поклонение в същия манастир. През последното десетилетие животът на християнските общности в Близкия изток става все по-тежък. Те са обект на голямо насилие от страна на местните ислямистки екстремисти. Изключително тежък удар понесоха християните в контролираните доскоро от \"Ислямска държава\" територии в Сирия и Ирак.", "date": "2018.11.02", "title": "7 души загинаха след нападение срещу автобус с християни в Египет"}
{"url": "https://www.faktor.bg/bg/articles/novini/balgariya/dva-pati-nadvisheni-normi-na-finite-prahovi-chastitsi-v-nyakoi-sofiyski-kvartali", "text": "„Хиподрума“, „Павлово“ и „Дружба“ са софийските квартали, в които днес и утре се очакват по-високи нива на фини прахови частици по данни на Столичната община, като се очаква допустимите норми да бъдат надхвърлени два пъти.  Вчера измерваха 77,6 мкг/м3 въздух, при максимално допустима норма от 50 мкг/м3. От общината са предприели мерки като чистенето на улици, пише \"Труд\".  До „зелен билет“ може да не се стигне-той се въвежда чак при превишение над 250 мкг/м3.", "date": "2018.11.02", "title": "Два пъти надвишени норми на фините прахови частици в някои софийски квартали"}
{"url": "https://www.faktor.bg/bg/articles/novini/balgariya/bivshiyat-piar-na-ivancheva-obyavi-gladna-stachka", "text": "Гладна стачка започват двама от поддръжниците на бившия кмет на столичния район \"Младост\" Десислава Иванчева и нейната заместничка Биляна Петрова. Това стана ясно от пост в социалната мрежа Фейсбук на страницата на Десислава Иванчева. \"Двама граждани ще започнат гладна стачка на палатки пред Съдебната палата с цел да покажат на управляващите, че каквито и физически репресии да упражняват, винаги ще има силни и смели мъже и жени, които да устояват. Могат да те осакатят физически, но не могат да отнемат това, което е вътре в теб\", пише в поста. Гладната стачка ще бъде след планирания тази вечер протест в подкрепа на Иванчева и Петрова. Информацията за протеста идва малко след като бе дадена гласност на провелото се закрито заседание за обсъждане на мярката за неотклонение на Десислава Иванчева и нейната заместничка Биляна Петрова. Като аргументи за оставането на двете в ареста са изтъкнати свидетелски показания, че Иванчева не била загасила двигателя на служебния автомобил при задържането, а Петрова се съпротивлявала на конвоя. Апелативният спецсъд изтъкнал и проверката, направена от Иванчева доста преди ареста й в строеж в район \"Младост\". Припомняме, на 24 януари 2018 г. Иванчева установи, че на строежа на \"Гранд каньон\" в столичния район \"Младост\" тежкотоварни машини на турската компания \"Гаранти Коза\" вдигат шум след 22 часа, но нямат разрешение за това. Според показанията на предприемача Дерменджиев двете влизали в чужд имот за проверка. \"Касаело се за поведение на подсъдимите, демонстриращо поставяне над закона и безнаказаност\", се казва в поста във ФБ.", "date": "2018.11.02", "title": "Бившият пиар на Иванчева обяви гладна стачка"}
{"url": "https://www.faktor.bg/bg/articles/novini/svyat/govoritelkata-na-darzhavniya-departament-shte-bade-noviyat-poslanik-na-sasht-v-oon", "text": "Говорителката на Държавния департамент Хедър Науърт вероятно ще бъде новият посланик на САЩ в ООН на мястото на подалата оставка Ники Хейли. Американски медии твърдят, че тя е начело в списъка на Доналд Тръмп с потенциални кандидати за поста. Снощи американският президент потвърди, че такова назначение се обмисля много сериозно и каза, че тя е \"отлична\".  Науърт е на 48 години, журналистка и дългогодишна водеща във \"Фокс Нюз\", откъдето идва в Държавния департамент миналата пролет.  Известна е като много лоялна към президента.  Досега като сериозни кандидати за ООН се споменаваха посланиците на САЩ в Берлин, Париж и Канада.", "date": "2018.11.02", "title": "Говорителката на Държавния департамент ще бъде новият посланик на САЩ в ООН?"}
{"url": "https://www.faktor.bg/bg/articles/novini/svyat/turskoto-razsledvane-tyaloto-na-hashogi-e-zaroveno-v-gradinata-na-sauditskoto-posolstvo", "text": "Тялото на саудитския журналист Джамал Хашоги е било унищожено в сярна киселина. Това е заявил за вестник \"Вашингтон пост\" високопоставен служител на турската правораздавателна система. Според изтекла от разследването информация, останките са били унищожени или в подземията, или в градината на консулството. Същевременно отново \"Вашингтон пост\" пише, че в дните след изчезването на журналиста принцът-престолонаследник Мохамед е заявил в телефонен разговор с Белия дом, че Хашоги е бил опасен ислямист и че е член на \"Мюсюлмански братя\". Нещо, което писателят още приживе категорично отричал.", "date": "2018.11.02", "title": "Турското разследване: Тялото на Хашоги е заровено в градината на саудитското посолство"}
{"url": "https://www.faktor.bg/bg/articles/prokuraturata-razsledva-smartta-na-mladata-frantsuzoyka-v-lovech", "text": "В РУМВР-Ловеч е образувано досъдебно производство във връзка с намерена мъртва млада жена в ниша на сградата на Областна администрация –Ловеч, съобщиха от прокуратурата. При огледа е установено, че жената виси на кабел, преминаващ по стената на нишата. Починалата е френска гражданка, на 23 г., пристигнала на 1 ноември Ловеч със свой приятел. През нощта срещу 2 ноември е била в заведение с приятелите си, откъдето си тръгнали след полунощ. Извършен е оглед на местопроизшествието, провеждат се разпити. В ход е и проверка за наличие на записи от камери за видеонаблюдение. Предстои извършване аутопсия на тялото. Обсъждат се всички възможни версии във връзка с настъпването на смъртта. Разследването се води под ръководството на прокурор от Окръжна прокуратура-Ловеч.", "date": "2018.11.02", "title": "Прокуратурата разследва смъртта на младата французойка в Ловеч"}
{"url": "https://www.faktor.bg/bg/articles/zatvaryat-patya-prez-vladaya", "text": "От 9 ч. до 22 ч. днес ще бъде спряно движението по пътя София – Перник в отсечката от гара Владая до разклона за Горно Драгичево. В 900-метровия участък ще се полага последният асфалтов пласт и това налага пълното спиране на трафика. Превозните средства се насочват по автомагистрала „Люлин“, вчера тя беше изцяло отворена. От юни до ноември движението се извършваше само в едната лента заради свлачище.  Като като алтернативен обходен маршрут между София и Перник автомобилите могат да ползват и третокласния път Суходол – Мало Бучино – Голямо Бучино – Перник.", "date": "2018.11.02", "title": "Затварят пътя София–Перник през Владая"}
{"url": "https://www.faktor.bg/bg/articles/adv-markovski-shte-osadyat-viktorio-na-30-g-sadat-nyama-da-mozhe-da-mu-dade-dozhivoten-zatvor", "text": "Има много психология в мозъка на убиеца - в изследванията, в практиката, която определя истината, най-характерното качество на убиеца е наглостта. Това е качество на всеки, който прави престъпление. Убиецът е най-големия крадец, защото той краде живота на хората, каза пред БНТ адв. № 1 Марин Марковски. Според него двойният убиец на жена и дете Викторио Александров е наглец, за да поиска домашен арест.  Практиката ми налага да контактувам с убийци, илюзия е това, че убиец съжалява и се разкайва. Когато наглецът започне да търпи присъдата, той гледа само да му е добре в килията. Убийците не се разкайват. Най-лошото е, че на убийците не им е изписано на челото, че са такива. Те са като нас. В думите на Викторио не може да откриете причината, няма мотив да го направи. Тук няма мотив, каза Марковски.  Причините за престъпленията са много. Те не са неотстраними и затова статистиката в Швеция убийствата на 1000 човека е много по-различна от тази на България. Нисък стандарт на живот, липса на образование, липса на човешка култура, липса на духовни интереси, липса на религиозно-християнско възпитание, каза Марковски. Законът е калпав, ще осъдят Викторио на 30 г., съдът няма да може да му даде доживотен затвор, заяви адв. Марковски.", "date": "2018.11.02", "title": "Адв. Марковски: Съдът няма да може да даде на Викторио доживотен затвор"}
{"url": "https://www.faktor.bg/bg/articles/blizki-na-ubitata-darina-viktorio-beshe-despot-praveshe-telefonite-y-na-sol", "text": "Убиецът от ж.к. \"Надежда\" Викторио Александров чупил непрекъснато мобилните телефони на половинката си Дарина. Нейни близки показаха пред бТВ устройствата, чиито дисплеи са направени на сол.  \"Едва вчера успяхме да влезем в апартамента и да почистим ужаса. Не мога да ви опиша какво беше горе. Обувчицата на детето беше паднала до вратата, защото явно Викторио е бързал много, след като е убил Дарина и тя е изпаднала\", разказаха през сълзи пнейни лели. \"Намерихме негова унифрома от СОТ-а. Най-верятно това е била причината да лвезе - да си вземе униформата. Или под предтекст, че иска да види детето. Ето това са два от нейните телефони. Тя имаше за последните месеци шест телефона. Баща ѝ ги купуваше, защото Викторио всичко чупеше. Не спираше да я тормози - най-вече психически. Лошото е, че тя не сигнализира в институциите. Трябваше да го направи. Той беше един деспот. Лиши я от приятели. Забрани ѝ да се вижда с всички. Дори майка ѝ и баща ѝ трябваше да искат разрешение, за да видят внучката си. Ограничи я от всичко. Много пъти сме ѝ казвали, че този мъж не е за нея. Разбрахме, че в \"Пирогов\" се е държал все едно е звезда и е бил доволен. Не ни интересува какво ще се случи с него. Не искаме смърт за него. Искаме да гледа какво е сторил. Надяваме се само Дарина и детето да са на едно по-хубаво място\", казаха още жените. Двойният убиец вчера бе разпитан в съда. Той бе оставен в ареста зарди лабилното си състояние, въпреки че настоя за домашен арест, за да е при родителите си, които единствено щели да го разберат.", "date": "2018.11.02", "title": "Близки на убитата Дарина: Правеше телефоните й на сол, забрани й да се вижда с всички"}
{"url": "https://www.faktor.bg/bg/articles/chl-kor-konstantin-hadzhiivanov-nyama-naprezhenie-mezhdu-ban-i-nimh-a-mezhdu-ban-i-ministar-valchev", "text": "Напрежение в момента между БАН и НИМХ няма. Има напрежение между нас и министъра на образованието Красимир Вълчев. Това каза пред bTV чл. кор. Константин Хаджииванов, зам.-председател на БАН. Той предположи, че това напрежение се дължи на невярна информация, която министърът е получил. “Никога не е ставало дума в последните месеци НИМХ да остане в БАН. Става дума за това, че ние имахме договорки с министъра как да се извърши по най-елегантния начин целият „развод”, каза Хаджииванов. „Имахме договорка, че учените, които искат да останат в БАН, ще останат в БАН със съответните си активи”, допълни той. „Нашият протест е срещу това, че изведнъж, без ние да очакваме, в Закона за бюджета на страната се появяват едни преходни и заключителни разпоредби, които въобще не им е там мястото”, допълни зам.-председателят на БАН. От Академията се притесняват, че имуществото и архивът, без да са се договаряли за него, както и всички останали права и задължения, минават към МОН. „Няма нито един текст в защита на тази договорка за хората, които искат да останат в БАН”, каза Хаджииванов.", "date": "2018.11.02", "title": "Чл.-кор. Константин Хаджииванов за \"развода\" с НИМХ: Има напрежение, но то е между БАН и министър Вълчев"}
{"url": "https://www.faktor.bg/bg/articles/kola-se-zabi-v-pavilion-na-stolichen-bulevard", "text": "Лека кола излезе от пътя и се заби в павилион в центъра на София, съобщи Нова телевизия. Инцидентът е станал на бул. \"Мария Луиза\". Шофьорът е задържан. Автомобилът се движел от Ларгото към Централна гара. Преди да се удари в павилиона, навлязъл в насрещното, качил се на тротоара и счупил едно от паркинг колчетата.", "date": "2018.11.02", "title": "Кола се заби в павилион на столичен булевард"}
{"url": "https://www.faktor.bg/bg/articles/dps-i-bsp-v-edin-glas-upravlyavashtoto-mnozinstvo-e-dlazhno-da-osiguri-kvoruma", "text": "Пожар е горял в двор на училище на ул. „Св. св. Кирил и Методий“ в Шумен, съобщиха от ОДМВР - Шумен. Сигналът за пожара е подаден на 1 ноември в 18.52 часа. Към ул. „Св. св. Кирил и Методий“ бил насочен противопожарен екип. Огнеборците локализирали огнището на пожара и загасили пламъците в помощта на 50 литра вода. По данни на съседи около огнището били забелязани деца, които си играят. Предполагаема причина за възникването на пожара е детска игра.", "date": "2018.11.02", "title": "Пожар горя в двора на шуменско училище"}
{"url": "https://www.faktor.bg/bg/articles/tsvetanov-imame-politicheskata-volya-da-se-borim-s-koruptsiyata", "text": "Млада жена е намерена обесена до Областния съвет на Ловеч тази сутрин. По непотвърдена информация става дума за чужда гражданка, която не е постоянно пребиваваща в страната, вероятно туристка. Полиция и прокуратура работят по установяване на самоличността й и причините за вероятното самоубийство. По-късно \"24 часа\" съобщи, че става дума 23-годишна френска гражданка. Тя пристигнала на гости на свой приятел, който е от Ловеч. Запознали се във Фейсбук и вчера са пътували от София към родния град на момчето. По непотвърдена информация до 1,30 часа през нощта двамата млади се веселили в известна ловешка дискотека. Рано тази сутрин един от охранителите на областния съвет забелязал висящото тяло на момичето в една ниша близо до вратата на информационния център на областта. Встрани от тялото бил захвърлен мобилен телефон. По случая продължават да работят плолиция и прокуратура, уведомено е Външно министерство.", "date": "2018.11.02", "title": "Намериха обесена 23-годишна французойка в центъра на Ловеч (Обновена)"}
{"url": "https://www.faktor.bg/bg/articles/avtobus-i-tsimentovoz-se-udariha-chelno-v-zhestoka-katastrofa-kray-sofiya", "text": "Сигналът за пътен инцидент е подаден в полицията около 10.16 часа, съобщиха от пресцентъра на МВР. По първоначални данни, на пътя Кокаляне – Самоков, са се ударили автобус, пътувал по линията София-Самоков и товарен автомобил – циментовоз. Според информацията до момента, в резултата на удара са пострадали петима – трима пътници от автобуса и двамата водачи. Транспортирани са в болнични заведения - \"Пирогов\" и \"Св. Анна\" за оказване на помощ. На място се извършва оглед. Временно е затруднено движението в района, пътни полицаи регулират движението. Причините за произшествието са в процес на изясняване.", "date": "2018.11.02", "title": "Челен сблъсък между автобус и циментовоз край София"}
{"url": "https://www.faktor.bg/bg/articles/vmro-shte-sadi-katya-mateva", "text": "Депутатите от ВМРО реагираха на казаното от бившата директорка на отдел „Българско гражданство” Катя Матева в предаването „Тази сутрин” на бТВ. Тя обяви, че има доказателства, че  ВМРО и Красимир Каракачанов се издържат от продажба на българско гражданство. Депутатите от партията обявиха, че няма никакви доказателства срещу Каракачанов, а Матева ще бъде съдена за клевета. „ДАНС ще кажат има ли доказателства… Ако няма, г-н Каракачанов ще я съди за клевета”, коментира депутатът Александър Сабанов. „Твърдения на една жена на пазара трудно могат да се коментират. Къде са тия данни? Когато уличаваш някого в престъпление, е добре да има доказателства. Иначе е донос”,  каза Александър Сиди. Това, което каза лицето Катя Матева бе: \"аз чух на опашката пред министерството как хора си говорят\". Чула е, че се говори, изпратила го е в ДАНС, като по нейните думи това е било \"сигнал\". Коментираме това, което е казала една жена на пазара\", каза още Сиди.  \"ДАНС казаха, че няма данни за извършено престъпление. Има официални данни и от прокуратурата.Ако имаше, щеше да има арести във ВМРО, а такива няма\", убеден е депутатът от ВМРО. \"Жената от пазара, която коментираше днес, по нейни думи \"работи в министерството от 2005 г.\", когато на власт беше Тройната коалиция. Преди няколко месеца пак ДПС искаха сформирането на комисия, за което депутатите от ВМРО също се подписаха, по нейни сигнали. И сега казват: Ние искаме да свалим това правителство и започват политически удари. Прокуратурата разследва в Държавната агенция за българите в чужбина, което няма общо с това, че политически партии упражняват политическа реторика на гърба на 125-годишна организация. Мисля, че е абсолютно недопустимо всички по-сериозни медии в страната да се занимават с това, което е казала една жена на пазара, която е била дисциплинарно уволнена, след като й е отнет достъпа до класифицирана информация. Твърдо вярваме, че институциите в страната - специализираната прокуратура и ДАНС, заслужават много по-голямо доверие, отколкото една жена на пазара\", категоричен бе Сиди.", "date": "2018.11.02", "title": "ВМРО ще съди Катя Матева"}
{"url": "https://www.faktor.bg/bg/articles/novini/balgariya/ekaterina-zaharieva-shte-se-sreshtne-s-darzhavniya-sekretar-na-sasht-maykal-pompeo", "text": "Вицепремиерът и министър на външните работи Екатерина Захариева заминава на посещение във Вашингтон по покана на държавния секретар на САЩ Майкъл Помпео. На 5 ноември двамата ще обсъдят въпроси от двустранен, регионален и глобален интерес, информираха от външното ведомство. В рамките на визитата министър Захариева ще разговаря в посолството на България във Вашингтон с представители на българската общност в столицата. Програмата на посещението включва още срещи с изпълнителния вицепрезидент на Международния републикански институт Джуди Ван Рест, със съветника на президента на САЩ по въпросите на националната сигурност и член на неговия кабинет Джон Болтън и с регионалния директор за Централна и Източна Европа в Националния демократически институт Робърт Бенджамин.", "date": "2018.11.02", "title": "Екатерина Захариева ще се срещне с държавния секретар на САЩ Майкъл Помпео"}
{"url": "https://www.faktor.bg/bg/articles/novini/svyat/holandski-prokurori-ne-uspyaha-da-razkriyat-zagadkata-sas-samoubiystvoto-na-slobodan-pralyak", "text": "Холандски прокурори не успяха да разкрият загадката около самоубийството на бившия хърватски генерал Слободан Праляк в съдебната зала на Международния трибунал в Хага, предаде АП. Слободан Праляк отне живота си на 29 ноември миналата година, след като чу апелативния съдия да потвърждава 20-годишната му присъда за военни престъпления по време на войната в Босна. Праляк заяви, че е невинен и отпи от малко шишенце, съдържащо цианкалий. Той припадна в съдебната зала и почина в холандска болница два часа по-късно. Драматичната сцена, при която 72-годишният бивш командир на босненските хърватски военни сили вдига треперещи ръце към устата си и отпива от течността, бе излъчена на живо на страницата в интернет на съда. Прокуратурата на Хага съобщи днес в писмено изявление, че разследването не е успяло да установи \"по какъв начин и в кой момент г-н Праляк се е сдобил с цианкалия, който е използвал\". Полицията и прокурорите са проучвали записи от камерите за наблюдение в съда, разпитвали са свидетели и са претърсили килията на Праляк. Там е било намерено прощално писмо, написано на ръка, в което той споделя, че отдавна е взел решение да сложи край на живота си, ако бъде признат за виновен. Прокурорите са стигнали до заключението, че няма извършено престъпление при самоубийството на бившия хърватски генерал. Проверка за самоубийството на Слободан Праляк установи, че няма пропуски Разследващите органи в Хага посочиха, че цианкалият може да бъде съхраняван във вид на сух прах и съвсем малко количество от него води до фатални последици. В този контекст не е странно, че внасянето или съхраняването на веществото не е било забелязано, посочиха прокурорите. Вътрешно разследване на Трибунала на ООН за военните престъпления в бивша Югославия установи, че персоналът в центъра за задържане и в централата на съда е спазил всички разпоредби.", "date": "2018.11.02", "title": "Холандски прокурори не успяха да разкрият загадката със самоубийството на Слободан Праляк"}
{"url": "https://www.faktor.bg/bg/articles/novini/balgariya/vladislav-goranov-i-dimitar-nikolov-otkriha-nov-fizkulturen-salon-v-burgas", "text": "Министърът на финансите Владислав Горанов бе гост на откриването на нов физкултурен салон и дигитален кабинет в Търговската гимназия в Бургас заедно с кмета Димитър Николов. Част от помещенията в учебното заведения бяха реконструирани наскоро по проекта на община Бургас, който се осъществява с финансовата подкрепа на Оперативна програма \"Региони в растеж\". Министър Горанов поздрави присъстващите за придобивката и за това, че инвестицията е насочена в образованието. Към възпитаниците на училището той се обърна с думите, че инвестицията, която правят за обучението си е дълготраен нематериален актив, който няма да загуби своята стойност. Бургаската търговска гимназия е една от най-старите в България, припомни кметът Николов.Той изрази увереност, че с новата база ще може да се домакинстват различни състезания на местно и регионално ниво.", "date": "2018.11.02", "title": "Владислав Горанов и Димитър Николов откриха нов физкултурен салон в Бургас"}
{"url": "https://www.faktor.bg/bg/articles/novini/balgariya/zakrivat-obshtestveniya-savet-kam-fonda-za-lechenie-na-detsa", "text": "Закриват Обществения съвет към Фонда за лечение на деца. Това стана ясно на пресконференция в Министерството на здравеопазването. Съветът обединява лекари, пациенти, неправителствени организации и представители на медиите, които взимат решения за терапията на най-малките. Проектът за бюджет на Националната здравноосигурителна каса (НЗОК) предвижда от следващата година фондът да премине към НЗОК. Министерството уверява, че децата ще продължат да ползват всички услуги, включително транспорт, престой в чужбина и преводач. Управителят на касата изтъкна, че голяма част от решенията за лечение на деца са постъпвали в касата без оферта.", "date": "2018.11.02", "title": "Закриват Обществения съвет към Фонда за лечение на деца"}
{"url": "https://www.faktor.bg/bg/articles/novini/balgariya/nervna-kriza-i-lekarski-ekip-v-zalata-sled-kato-sadat-otkaza-da-pusne-ivancheva-pod-domashen-arest", "text": "Апелативният съд отказа да измени мярката на отстранения кмет на столичния район \"Младост\" Десислава Иванчева и заместничката ѝ Биляна Петрова от \"задържане под стража\" в \"домашен арест\". Това е решил Апелативният съд вчера на закрито заседание, каза съдия Иво Хинов, който гледа делото \"Иванчева\". В същото време стана ясно, че Петко Дюлгеров е пуснат под домашен арест. На днешното заседание той дойде сам и пеш. Пред медиите той отказа да коментира дали познава Десислава Иванчева, Биляна Петрова и бизнесмена Александър Ваклин, както и дали е участвал в договарянето и предаването на откупа от 70 000 евро. На 1 ноември прокуратурата е обжалвала пускането на Дюлгеров под домашен арест. Стана ясно още, че вчера отстраненият заместник-кмет на столичната община \"Младост\" Биляна Петрова е получила нервна криза и се е наложило намеса на медицински екип. На заседанието на 18 октомври Специализираният наказателен съд реши да промени мярката на Иванчева и Петрова от постоянен на домашен арест. До тогава съдът отказваше да наложи по-леката мярка с мотив, че предстои разпит на свидетели, на които може да бъде оказано влияние. Още на следващия ден Специализираната прокуратура съобщи, че ще протестира определението на Спецсъда за изменение на мерките за неотклонение на двете. Затова Иванчева и Петрова останаха в следствения арест, до произнасянето на Апелативният спецсъд в 7-дневен срок.", "date": "2018.11.02", "title": "Нервна криза и лекарски екип в залата, след като съдът отказа да пусне Иванчева под домашен арест"}
{"url": "https://www.faktor.bg/bg/articles/novini/svyat/dvama-namushkani-v-tsentralata-na-soni-myuzik-v-london", "text": "вама души бяха намушкани с нож в централата на \"Сони Мюзик\" в Лондон, предаде Ройтерс. На мястото на инцидента е изпратен екип на лондонската полиция. Един човек е арестуван. Според полицията не става дума за терористичен акт.  Като предпазна мярка централата на \"Сони Мюзик\" е евакуирана. \"Служителите на реда, пожарната служба и лондонската бърза помощ са в готовност\", се посочва в изявление на полицията. БТА", "date": "2018.11.02", "title": "Двама намушкани в централата на \"Сони Мюзик\" в Лондон"}
{"url": "https://www.faktor.bg/bg/articles/rusiya-sprya-frenski-samolet-mashinata-prinuditelno-se-varna-v-parizh", "text": "Самолет на френската авиокомпания Air France, изпълняващ полет от Париж до Хошимин, Виетнам, се е върнал обратно на летище \"Шарл Де Гол\" след няколкочасов полет поради липса на разрешение да премине през въздушното пространство на Русия. Това съобщиха френски медии, позовавайки се на представители на авиокомпанията. Air France, изпълняващ полет от Париж до Хошимин, Виетнам, се е върнал обратно на летище \"Шарл Де Гол\" след няколкочасов полет поради липса на разрешение да премине през въздушното пространство на Русия. Това съобщиха френски медии, позовавайки се на представители на авиокомпанията.  Инцидентът е станал на 1 ноември. След завръщането на самолета в Париж, пътниците са поискали разяснения от Air France, която обаче не успяла да им даде. Много пътници са отпътували за Виетнам с други полети. Самолетът е излетял в четвъртък с 343 пътници на борда. Останалите полети на Air France, преминаващи през руското въздушно пространство на 1 ноември, не са имали проблеми.", "date": "2018.11.02", "title": "Русия спря френски самолет, машината принудително се върна в Париж"}
{"url": "https://www.faktor.bg/bg/articles/novini/balgariya/borisov-i-tsipras-podpisaha-deklaratsiya-za-zhp-vrazkata-ot-solun-do-ruse", "text": "Ще има съвместна проектна компания, която да реализира следващата фаза на проекта Министър-председателят Бойко Борисов и гръцкият премиер Алексис Ципрас подписаха в „Евксиноград“ съвместна декларация за развитието на железопътната връзка „Солун – Кавала - Александруполис – Бургас – Варна - Русе“. Документът предвижда създаването на съвместна проектна компания, която да работи по реализация на следващата фаза на проекта. До средата на декември месец ще бъде подготвено и Междуправителствено рамково споразумение за развитието на железопътната връзка. Началото на проекта беше поставено с Меморандум за разбирателство, който беше подписан от министрите на транспорта на България и Гърция в гр. Кавала през септември 2017 г., по време на официално посещение на правителствена делегация от България, ръководена от премиера Борисов. Проектът е от голямо стратегическо и икономическо значение. Цели развиването на устойчива двойна железопътна ос, електрифициран железопътен коридор с модерна ERTMS система за управление на железопътния трафик, свързващ българските и гръцките пристанища. Изграждането на железопътната линия е част от по-големия проект за мултимодален коридор за товарни превози, свързващ Егейско и Черно море „Sea2Sea”. В съвместната декларация, подписана днес, се предвижда също така възможността да бъде разгледано разширяването на обхвата на Меморандума за разбирателство чрез увеличаване на интермодалността на проекта, включително по-нататъшното развитие на шосейната връзка от Александруполис до Бургас.", "date": "2018.11.02", "title": "Борисов и Ципрас подписаха декларация за жп връзката от Солун до Русе"}
{"url": "https://www.faktor.bg/bg/articles/novini/balgariya/sled-25-godini-vestnik-standart-stava-sedmichnik", "text": "Вестник \"Стандарт\" спира да се печата ежедневно и става седмичник. Така изданието ще допълни списъка на утвърдени всекидневници, които изчезват от вестникарските сергии. През последните години спряха да се печатат вестниците Преса, Новинар, Класа и други издания. В днешния си брой вестникът пише, че е последният на изданието в досегашния му вид. В нея от екипа уточняват, че вестникът с 26-годишна история ще съсредоточи усилията си като онлайн издание, което ще работи 24 часа в денонощието. През последните години Стандарт изпитваше хронични финансови проблеми и заплатите на журналистите се бавеха в продължение на много месеци. За последно вестникът се правеше от съвсем малък екип. \"Явно ежедневникът губи битката с технологиите на 21 век. Но понеже държим на традициите и твърдо вярваме, че словото на хартия никога няма да изчезне, а написаното черно на бяло тежи най-много, всеки петък \"Стандарт\" пак ще бъде на вестникарските сергии. С най-доброто от любимите на нашите читатели рубрики и нещо повече\", заявяват от редакцията. От изданието твърдят и че спират, тъй като не са медия на хранилка. \"На хейтърите, които още тази сутрин ще възкликнат с облекчение: \"Стандарт\" издъхна, ще кажем, че не се възнасяме. Напротив - възкръсваме в нета. Спокойно, не се правим на велики. Признаваме, че избрахме този ход, защото искаме да се запазим като истинска медия. А в момента у нас това е непостижимо за печатно издание, което не е на хранилка. Както казва народът - който плаща, той поръчва музиката. \"Стандарт\" беше първият вестник, в който журналистите станаха и негови собственици. Взехме акциите през февруари, но за съжаление заедно със задълженията. Свободата струва скъпо! И това не е клише - изпитахме го на гърба си. Последните 8 месеца бяха най-трудните в живота ни, а повярвайте - за хора врели и кипели над 25 години в професията, сме видели и две, и двеста\", се казва още в позицията на редакционния екип. Вестникът излиза от 25 години на българския пазар. Припомняме, че в началото на януари тази година Тодор Батков подари акциите си в медията на журналистите.", "date": "2018.11.02", "title": "След 25 години вестник \"Стандарт\" става седмичник"}
{"url": "https://www.faktor.bg/bg/articles/novini/svyat/moskva-zabrani-film-v-koyto-gari-oldman-i-dzherard-batlar-spasyavat-ruskiya-prezident", "text": "Руското министерство на културата спря разпространението по кината на холивудския филм \"Унищожителят\" (\"Hunter Killer\"). Ведомството посочи, че филмът е спрян по административни причини, съобщава АФП.   В лентата американски войници спасяват руския президент с цел предотвратяване на Трета световна война.    \"Дистрибуторската компания не предостави в нужния срок копие на филма с необходимото качество в държавната кинотека \"Госфилмофонд\", посочва министерството в декларация.   Филмът е адаптация по книгата на Джордж Уолъс и Дон Кийт \"Унищожителят\", в която се разказва историята на неопитен командир на американска подводница, принуден да сътрудничи с група морски тюлени, за да спасят руския президент. Той е държан за заложник от руски терористи, предвождани от министъра на отбраната. Терористите подготвят държавен преврат и заплашват да започнат Трета световна война.    Филмът, в който участват актьорите Гари Олдман и Джерард Бътлър, трябваше да бъде излъчен в 850 киносалона в Русия.   Миналия месец филмът той бе забранен и в Украйна заради закона, забраняващ филмите, в които се възхвалява руската армия.", "date": "2018.11.02", "title": "Москва забрани филм, в който Гари Олдман и Джерард Бътлър спасяват руския президент"}
{"url": "https://www.faktor.bg/bg/articles/novini/balgariya/opasni-bakterii-vav-vodata-na-grad-i-tri-sela-v-pazardzhishko", "text": "Опасни бактерии са открити в питейната вода на град Стрелча и селата Дюлево, Свобода и Смилец в Пазарджишко, съобщи БНР. Установени са колиформи и ешерихия коли, като според РЗИ причина за появата им са падналите дъждове. Предприети са незабавни мерки за дезинфекция и промивка на водопроводните мрежи, но до извършването на хигиенните мероприятия и вземането на контролни проби не е желателно да се ползва питейна вода в засегнатите райони. Към момента няма информация за засегнати от замърсената вода.", "date": "2018.11.02", "title": "Опасни бактерии във водата на град и три села в Пазарджишко"}
{"url": "https://www.faktor.bg/bg/articles/borisov-ot-belgrad-do-istanbul-shte-se-patuva-bez-edin-svetofar", "text": "Премиерите на България и Гърция Бойко Борисов и Алексис Ципрас подписаха днес във Варна декларация за изграждането на две магистрали, които да свързват гръцкото пристанище Александруполис на Егейско море с българските черноморски Бургас и Варна по време на петата среща на Балканската четворка, в която влизат още Румъния и Сърбия. За първи път на такава среща имаше и пета държава в лицето на израелския премиер Бенямин Нетаняху, който бе поканен от Борисов да се включи. Строителството на двете магистрали ще бъде възложено на обща компания, която България и Гърция ще основат. Декларацията ще трябва да бъде одобрена от парламентите на двете държави, обясни българският премиер Бойко Борисов. „Това ще е най-бързата връзка между Егейско и Черно море и тогава ние ще имаме един български кей в Солун и Александруполис, Гърция ще има кейове в Бургас, Варна, Лом или Русе. Единственият неизчистен проблем засега е дерогацията за ДДС-то, което ще плаща съвместната компания“, заяви още Борисов. Той показа и карта на бъдещия транспортен пръстен. До 2 години ще е готова и магистралата София-Белград. Сърбия вече довършва участъка до българската граница, но България още не е започнала да строи магистрала от София до Калотина. В момента археолозите обаче довършват работата си и строителството ще започне скоро. „Много скоро от Белград до Истанбул ще се пътува без един светофар“, обясни ползата от този проект българският премиер. Ципрас подкрепи и включването на България в източносредиземноморския газопровод, който трябва да доставя природен газ от Израел до Кипър, Гърция и Италия. Този газопровод да доставя гориво и за хъб „Балкан“, който иска да изгради България, бе предложено от израелския премиер Бенямин Нетаняху на двустранната му среща с Бойко Борисов в четвъртък вечерта. В петък израелският министър-председател повтори офертата си. Това ще е най-дългият подводен газопровод, подчерта Нетаняху. „Диверсификацията на енергийните доставки е от изключително значение за всички нас. Неслучайно кръстихме хъба „Балкан“, защото от него гориво ще може да се подава както на запад към Сърбия, така и на север към Румъния“, подчерта вчера и Борисов.  Четирите балкански държави ще създадат организация на работно ниво, която по-бързо да придвижва общите инфраструктурни проекти, съобщи още Алексис Ципрас. На среща през декември в Белград вече ще се конкретизират още повече общите проекти, обясни сръбският президент Александър Вучич. Балканската четворка ще обсъди и изграждането на нови мостове над Дунав между България и Румъния, заяви румънската премиерка Виорика Дънчила. Тя постави като приоритет на четворката и превръщането на Дунав във важен европейски транспортен коридор по оста Запад-Изток. Следващата среща на Борисов, Ципрас, Вучич и Дънчила ще е в Белград през декември. На нея също ще бъде поканен пети гост. Този път по предложение на сръбския президент гост ще е канцлерът на Австрия Себастиан Курц.", "date": "2018.11.02", "title": "Борисов: От Белград до Истанбул ще се пътува без нито един светофар"}
{"url": "https://www.faktor.bg/bg/articles/tsvetanov-neseriozno-e-da-govorish-za-smyana-na-modela-a-da-te-nyama-v-narodnoto-sabranie", "text": "Не може да говориш за смяна на модела и системата на управление на държавата, а в следващия момент да те няма в парламента, където е мястото да зададеш важните актуални въпроси към властта. Това говори единствено за несериозност от страна на депутатите от опозицията и за абдикиране от задълженията им. Това коментира председателят на ПГ на ГЕРБ и зам.-председател на партията Цветан Цветанов пред журналисти в Горна Оряховица. Цветан Цветанов увери, че на извънредното пленарно заседание във вторник кворум ще има. Той изрази своето учудване, че именно в петък опозицията е решила да саботира работата на Народното събрание при положение, че именно в този ден се провежда парламентарният контрол, по време на който могат да се задават въпроси към изпълнителната власт. Председателят на ПГ на ГЕРБ изтъкна, че държавата е стабилна, доходите на гражданите непрекъснато се увеличават, има почти нулев дефицит, а в бюджета за следващата година са заложени повече средства във всички сектори. „Всякакви съпоставки с времената, когато управляваше кабинетът Орешарски, са напълно несъстоятелни“, категоричен бе Цветанов. По думите на Цветан Цветанов по време на управлението на ГЕРБ и Бойко Борисов винаги е имало воля за борба с престъпността и корупцията. „Ние многократно сме получавали високи оценки от нашите европейски партньори именно заради това“, обясни той и благодари на коалиционните си партньори, че винаги са давали своята пълна подкрепа на специализираните органи при разследването и разкриването на престъпна дейност и корупционни схеми в държавното управление.", "date": "2018.11.02", "title": "Цветанов: Несериозно е да говориш за смяна на модела, а да те няма в Народното събрание"}
{"url": "https://www.faktor.bg/bg/articles/rumen-radev-podkrepi-glavnoto-myuftiystvo-za-zaplatite-na-duhovnitsite", "text": "Регламентирането на дейността на вероизповеданията в България трябва да доведе до създаването на стабилна социална среда за духовниците и поемането на ясен ангажимент от институциите за осигуряването на тяхното достойно заплащане. Това заяви президентът Румен Радев на среща днес на „Дондуков“ 2 с главния мюфтия д-р Мустафа Хаджи. На срещата, която се проведе по инициатива на Главното мюфтийство, беше подчертано, че поемането на заплатите на духовенството от българската държава е важна стъпка за недопускането на външни влияния в дейността на традиционните вероизповедания у нас, съобщават от пресслужбата на президентството. „Изготвянето на законопроектите за дейността на вероизповеданията в България следва да бъде в конструктивен диалог с представителите на традиционните религиозни общности“, заяви още Румен Радев. Д-р Мустафа Хаджи подчерта, че Главното мюфтийство и Българската православна църква споделят общи позиции в този диалог. „За нас е от изключително значение да имаме връзка с държавните институции при решаването на тези въпроси“, подчерта още д-р Мустафа Хаджи. По време на срещата държавният глава изрази подкрепата си за дейността на Главното мюфтийство на мюсюлманското вероизповедание в България да се развива на основата на собствените си традиции. Президентът беше категоричен, че не трябва да се допуска политизирането на което и да е вероизповедание, а обучението на мюсюлмански духовници следва да бъде в собствена материална база в съответствие с установените у нас образователни стандарти.", "date": "2018.11.02", "title": "Румен Радев подкрепи Главното мюфтийство за заплатите на духовниците"}
{"url": "https://www.faktor.bg/bg/articles/ministar-vladislav-goranov-i-kmetat-na-burgas-dimitar-nikolov-otkriha-digitalen-kabinet-i-sporten-salon-v-targovskata-gimnaziya", "text": "Няма да има предоговаряне на коалиционните отношения в управлението. Това заяви председателят на ПП ГЕРБ и председател на парламентарната група на партията Цветан Цветанов.  Според Цветанов на срещите на коалиционния съвет се отчита напредък по изпълнение на управленската програма. „Към настоящия момент няма различие или отстъпление от поетите ангажименти по управленската програма и както е предвидено минималната работна заплата да нараства всяка година, видно е от това, което ще се случи в проектобюджета, че тази стъпка се спазва. Знаем, че средната работна заплата в края на управленския мандат трябва да бъде 1 500 лева, 650 лева трябва да бъде минималната работна заплата и същевременно осигуряваме 150 млн. лв. повече за децата с увреждания, което смятам, че е поет ангажимент от правителството и изпълним ангажимент в проектобюджета, виждайки, че тези числа ги има и, че те ще бъдат одобрени в разходната част на бюджета в социалното министерство“, допълни Цветанов. Той посочи още, че когато има съмнения за корупция, дори и на най-високо политическо ниво, държавата винаги е поощрявала разследващите органи да направят нужните проверки и истината да излезе наяве. Коментарът му е по повод действията на специализираните органи в Агенцията за българите в чужбина. „Вярвам, че това е силата на едно управление, когато има политическа воля да се реализират всички тези случаи, където има достатъчно данни за съмнения за корупция. Това, което прави държавата е, когато има подобни сигнали, разработки не да се спират политически и да се гарантира, че ще бъдат защитени тези, които извършват деянията, а държавата и тези високи политически нива в държавното управление са много активни и проявяват политическа воля, за да могат да се направят всички тези реализации“, посочи Цветанов.", "date": "2018.11.02", "title": "Цветан Цветанов: Няма да има предоговаряне на коалиционните отношения!"}
{"url": "https://www.faktor.bg/bg/articles/novini/balgariya/anton-todorov-kam-manolova-oblekloto-vi-struva-kolkoto-godishniya-dohod-na-mayka-na-dete-s-uvrezhdaniya", "text": "Антон Тодоров коментира скандала с Мая Манолова в социалната мрежа. Анализаторът реагира остро срещу изявата на омбудсмана в сутрешния блок на БНТ, където тя беше ядосана на финансовия министър Владислав Горанов, че я е оставил без шофьор и кола. Тя каза, че ще си направи приемна във влака до Варна, ако финансовият министър Владислав Горанов й вземе служебната кола.  Тодоров я нарича Галевица заради връзката й с бегълците от закона братя Галеви преди години. Бившият депутат допълни, че може омбудсманът да наруши закона, ако ползва споделено пътуване с лица без лиценз.  \"Маямито си показва зъбките: \"Съветвам тези, които ми пречат, да не го правят!\" Това трябва да е към Влади Горанов, който вчера обърна внимание на факта, че Мая Галева се вози с кола на НСО. Няма никакви основания и не е нужно омбудсманът да се пази от българските граждани. В случая омбусманът ползва НСО като скъпо платена таксиметрова услуга, каза Горанов и е напълно прав. Сетих се, че едно време Махатма Ганди се правел на сиромахомил, но един от обкръжението му после писа: Много скъпо ни струваше да поддържаме представата за Ганди като сиромахомил\". И при Галевица е така - едно костюмче, обущенца и чантичка от нейните сигурно са колкото годишния доход на една майка на дете с увреждания. Това е мерзост!\".", "date": "2018.11.02", "title": "Антон Тодоров за \"сиромахомилството\" на Манолова: Дрехите ви струват колкото годишна заплата на майка на дете с увреждания!"}
{"url": "https://www.faktor.bg/bg/articles/borisov-obshtata-politika-na-balgariya-gartsiya-rumaniya-i-sarbiya-e-prosperitet-na-balkanite", "text": "Нашата четворка и събирането ни тук винаги е имала една цел - да повдигнем нивото на свързаност с ЕС по абсолютно всякакъв начин. Това каза премиерът Бойко Борисов след края на Четиристранната среща на високо равнище между България, Гърция, Румъния и Сърбия, която се проведе в резиденция \"Евксиноград\", я в нея се включи и израелският премиер Бенямин Нетаняху. \"Ние сме убедени, че с влизането на Сърбия в Европейския съюз той ще стане по-силен. Нашата обща политика не е насочена срещу никоя страна. Ние искаме мир и просперитет за целия регион\", обяви Борисов. \"Нашата енергийна политика е такава, че в газовия хъб \"Балкан\" ще идва газ от всякъде. Това ще е добре за икономиките на всички държави, защото конкуренцията ще намалява цените и ще можем да купуваме евтино газ. Бенямин Нетаняху като чу какво обсъждаме за енергийните прокти каза: Чакайте, искаме да се включим и ние\", разкри Борисов. \"С Алексис Ципрас решихме да подпишем, но след като бъде прието в парламентите на двете страни, да се построи един скоростен път от Александруполис. Тази отсечка ще ни свързва нагоре на Север с Румъния, на запад с Белград и Скопие. Ще има директна връзка между Егейско и Черно море. Защо ние да нямаме два кея на Егейско море - Солун и Александруполис, а Гърция да имат кейове на Черно море и Дунава?\", попита министър-председателят. Това е целта на всички - да обединяваме и икономиките да работят. Нашата политика е точно в традициите на ЕС - свързаност, повишаване на доходите, развитие на пазарите, инфраструктурата. Ето виждате - пътят от Белград до Истанбул се взима вече без един светофар. За нас вече е много важно румънското председателство. Днес обсъждахме възможността четирите страни да се кандидатираме за провеждането на общо Световно първенство по футбол през 2030 година. Правим всичко, за да развиваме региона\", категоричен беше премиерът.", "date": "2018.11.02", "title": "Борисов: Общата политика на България, Гърция, Румъния и Сърбия е просперитетът на Балканите"}
{"url": "https://www.faktor.bg/bg/articles/karadaya-losh-primer-e-otrichaneto-na-prinosa-na-balgarskiya-etnicheski-model-chiyto-ideolog-e-ahmed-dogan", "text": "Движението за права и свободи продължава да бъде гарант за демокрация и евроатлантическата ориентация на страната. Това заяви председателят на ДПС Мустафа Карадайъ пред младежката организация на партията, която отбеляза 20-ата си годишнина. Проявата е организирана съвместно с фондация \"Фридрих Науман\" за Югоизточна Европа и събра над 30 международни гости. Младите хора трябва да участват в процесите по взимане на политически решения, но и да помагат за осигуряването на участие на различни групи граждани в тези процеси, подчерта Карадайъ. Той допълни, че най-важно от тази гледна точка е образованието.  Лош пример е отричането на приноса на българския етнически модел, чийто идеолог е почетният председател на ДПС Ахмед Доган, каза още действащият председател на партията.  \"Българският етнически модел, според нас, е най-важният конвертируем политически продукт, който успяхме да реализираме. Имаше мирен преход от тоталитаризъм към демокрация. Днес вместо към интеграция се върви към социално изключване\", заяви Мустафа Карадайъ.  Евродепутатът и председател на МДПС Илхан Кючук подчерта, че бъдещето, което касае новите поколения, минава през образованието и науката: \"Отговорът на младежката безработица е това да създаваме млади предприемачи и да използваме потенциала на младите хора.\"", "date": "2018.11.02", "title": "Карадайъ: Лош пример е отричането на приноса на българския етнически модел, чийто идеолог е Ахмед Доган"}
{"url": "https://www.faktor.bg/bg/articles/v-burgas-e-zadarzhan-rusnak-ot-kazahstan-iztochil-1-milion-dolara", "text": "26-годишният Максим Леонтиев е бил задържан в Бургас, а районният съд току-що потвърди ареста му с цел на бъдеща есктрадиция, тъй като чужденецът се издирва за присвояване на близо 1 милион долара като длъжностно лице, съобщи \"24 часа\" По предварителна информация престъплението, за което Леонтиев се разследва, е извършено през 2012 година и става дума за източване на сума в особено големи размери от частно дружество, в което работил. Наблюдаващият прокурор Георги Чинев обаче уточни, че на този етап все още няма пристигнали документи от властите в Казахстан и това трябва да стане в срок до 40 дни.  Мярката задържане под стража може да бъде обжалвана пред Окръжния съд на 9 ноември. Упълномощеният адвокат на Леонтиев Галя Тенева сподели, че клиентът й е бил задържан, докато подавал документи за постоянно пребиваване у нас, и не е знаел, че срещу него има издадена европейска заповед за арест. Леонтиев имал съпруга и две малки деца, с които пристигнал и се установил в България в началото на тази година.", "date": "2018.11.02", "title": "В Бургас  е задържан руснак от Казахстан, източил 1 милион долара"}
{"url": "https://www.faktor.bg/bg/articles/obmislyat-kandidatura-na-balgariya-za-svetovno-po-futbol-s-gartsiya-rumaniya-i-sarbiya", "text": "Премиерите на България Бойко Борисов, на Гърция Алексис Ципрас, на Румъния Виорика Данчила и президентът на Сърбия Александър Вучич се разбраха да продължат работата си и по пълното свързване на Балканите с магистрали и скоростни влакове. Това стана на четиристранната среща помежду им в „Евксиноград”. След нейния край те се срещнаха и с министър-председателя на Израел Бенямин Нетаняху. От разговорите му с него се е стигнало и до вариант Източносредиземноморският газопровод EastMed може и да мине през Балканите и така газовите доставчици в региона да осигурят право на избор.  Най-любопитната новина, която обаче роди днешната среща е, че България, Гърция, Румъния и Сърбия обмислят съвместна кандидатура за световно първенство по футбол през 2030 г., предаде Канал 3. След каря на срещите петимата държавни лидери дадоха съвместна пресконференция дадоха четиримата балкански лидери Бойко Борисов, Алексис Ципрас, Виорика Дънчила и Александър Вучич и премиерът на Израел Бенямин Нетаняху след срещата им „Евксиноград”. \"С колегите сме единодушни, че Балканите имат огромен потенциал”, обяви българският министър-председател Бойко Борисов. \"Снощи колегата Нетаняху каза „Чакайте, трябва да се включим и ние. Имаме силно развито селско стопанство и трябва да повишаваме доходите.”  Искаме по-голям пазар. Благодаря за това, че дойдохте. \"Нашата четворка и събирането ни тук винаги са имали една цел. В рамките на ЕС да повдигнем нивото на свързаност и енергийна, и инфраструктурна, дигитална и нашата политика никога не е била насочена срещу трети страни. Точно обратното. Четворката има за цел не само да укрепва ЕС, но и да го прави посилен”, обяви Борисов и допълни, че с влизането на Сърбия ЕС ще стане по-силен. По отношение на присъствието на израелския премиер Бенямин Нетаняху, Борисов коментира: „Това, че сме поканили скъп гост, дава възможност на колегите в двустранните срещи да си говорят и за инвестиции, и за всичко, което ги касае тях“, допълни българският министър-председател. \"Преди година започнаха усилията на страните ни. Четиристранните ни срещи се превърнаха в институция\", обяви гръцкият премиер Алексис Ципрас. \"Когато започнаха нашите срещи нещата на Балканите и в региона не бяха толкова оптимистични. Днес трудностите остават, но сме направили много важни крачки напред. Дойде важното българско европредседателство, което решихме да наречем Балканско. Вече говорим за предстоящото румънско председателство, което се надяваме да доведе до една нова перспектива на Западните Балкани“, заяви Ципрас. \"В периода между двете председателства се случи историческо събитие – Преспанското споразумение, което отбелязва разрешаването на един дългогодишен проблем, който се отнася за целия регион. Това споразумение ще има многобройни ползи за благоденствието и икономическото съвместно развитие на Югоизточна Европа. Може да допринесе и за задълбочаването на развитието на целия регион, особено на Северна Гърция и Бивша югославска република Македония – да превърне региона в голям транспортен център“, каза още той. \"Днес имаме възможност да подчертаем значението, което придаваме на присъединителния процес от Югоизточна Европа и особено на Сърбия, която е на първа линия на страните кандидатки“, допълни Ципрас и припомни подкрепата към усилията на премиера Александър Вучич да продължи диалога за Косово. Гръцкият премиер обясни, че на срещата са обсъдили как ще се предвиждат проектите, по които има споразумения. \"Днес с българския премиер ще подпишем обща декларация, според която ще бъдат определени крачките и графиците за реализирането на два важни проекта. Единият е модернизацията на железопътната връзка Александруполис – Бургас. Споразумяхме се и за създаването на скоростен път от Алексанруполис до района на Марица, на българо-гръцката граница, който оттам ще бъде свързан с съществуващите пътища за София, Варна и Бургас. Ще подчертаем волята си да предвиждам бързо тези проекти, ще създадем съвместно дружество, което да се заеме с изграждането им“, уточни Ципрас. \"Сигурни сме, че преговорите за членството на Сърбия в ЕС ще бъдат ускорени и ще се развиват все по-добре и че всички необходими критерии ще бъдат изпълнени”, заяви от своя страна премиерът на Румъния Виорика Дънчила. \"По отношение на транспорта, потвърдихме съгласието на Румъния да се създаде работна група, която да разгледа предпроектните възможности за изграждането на магистрали, нови мостови съоръжения на Дунава между Румъния и България. Президентът Вучич ни представи предизвикателствата, с които се среща Сърбия и всички се надяваме тези предизвикателства да бъдат преодолени бързо и с успех“, заяви Дънчила. \"Благодарни сме на България, Гърция и Румъния за подкрепата, която ни оказват по европейския път”, обяви президентът на Сърбия Александър Вучич. \"Запознах моите приятели, колеги със ситуацията в Западните Балкани. Говорих за отношенията между Белград и Прищина, за необходимостта диалогът и разговорите да бъдат продължени, с надеждата, че с ваша подкрепа пред Европа и пред света ще можем да докажем, че ще можем да докажем, че можем да избегнем, каквито и да е инциденти и проблеми и че ще запазим мира и стабилността, които са необходими на всички нас“, коментира президентът Вучич. Той уточни, че във всички сфери Сърбия разчита на своите приятели от София, Букурещ и Атина. \"Искаме това сътрудничество във всички области да продължи да се развива“, обясни още Вучич. По думите му не само пътищата, жп линиите и газа, а и във всички други области могат и трябва да си сътрудничат по-добре. Той обяви и че следващата среща ще се проведе в средата на декември в Белград.   Бенямин Нетаняху уточни, че основна тема е била и енергетиката и отношенията на региона с Израел в тази сфера.", "date": "2018.11.02", "title": "Обмислят  кандидатура на България за домакин на световно по футбол заедно с Гърция, Румъния и Сърбия"}
{"url": "https://www.faktor.bg/bg/articles/oleg-sentsov-s-pismo-ot-zatvora-otselyah", "text": "В писмо до свой приятел украинският режисьор Олег Сенцов, който се намира в руски затвор \"за тероризъм\", пише, че е оцелял от 145-дневната си гладна стачка, прекратена в началото на октомври, макар състоянието му още да не е добро, предаде Франс прес. \"Разбира се, резултатите от изследванията ми още не са добри, но не са и толкова лоши, колкото бяха преди\", казва режисьорът в писмо, изпратено в края на октомври до Николай Шчур. \"Не се тревожете прекалено - оцелях\", добавя той. Сенцов продължава да е на специален режим и да приема лекарства, но вече не е на лечение чрез вливания, отбелязва АФП, която днес се е запознала с копие от писмото. Въпреки прекратяването на гладната стачка, състоянието на режисьора досега будеше силно безпокойство, казват негови близки, припомняйки, че възстановяването след гладна стачка е доста сложен и продължителен процес. \"Изглежда, че той се възстановява. Все още не е абсолютно сигурно, че всичко ще завърши добре, но сега има надежда\", каза Николай Шчур. Противник на анексирането на украинския полуостров Крим от Русия, през 2015 г., Олег Сенцов беше осъден в Русия на 20 години трудов лагер за тероризъм и трафик на оръжие. Правозащитната организация \"Амнести интернешънъл\" разкритикува процеса срещу него като \"сталинистки\". Четиридесет и две годишният режисьор гладува в продължение на 145 дни, настоявайки за освобождаване на украинските политически затворници в Русия. Според Шчур режисьорът има достатъчно енергия да работи по книгите и сценариите си, и дори възнамерява да приключи някои от тях до два месеца. В края на октомври Европейският парламент присъди на Сенцов престижната си награда \"Сахаров\", която се дава за \"изключителен принос в борбата за правата на човека по света\".", "date": "2018.11.02", "title": "Олег Сенцов с писмо от руски затвор: Оцелях!"}
{"url": "https://www.faktor.bg/bg/articles/sadat-otkaza-da-osvobodi-desislava-ivancheva-i-bilyana-petrova", "text": "Апелативният специализиран съд е отказал да промени мярката на отстранената кметица на район \"Младост\" Десислава Иванчева и заместничката й Биляна Петров от задържане под стража в домашен арест. Това съобщи съдия Иво Хинов в началото на днешното заседание по делото.  Двете, както и бившият кмет на район \"Младост\" Петко Дюлгеров, са подсъдими за взети 70 хил. евро подкуп от строителен предприемач. На 18 октомври специализираният съд ги пусна под домашен арест, но прокуратурата протестира. Под домашен арест е и Дюлгеров, но промяната и на неговата мярка е била протестирана от обвинението вчера. Както обикновено Иванчева и Петрова поискаха в началото на заседанието почивка, за да се запознаят с протоколите от предишното заседание и да ги преснимат.", "date": "2018.11.02", "title": "Съдът отказа да освободи Десислава Иванчева и Биляна Петрова"}
{"url": "https://www.faktor.bg/bg/articles/borisov-posreshtna-v-rezidentsiya-evksinograd-vuchich-tsipras-i-danchila", "text": "Премиерът Бойко Борисов посрещна в резиденция \"Евксиноград\" министър-председателите на Гърция и Румъния - Алексис Ципрас и Виорика Дънчила и президентът на Сърбия Александър Вучич, които ще участват в Четиристранната среща на високо равнище между България, Гърция, Румъния и Сърбия, съобщиха от правителствената пресслужба. Като домакин на събитието българският премиер благодари на колегите си за сериозния ангажимент към този превърнал се вече в традиционен формат, чието начало беше поставено отново във Варна през октомври 2017 г. Според министър-председателя Борисов фактът, че това е втората среща за изминалите шест месеца, е доказателство за продуктивността на този формат, който допринася за задълбочаването на регионалното сътрудничество и за развитие на добросъседските отношения. Нашите четири страни споделят общи отговорности за укрепването на сигурността, икономическото развитие и свързаността на региона, подчерта българският премиер пред колегите си преди началото на четиристранната среща. Премиерът Борисов изрази увереност, че днес разговорите по проектите от общ интерес ще продължат, така, че в оптимални срокове да се реализират постигнатите договорености, с цел обезпечаване на свързаността, сигурността и стабилността в региона на Югоизточна Европа. Според министър-председателя присъствието на израелския премиер Бенямин Нетаняху също ще бъде в интерес на ползотворния многостранен диалог.", "date": "2018.11.02", "title": "Борисов посрещна в резиденция \"Евксиноград\" Вучич, Ципрас и Дънчила"}
{"url": "https://www.faktor.bg/bg/articles/dps-namekna-i-za-ostavka-na-karakachanov", "text": "ДПС намекна вече и за оставката на военния министър Красимир Каракачанов, освен тази на Валери Симеонов. Движението призова премиера Бойко Борисов да върне двамата на депутатските банки. Това щяло да подпомогне чудесно бройката на мнозинството в пленарната зала по повод безсилието му да събере кворум, предава Канал 3. \"Двама нови депутати ще бъдат добро попълнение за Народното събрание\", подсети Хамид Хамид. Зам.-председателят на групата припомни, че мнозинството носи отговорност за кворума, както и условието на ДПС, че ще предприема съответните действия до отстраняването на вицепремиера Валери Симеонов от правителството. \"Аз мисля, че и г-н Симеонов, и г-н Каракачанов като нови депутати в пленарната зала, ще осигурят кворума, така министър-председателят да чуе призивите ни, да чуе и призивите на майките на деца с увреждания\", обърна се към Борисов Хамид. Дали депутатите на движението ще се регистрират за извънредното заседание във вторник по обед, когато парламентът трябва да обсъжда бюджета за 2019 на първо четене, ще решават на свое заседание в същия ден, уточни другият зам.на парламентарната група - Халил Летифов. Той отново напомни, че кворумът е ангажимент на управляващото мнозинство и именно управляващите трябва да осигурят кворума за най-важния закон в страната. \"Слушаме, че правителството и мнозинството е стабилно, а виждате, че когато сме в бюджетна процедура, ние нямаме кворум за работа. Така че, че не може да се обвинява опозицията за това поведение, а напротив- искаме да видим тази стабилност в пленарната зала\", коментира Летифов.", "date": "2018.11.02", "title": "ДПС намекна и за оставка на Каракачанов"}
{"url": "https://www.faktor.bg/bg/articles/viziyata-na-ninova-samo-bsp-otkaza-smartonosnata-pregradka-na-gerb", "text": ". Която партия се е докоснала до ГЕРБ, е приключила със своето политическо бъдеще. Припомням ви РЗС, БДЦ, АБВ, „Реформаторите“ и сега „Патриотите“. Гордея се с вас, че само БСП отказа тази смъртоносна прегръдка. Благодаря ви,че останахме верни на идеите си и на онзи един милион българи, които ни избраха като алтернатива на ГЕРБ. Това заяви на среща с партийния актив и граждани от район „Оборище“ лидерът на БСП Корнелия Нинова, съобщиха от пресцентъра на партията.  Една \"визия\", която напомня бълнуване. Та нали всички бягат от БСП именно заради собствената й смъртоносна прегръдка.  И на никой не би му хрумвало да направи предложение за такава, като изключим другарите от братското ДПС.    С Нинова на запознаването с партийния елит на \"Оборище\" бяха и народните представители от ПГ на „БСП за България“ Георги Свиленски, Иван Ченчев и Таско Ерменков, съобщават от фамозния пресцентър. Все отбор юнаци. „Срещаме се в изключително напрегнат момент за България- на правителствена криза и политическа нестабилност. Сигурно сме единствената държава, в която двама вицепремиери са заплашили, че ще се самоубият. Валери Симеонов, че ще се хвърли от моста на Бургас с релса на врата, а Красимир Каракачанов, като по-воевода, че ще се застреля на площада. Уви, патриотите са готови да си дадат живота, но не в борбата за свобода, а в борбата за корупция“, каза пред събралите се Нинова. „ Днес въпросът вече не е- какво ще правят ГЕРБ, а какво ще правим след режима „Борисов“.Той безспорно си отива. Голямото предизвикателство пред нас и българите е- какво ще се случва оттук нататък“, каза още лидерът на левицата. Тя добави, че БСП си е поставила амбициозна цел с проекта „Визия за България“. По думите й той не е съвършен, но е отворен към всеки българин, който иска да помогне за пробуждането на националната енергия. Според нея основните задачи в момента са предотвратяването на демографската катастрофа и изчезването ни като народ, нация- с добро здравеопазване и добро образование. Тя добави, че това може да стане със силна икономика и производство. Корнелия Нинова обясни, че народните представители на ПГ на „БСП за България“ са се срещнали с хората дори от най-малките населени места. „Ако в началото идваха основно хора от партийните структури, сега са изключително много, включително и активни членове на нашият опонент ГЕРБ\", каза Нинова. Председателят на левицата информира, че проектът е представен пред европейските посланици, посланика на САЩ, на Русия, а днес и пред посланика на Китай, както и пред президента Румен Радев и неговия екип. „Много честно си казваме в този документ, че всички партии, управлявали през годините на прехода, сме допуснали грешки. Имаме конгресно решение, в което се казват и грешките на БСП. Желанието ни с „Визия за България“ е, признавайки това, да сложим край на прехода и да се опитаме да съберем национална енергия за друг модел на развитие. Да обединим колкото може повече българи за няколко национални приоритета. И който и да управлява, да ги следва. На първо място, ще трябва да възстановим основополагащите принципи на правовата държава и социалната държава – гарантирани в Конституцията, да възстановим истинското действие на държавните институции. ГЕРБ ги разгради.  Лидерът на БСП представи съдържанието на „Визия за България“ е.", "date": "2018.11.02", "title": "\"Визията\" на Нинова като бълнуване: БСП отказа смъртоносната прегръдка на ГЕРБ"}
{"url": "https://www.faktor.bg/bg/articles/sauditskiyat-prestolonaslednik-prints-mohamed-bin-salman-dzhamal-hashogi-beshe-opasen-islyamist", "text": "В телефонен разговор със Съединените щати саудитският престолонаследник принц Мохамед Бин Салман е заявил, че Джамал Хашоги е опасен ислямист. Това твърдят американски медии, като уточняват, че този разговор е проведен преди Рияд да признае за убийството на журналиста. Вашингтон все още обмисля какви санкции да наложи на Саудитска арабия. А в турската преса излизат шокиращи подробнсти за покушението. Според публикации във \"Вашингтон поуст\" и \"Ню Йорк таймс\" телефонният разговор се е състоял на 9 октомври - седмица след изчезването на Дажамал Хашоги. Престолонаследникът принц Мохамед Бин Салман е говорил с Джаред Къшнър - зет на американския президент Доналд Тръмп и с Джон Болтън - съветник по националната сигурност, и е заявил, че Хашоги е опасен ислямист, член на организацията Мюсюлмански братя. Бин Салман е настоявал и за запазване на добрите отношения между Саудитска арабия и САЩ. Рияд категорично отрича информацията на изданията. А в писмо до \"Вашингтон поуст\" семейството на Хашоги заявява, че той не е бил член на спомената организация. В интервю за американско радио Майк Помпео - държавният секретар на САЩ обясни, че Вашингтон се нуждае от още време, за да събере доказателства и да наложи санкции на Рияд. Но мисля, че това ще стане, допълни Помпео. А турската преса цитира данни на високопоставен представител на турските власти, който разказва пред \"Вашингтон поуст\" шокиращи детайли за убийството на журналиста. Според него, тялото на Хашоги е било разчленено и залято с киселина. Има и доказателства за това, твърди турският представител. Късно снощи - в чест на днешния международен ден за борба срещу безнаказаността на престъпленията срещу журналисти, светлините на Айфеловата кула угаснаха. Целта на организаторите - \"Репортери без граници\", да привлече общественото внимание към свободата на словото и да призове убийствата на журналисти по света да бъдат разследвани, а виновните - наказвани.", "date": "2018.11.02", "title": "Саудитският престолонаследник обяви Джамал Хашоги за опасен ислямист"}
{"url": "https://www.faktor.bg/bg/articles/tsvetanov-balgariya-prodalzhava-da-e-na-chelnite-mesta-kato-iztochnik-na-trafik-na-momicheta-s-tsel-seksualna-eksploatatsiya", "text": "България продължава да е на челните места в региона като източник на трафик на момичета с цел сексуална експлоатация, каза във Великотърновския университет Цветан Цветанов. Шефът на парламентарната комисия по сигурността откри конференция за противодействие на трафика на хора, чиято основна цел е обществото да бъде информирано за проблема и че всяко дете е потенциална жертва. \"Основният проблем е, че тези жертви остават неидентифицирани\", каза Цветанов, цитиран от \"24 часа\" . Той обясни, че информационната кампания за противодействие на трафика ще бъде разширена и в училищата. \"В последните години сме направили така, че законодателството да бъде променено в посока завишаване на наказанията\", каза Цветанов и даде пример с успешна реализация от 2011-2012 г. с австрийски партньори, когато сводникът получил на последна инстанция присъда 10 г. затвор. \"Това, което също е изключително важно и сега върви на съгласуване наредба в Министерство на правосъдието, защото трябва да бъде ясен регламента, когато едно лице бъде експлоатирано, когато сводникът генерира сериозен финансов ресурс, когато след това бъде осъден и му бъде отнето имуществото, натрупано от експлоатацията на това момиче, тогава жертвата да може, чрез механизмите на държавата да бъде обезщетена с част от тези средства, които се отнемат в полза на държавата.Сега жертвата трябва да си търси правата по съдебен път, но да има и ясен механизъм как част от тези средства да отиват към жертвата, която е преживяла този кошмар\", каза Цветанов.", "date": "2018.11.02", "title": "Цветанов: България продължава да е на челните места като източник на трафик на момичета с цел сексуална експлоатация"}
{"url": "https://www.faktor.bg/bg/articles/lavrov-bez-sram-zapadat-otgovarya-za-ukrainskite-vlasti-zashtoto-podkrepi-darzhavniya-prevrat-v-ukrayna", "text": "Западните страни повдигат въпроса за нарушаване на правата на човека само на конфиденциални срещи с ръководството на Украйна, без да говорят за това публично. Това създава у властите на страната „усещане за безнаказаност“, заяви руският министър на външните работи Сергей Лавров на пресконференция в петък, предава ТАСС, цитирана от \"Фокус\". „Тези страни, които в този случай имат решаващо влияние върху поведението на киевските власти, имат далеч повече лостове, за да не се допускат груби нарушения на правата на човека“, отбеляза Лавров. „В конфиденциални разговори тези мисли се спускат до киевското ръководство и ние знаем, че това е именно така: и представители на ОССЕ (Организацията за сигурност и сътрудничество в Европа) го правят, и представители на водещите европейски страни. Те го правят тихо, надявайки се, че силата на убеждаването, силата на влиянието и другите лостове за въздействие върху Киев, които Запада има – икономически и други, ще сработят. Но именно, защото те се притесняват да говорят публично за това, в киевското ръководство се създава усещане за безнаказаност“, заяви министърът, отговаряйки на въпрос за мълчанието на западните страни за случаите на нарушение на човешките права в Украйна, без да спомене , че в Русия те са многократно повече.  Лавров резюмира, че Западът в момента отговаря за това, което правят украинските власти, защото европейските страни са подкрепили държавния преврат в Украйна, което си е чисто безочие.", "date": "2018.11.02", "title": "Лавров без срам: Западът отговаря за украинските власти, защото подкрепи държавния преврат в Украйна"}
{"url": "https://www.faktor.bg/bg/articles/simvolat-na-bsp-apokalipsisa-ako-simeonov-ne-podade-ostavka-da-podade-ostavka-borisov", "text": "БСП-депутатите продължават да стоят на позицията, че няма да влязат в пленарната зала за регистрация, докато премиерът не отстрани Валери Симеонов от кабинета, информира ни \"Фокус\". Символът на Апокалипсиса, предизвикван от БСП, когато е на власт, дори поиска оставката на Босов. \"Няма да влезем в пленарната зала, докато не изпълнят нашето искане да понесе политическа отговорност човек от правителството, който обиди най-беззащитните - майките на деца с увреждания\", заяви Румен Гечев в кулоарите на Народното събрание след провала на днешното заседание. Ако Симеонов не подаде оставка, ще трябва да попадне оставка Борисов и цялото правителство, добави соцдепутатът. \"Управляващото мнозинство трябва да осигури кворума в парламента, това е конституционен принцип\", натърти Гечев. По адрес на депутатите от мнозинството той заключи, че не идват на работа, защото имат \"жестоки и непреодолими противоречия\" вътре в коалицията, за което опозицията предупреждавала отдавна. \"Днешният ден е много показателен - трагедия вътре в управляващата коалиция, не могат да си съберат хората, хванали са се за гушите, да си отиват\", отсече социалистът. БСП се обяви и против начина на приемане на държавния бюджет, набързо и в съвместно заседание на три комисии. Според Румен Гечев този начин на приемане на бюджета е скандален и неевропейски.", "date": "2018.11.02", "title": "Символът на БСП- Апокалипсиса: Ако Симеонов не подаде оставка, да подаде оставка Борисов"}
{"url": "https://www.faktor.bg/bg/articles/chetirimata-lideri-na-sreshtata-v-evksinograd-dadoha-savmestni-izyavleniya", "text": "Както вече съобщихме, министър-председателят Бойко Борисов е домакин на четиристранната среща на високо равнище между България, Гърция, Румъния и Сърбия. Форумът се провежда в резиденция \"Евксиноград\" във Варна. Премиерите Борисов, Ципрас и Дънчила и сръбският президент Вучич обсъдиха развитието на съвместните инфраструктурни проекти и задълбочаването на регионалната стабилност. На работния обяд участва и израелският премиер Бенямин Нетаняху. Рано тази сутрин премиерът Бойко Борисов посрещна поотделно всеки един от своите колеги и благодари за тяхната сериозна ангажираност към формата. По думите му, самия факт, че това е втора среща в рамките на 6 месеца след Букурещ, е доказателство за продуктивност на формата, който допринася за задълбочаване на регионалното сътрудничество и за развитие на добросъседските отношения със споделяне на общи отговорности за укрепването на сигурността, икономическото развитие и свързаността на региона. Борисов изрази увереност, че разговорите по проектите ще продължат с договорености за бързо изпълнение на практическите проекти. От тук нататък, според Бойко Борисов, присъствието на израелския премиер Бенямин Нетаняху също ще бъде в интерес на диалога. \"Израел може да играе много важна роля в нашия регион\", заяви премиерът на Гърция Алексис Ципрас на пресконференция след четиристранната среща на високо равнище между България, Гърция, Румъния и Сърбия в резиденция \"Евксиноград\". Той изтъкна, че четиристранните срещи вече са станали институция и каза, че премиерът на Израел е важен събеседник и приятел в рамките на формата на срещата, с когото ще говори за възможностите за по-широко сътрудничество на страните от четиристранното сътрудничество. Пътищата, природният газ, железопътните линии и икономиката са най-важни за страните от нашия регион, каза президентът на Сърбия Александър Вучич. Той благодари за гостоприемството на българския премиер и за организацията на срещата. За Сърбия това са важни срещи, чест е и присъствието на премиера на Израел, каза Вучич. Говорихме за енергийната свързаност, която е ключова за страните от региона, посочи той. Запознахме премиера Нетаняху с инфраструктурните проекти и помолихме за помощ за Балканския маршрут на природен газ - това би било най-добре за нашите страни, както и страните от Средна Европа и Италия, посочи Вучич. Говорихме и за инфраструктурните проекти и се надявам през декември на среща в Белград да конкретизираме нещата, каза той. Благодарни сме за подкрепата за евроинтеграцията на Сърбия. Надявам се с вашата подкрепа да докажем, че можем да избегнем каквито и да било проблеми и инциденти и да запазим мира и сигурността, посочи Вучич. Сърбия и Израел имат традиционно добри отношения и споделят обща съдба и много трудни моменти в историята, каза Вучич. Убедени сме, че отношенията ни могат да бъдат още по-добри, каза той. Помолих Нетаняху за помощ в инфраструктурни проекти и се надявам скоро да посети нашата стана. Вярвам и на нашите приятели от София Букурещ и Атина, добави Александър Вучич. „Благодаря на моя приятел Бойко за гостоприемството, което оказва“, каза и румънският премиер Виорика Дънчила. В рамките на срещата тя е уверила ангажимента на Румъния да има по-голямата свързаност на Балканите, което да осигури траен растеж в региона. „По време на срещата засегнахме въпроси, които се отнасят до задълбочаването на сътрудничеството по отношение на Дунавската стратегия“, посочи Дънчила. „Бихме искали Дунава да стане важен транспортен коридор между Запада и Изтока на Европа. Затова е важно да създадем благоприятна среда и да създадем предпоставките да развиваме тази стратегия със страните-партньорки. Ще развием и общите проекти в транспортната и енергийната инфраструктура, както говориха колегите преди мен. Подчертахме необходимостта да работим за енергийната независимост и за диверсификацията на доставките“, допълни тя.  „Ние потвърдихме съгласието на Румъния да се създаде работна група за изграждането на магистрали, мостови съоръжения на Дунава между Румъния и България“, посочи още Дънчила.  Думата взе и израелският премиер Бенямин Нетаняху. Той също благодари на премиера Бойко Борисов за поканата, която му е отправил и заяви на останалите участниците: „Вие всички сте наши истински приятели“. „Чест е за мен да бъда поканен на вашата регионална среща, което мисля, че ще работи в посока на интересите на вашите страни в Европа. Мисля, че това е изключително мъдър подход да решавате различни теми в регионален и по-широк контекст“, заяви Нетаняху. „Евреите са претърпели изключително тежки неща по времето на Холокоста и във вашите страни има смели мъже и жени, които са защитавали евреите с голи гърди. Благодарни сме“, каза той на брифинга. „Ние работим и за доброто на вашия народ, като се борим с тероризма. Успели сме да предотвратим атаки и сме получили помощ от вашите държави, за което не всички знаят“, заяви Бенямин Нетаняху.", "date": "2018.11.02", "title": "Лидерите на България, Гърция, Сърбия и Румъния дадоха съвместни изявления"}
{"url": "https://www.faktor.bg/bg/articles/gerb-opozitsiyata-narushava-pravilnika-na-parlamenta-shte-ima-sanktsii", "text": "Не бих искал да коментирам поведението на опозицията, то при всички случаи е в нарушение на правилника и съобразно него би следвало да се наложат санкции, коментира в кулоарите на парламента председателят на правната комисия Данаил Кирилов във връзка с проваленото днес пленарно заседание порази липса на кворум. На него депутатите трябваше да гледат промени в НПК и да продължат да обсъждат и гласуват изменения в Закона за корпоративното подоходно облагане, от 11.00 часа трябваше да започне и редовният парламентарен контрол. Санкциите ще са предвидените в правилника глоби - отсъстващите без основателна причина депутати няма да получат полагащата им се за деня надница. Освен това, по думите на Кирилов, санкцията е и политическа, защото избирателите ще могат да направят своята преценка. За следващото заседание във вторник, което е извънредно заради бюджетните закони, ще има оптимална организация на народните представители и кворум, гарантира Данаил Кирилов.  Той не смята, че кворумът в парламента е заложник на поведението на ДПС. Но подчерта - при всички положения \"съобразяваме тяхното поведение, не мога да кажа, че се чувстваме заложници, политиката е отговорна дейност и би трябвало да се упражнява добросъвестно и отговорно\". Валентин Касабов от Обединени патриоти заяви, че БСП са тръгнали към разруха, а ДПС гледат само своя интерес. По думите му БСП се опитват да блокират работата на Народното събрание. ДПС пък си гледат единствено своя интерес - \"правата и свободите през очите на Ахмед Доган и \"Сараите\" и не се интересуват какво се случва в България, смята Касабов. Той отбеляза, че ще трябва да говорят с коалиционните си партньори за поддържане на кворума, защото в противен случай държавата тръгвала надолу, бюджетът също. Той допълни, че днес има депутати в командировка, но другата седмица щели да са на работа.", "date": "2018.11.02", "title": "ГЕРБ: Опозицията нарушава правилника на парламента, ще има санкции"}
{"url": "https://www.faktor.bg/bg/articles/manolova-byasna-che-ostava-bez-shofyor-shte-paruvam-s-vlak-goranov-da-mi-osrebryava-biletite", "text": "Омбудсманът Мая Манолова обмисля да използва обществен транспорт или споделено пътуване за работните си посещения извън София. Това заяви общественият защитник пред БНТ. Повод за коментара ѝ станаха думите на финансовия министър Владислав Горанов, който заяви вчера, че с промяна в закона за Националната служба за охрана (НСО) се предвижда от догодина на омбудсмана да не се предоставя кола и шофьор. \"Това е служба за охрана, която има функция да охранява конституцията и политици, които са застрашени. Ако нямат нужда от такава услуга, тя става таксиметрова\", каза Горанов и добави, че \"не е нужно омбудсманът да бъде пазен от българските граждани. Той допълни, че специална комисия, която оценява заплахите срещу политиците, е преценила, че за Манолова няма опасност. \"Ако искам да си върша качествено работата, трябва да съм навреме на всяко място и именно заради това имам нужда от шофьор и кола. За целта има и споделено пътуване, има и обществен транспорт. Следващата седмица обмислям да отида до Варна с влак и да помоля Владислав Горанов да ми осребри билета\", каза омбудсманът, която беше видимо раздразнена от факта, че няма да има личен шофьор на държавни разноски.  \"Не съм привързана към НСО, а тази тема ми се струва прекалено дребна за обсъждане\", каза още общественият защитник. Тя отхвърли и появилите се информации, че може да се кандидатира за кмет на София. Манолова добави, че има още две години от мандата си и смята да ги изпълни. Манолова се опита да не показва яда си, но водещата Ели Гигова видимо я извади извън релси с редица въпроси за служебния транспорт. Омбудсманът едва сдържаше гнева си.", "date": "2018.11.02", "title": "Манолова бясна, че остава без шофьор: Ще пътувам с влак, Горанов да ми осребрява билетите!"}
{"url": "https://www.faktor.bg/bg/articles/borisov-i-netanyahu-provedoha-rabotna-zakuska-v-rezidentsiya-evksinograd", "text": "Министър-председателят Бойко Борисов и израелският премиер Бенямин Нетаняху проведоха работна закуска в резиденция „Евксиноград“, където по-късно днес ще започне Четиристранната среща на високо равнище между България, Гърция, Румъния и Сърбия, съобщиха от правителствената пресслужба. Премиерът Борисов изрази увереност, че участието на министър-председателя Нетаняху в деня на форума ще се отрази положително не само върху двустранното ни сътрудничество, но също така ще допринесе за развитието на отношенията на Израел с останалите участници в четиристраната среща, както и за развитие на отношенията между Израел и ЕС. Според премиера Борисов е налице отлична възможност да се проведе задълбочен диалог, който е в интерес на целите на многостранната среща - укрепване на регионалната сигурност и стабилност, постигане на свързаност и ускорено икономическо развитие, осигуряване на необходимите енергийни ресурси, привличане на  повече директни чуждестранни инвестиции и чужди туристи. Министър-председателят Борисов изрази удовлетворение, че приятелските отношения между България и Държавата Израел, които по думите му отдавна са придобили характер на стратегическо партньорство, продължават да се развиват възходящо.", "date": "2018.11.02", "title": "Борисов и Нетаняху проведоха работна закуска в резиденция \"Евксиноград\""}
{"url": "https://www.faktor.bg/bg/articles/naematel-vandalski-izsichat-gorata-nad-kamping-chernomorets", "text": "Наемателят на плажа Милен Янков алармира за активно изсичане на гората над къмпинг \"Черноморец\". По думите му теренът е свлачищен и ако не се спре сечта, тонове земна маса могат да погълнат красивата плажна ивица.  И днес работници разчистваха частния терен до самия плаж от изсечените храсти и дървета. От фирмата, която стопанисва земята твърдят, че само почистват частния терен преди да го оградят. Преди да започнат почистването на терена е поискано и експертно мнение от Геозащита.  \"Дали са становище , къде има свлачищна зона и къде няма. Тук има подпочвени води , свлачищната зона се намира в другия край\", твърди представителят на \"Сънрайс Блу Лагун\" Георги Георгиев . Наемателите на плажа обаче са на друго мнение. Твърдят, че са поскали геотехническа експертиза и геолога твърди , че наличието на сравнителна гъста дървесна маса в момента предпазва ската от активизиране на по-големи свлачища , които биха засегнали и застроените имоти в близост  Местните коментират, че на терена ще се строи къмпинг. От фирмата отричат.  Наемателите на плажа са подали сигнал до Районната прокуратура в Бургас, до община Созопол и екоинспекцията. Те настояват прокуратурата да извърши проверка за престъпление от общ характер.", "date": "2018.11.02", "title": "Наемател: Вандалски изсичат гората над къмпинг \"Черноморец\""}
{"url": "https://www.faktor.bg/bg/articles/parlamentarnoto-zasedane-dnes-se-provali", "text": "Народното събрание не събра кворум, за да започне днешното пленарно заседание. В зала се регистрираха 110 народни представители, при необходими 121. \"Колеги, следващата регистрация ще е след 15 минути\", обяви председателят на парламента Цвета Караянчева. Вторият опит за събиране на кворум също се оказа неуспешен. Този път се регистрираха 114 депутати. Третият и последен опит трябваше да бъде след 20 минути. Това е втори случай за тази седмица, при който парламентът изпитва трудности да започне работа. Това се дължи на факта, че опозицията в лицето на БСП и ДПС отказва да се регистрира в зала. Социалистите обявиха, че ще започнат да се регистрират, когато вицепремиерът Валери Симеонов подаде оставка. ДПС от своя страна заявиха, че кворумът е ангажимент на управляващите. И третият, последен опит, за събиране на кворум не успя. Този път в зала се регистрираха 115 народни избраници. \"Колеги, днес няма да има пленарно заседание. Следващото заседание ще е извънредно. Ще се проведе във вторник, от 13 часа\", обяви председателят на НС Цвета Караянчева и удари звънеца.", "date": "2018.11.02", "title": "Парламентарното заседание днес се провали"}
{"url": "https://www.faktor.bg/bg/articles/skopie-gartsiya-shte-bade-nay-blizkiyat-ni-sayuznik", "text": "Възможностите за сближаване между довчерашните противници Македония и Гърция бяха демонстрирани в четвъртък по време на визитата на македонския вицепремиер по европейските въпроси Буяр Османи в Атина, откъдето той летя обратно до Скопие на първия директен полет между двете столица от повече от десет години, пише електронното издание на вестник Kathimerini. Едночасовите полети между Атина и Скопие на гръцките „Егейски авиолинии“ ще бъдат по два пъти в седмицата. „Гърция ще бъде най-близкият ни съюзник и сега пътувам към летището, за да възобновим въздушната връзка, която символизира новото стратегическо партньорство в региона“, заяви Османи след разговора със заместник-министърът на вътрешните работи на Гърция Йоргос Катругалос. Гръцкият дипломат, от своя страна, подчерта, че договора между страните не само ще разреши проблема за името, който тежи и на двете страни, но също „ще стабилизира по-широките Балкани и европейските перспективи на региона“.", "date": "2018.11.02", "title": "Скопие: Гърция ще бъде най-близкият ни съюзник"}
{"url": "https://www.faktor.bg/bg/articles/rumyana-bachvarova-da-gledame-na-valeri-simeonov-i-karakachanov-kato-sluchai-a-ne-kato-personalen-problem", "text": "И ГЕРБ, и по-голямата част от правителството има вече достатъчно опит в управлението и отношенията с коалиционни партньори. Всички знаем, че не е лесно и за едните, и за другите. По случаите с вицепремиерите Валери Симеонов и Красимир Каракачанов....Нека да ги гледаме като случаи, а не като персонален проблем. Институциите показаха, че работят, че могат да намират решения, дори да коства малко повече време. Имам предвид случая с майките на деца с увреждания. Това заяви в ефира на Нова тв Румяна Бъчварова, началник на кабинета на премиера от резиденцията в Евксиноград. Персонализирането на проблемите е интересно за публиката, но по-важна е същността, смята тя.  Касае се за политически решения, които трябва да вземат партиите, които представляват г-н Каракачанов и г-н Симеонов. Правителството работи, правят се стъпки напред, това е важното. Вижда се и по резултатите. Най-ясно се вижда в предложението за бюджет, с увеличенията на възможностите, които се дават и за гражданите, и за по-доброто управление на процесите в държавата, заяви тя..    Непрекъснато надграждаме политическите си отношения. Това е третата среща на Нетаняху и Борисов за последните 4 месеца. Това е показателно за добрите им отношения. Имаме още върху какво да работим за двустранни отношение. Това заяви началникът на кабинета на министър-председателя Румяна Бъчварова в сутрешния блок на Нова телевизия. \"Акцент, който ние искаме да поставим е сътрудничество в областта на технологиите и дигитализацията. Общото между нас е, че искаме най-доброто за страните ни', каза още тя за вчерашната двустранната среща между Бойко Борисов и Бенямин Нетаняху във Варна.  \"Направихме връзки с нашите приятели от Балканите, за да може да работим за по-доброто на страните ни и с държави, които имат същите приоритети\", допълни началникът на кабинета на министър-председателя.  \"Енергийната инфраструктурата е приоритет и за нас, и за Израел\", коментира Бъчварова.", "date": "2018.11.02", "title": "Румяна Бъчварова:  Да гледаме \"случаите\" на Симеонов и Каракачанов като на случаи, а не като на персонален проблем"}
{"url": "https://www.faktor.bg/bg/articles/tsvetanov-shte-prisastva-na-tseremoniyata-po-otkrivane-na-remontiraniya-tsentralen-ploshtad-v-gorna-oryahovitsa", "text": "Председателят на ПГ на ГЕРБ и зам.-председател на партията Цветан Цветанов ще присъства на официалната церемония по откриване на реконструирания и модернизиран площад „Георги Измирлиев“ в Горна Оряховица”. Това съобщиха от пресцентъра на ГЕРБ. Ремонтът е част от мащабен проект за обновяване на градската среда, финансиран по Оперативна програма „Региони в растеж“ 2014 - 2020 г. Церемонията по откриването ще се състои от 13.00 часа на пл. „Георги Измирлиев“ в Горна Оряховица.", "date": "2018.11.02", "title": "Цветанов ще присъства на церемонията по откриване на ремонтирания централен площад в Горна Оряховица"}
{"url": "https://www.faktor.bg/bg/articles/katya-mateva-sled-kato-karakachanov-stana-silov-vitsepremier-spryamo-men-ima-represii", "text": "Катя Матева, бивш директор на дирекция \"Българско гражданство\" в Министерството на правосъдието, която обвини партия ВМРО и Красимир Каракачанов, че се финансират от схеми за издаване на български паспорти, застана пред камерата на бТВ, за да обясни и обоснове своите твърдения.  \"Аз стоя зад сигналите и думите си. Те са подписани от мен. Имам доказателства и те не са от рода на - една жена каза. Сигналите подадох още през 2016 година. В конкретния случай прокуратурата е преценила, че тези доказателства не са достатъчни и не е образувала досъдебно производство. Аз съм подала сигнали и до премиера Бойко Борисов. Не е моя работа да събирам доказателства. В тази държава си има служби, които трябва да се занимават с тази работа. Искам да кажа, че всичко започна през 2013 година. Имам доказателства, че ВМРО и Красимир Каракачанов се финансират от продажбата на българско гражданство. Няма да ги споделя сега в ефир, защото те ще загубят своята тежест. Той е правил и публични такива изказвания. Каракачанов твърди, че неговата кауза е Македония, а за мен каузата е България. Искам да се спазва закона. Точно заради това понесох удари и продължавам да ги понасям\", разказа Матева. В ефир беше излъчен вчерашният разговор с вицепремиера Красимир Каракачанов, в който той заявява, че \"тя е човекът, който стопираше даване на гражданство на македонски граждани, а е давала на етнически турци\" и я обвинява в национално предателство, водещият й зададе въпрос: \"Вие водили ли сте антибългарска политика? И имате ли нещо общо с ДПС? Катя Матева коментира: \"Аз престъпления не съм извършвала. Нямам идея за какво говори Красимир Каракачанов. Натиск върху мен винаги е имало. Аз съм си давала много добре сметка какво правя. Моята цел е да била истината да излезе наяве. След като подадох сигнали навсякъде и до всички компетентни органи, а хората, които са главни участници в тях, започнаха да се издигат и да стават военни министри и вицепремиери, разбрах, че моята цел е обречена. Водила съм една донкихотовска битка. За мен се правят едни внушение, че за издаването на гражданство едва ли не всичко е зависило от мен, а това не е вярно. Кучето е заровено в издаването на удостоверение за български произход. Всичко тръгва оттам. Помолена да коментира и арестите в ДАБЧ, Матева отговори: \"Сегашните арести в ДАБЧ бяха неминуеми.\" Тя отговори и на въпрос с какво се занимава в момента. \"В момента не се занимавам с нищо. Като гледах онзи ден гостуването на г-н Каракачанов, разбрах, че той явно се интересува доста от мен и следи изкъсо какво се случва с мен. Не  е негова работа да знае кога срещу мен е образувано дисциплинарно производство и т. н. В България има закон за личните данни, закон за държавния служител. Иска се лично съгласие, за да се разпространяват данни и от неговото досие. Добил се е по неправомерен начин с тези неща. То всичко е ясно. Няма смисъл да говоря на какви репресии съм подложена. След като Каракачанов стана вицепремиер, спрямо мен се предприеха брутални действия\", заяви Матева.", "date": "2018.11.02", "title": "Катя Матева: След като Каракачанов стана силов вицепремиер, съм подложена на репресии"}
{"url": "https://www.faktor.bg/bg/articles/pediatar-detsa-razhdat-detsa-tryabva-da-ima-podgotovka-na-maykite", "text": "Явно е имало проблем с майката още при раждането. Всички знаем, че след като родилка бъде изписана бива посещавана от експерт, който вижда в каква среда се отглежда бебето. Това заяви психологът Младен Владимиров в сутрешния блок на Нова телевизия във връзка с видеоклипа, който показва пияни жени, разнасящи голо на студа бебе.  Педиатърът прегледал и погрижил се за момиченцето заяви, че изследванията на бебето показали ниска кръвна захар, което е сигнал за недохранване. Майката на бебето дори не е знаела кога е рождената му дата.  \"Крайно време е да имаме единен стандарт какво е отговорен родител. Защото тази майка също се води с отговорен родител според \"Социалните\" в Лозенец\", каза още той. \"Детето е било недохранването, майката не го е и кърмила, но добре че не е, щом е била пияна. Деца раждат деца. Трябва да има подготовка на майките. Социалната работа е много важна\", коментира Огнян Исаев от Ромския образователен фонд.  \"Социалното подпомагане се свежда само до даване на пари, тогава каквито и закони да се напишат, ще продължаваме да виждаме такива случаи\", завърши психологът Младен Владимиров.", "date": "2018.11.02", "title": "Психолог: Деца раждат деца. Трябва да има подготовка на майките"}
{"url": "https://www.faktor.bg/bg/articles/borisov-se-sreshta-s-liderite-na-gartsiya-rumaniya-i-sarbiya-v-evksinograd", "text": "Министър-председателят Бойко Борисов ще бъде домакин на Четиристранната среща на високо равнище между България, Гърция, Румъния и Сърбия. Тя ще се състои в резиденция „Евксиноград“ във Варна, съобщиха от правителствената пресслужба. Премиерите Бойко Борисов, Алексис Ципрас и Виорика Дънчила и президентът на Сърбия Александър Вучич ще обсъдят развитието на съвместните инфраструктурни проекти в контекста на свързаността на Балканите. Фокус на срещата ще бъде и задълбочаването на регионалната стабилност, както и актуални европейски въпроси. По-късно лидерите от формата ще проведат работен обяд, в който ще участва и министър-председателят на Израел Бенямин Нетаняху.", "date": "2018.11.02", "title": "Борисов е домакин на четиристранна среща на високо равнище между Гърция, Румъния, Сърбия и България"}
{"url": "https://www.faktor.bg/bg/articles/oblachno-i-maglivo-no-vse-oshte-toplo-za-sezona", "text": "Днес над страната ще преобладава облачно, а в равнините и котловините и мъгливо време. На отделни места ще превали слаб дъжд. Временно подобрение на видимостта ще настъпва в следобедните часове. Ще духа слаб до умерен вятър от изток-североизток. Максималните температури ще са между 19° и 24°, в София - около 22°, съобщи „Фокус“.  Атмосферното налягане е и ще се задържи по-високо от средното за ноември.  По Черноморието ще преобладава облачно и мъгливо време, като временно подобрение на видимостта ще настъпва в следобедните часове. Ще духа до умерен вятър от изток-североизток. Максимални температури на въздуха и морската вода – 17-18°. Вълнение на морето 1-2 бала.  В планините ще има значителна облачност, но без съществени валежи. Ще духа слаб до умерен югоизточен вятър. Максималната температура на височина 1200 метра около 19°, на 2000 метра – около 13°.", "date": "2018.11.02", "title": "Облачно и мъгливо, но все още топло за сезона"}
{"url": "https://www.faktor.bg/bg/articles/novini/svyat/zapochna-razsledvane-sreshtu-sponsor-na-brekzit-svarzan-s-moskva", "text": "Започнало е криминално разследване срещу един от основните спонсори на кампанията в полза на Брекзит Арън Банкс, пише британският вестник The Independent. Арън Банкс и други водещи про-Брекзит активисти се разследват от Националната агенция по престъпността (НЦА) за подозрения, че са извършили \"многобройни\" престъпления по време на референдума на ЕС. Те бяха предадени на полицията от избирателната комисия, която заяви, че има основания да смята, че са извършени многобройни престъпни деяния, свързани с милиони лири за финансиране за кампанията Leave.EU. Агенцията е започнала наказателно разследване по въпроса. Комисията предположи, че Банкс не е \"истинският източник\" на дарения от 8 милиона лири. Групата вече е глобена със 70 хиляди лири за нередности в разходите. Сред финансираните политици попада и тогавашния лидер на Британската партия за независимост Найджъл Фарадж. Депутатът от лейбъристката партия Дейвид Леми каза: \"Брекзит трябва да бъде спрян, докато не разберем степента на тези [предполагаеми] престъпления срещу нашата демокрация\". В изявление, възраждащо въпросите за финансирането на про-Брекзит групите, избирателната комисия заяви, че смята, че бизнесменът \"не е истинският източник\" на парите. Арън Банкс вече е обект на разследване на НЦА, съсредоточено върху неговите връзки с Русия.", "date": "2018.11.02", "title": "Започна разследване срещу \"спонсор\" на Брекзит, свързан с Москва"}
{"url": "https://www.faktor.bg/bg/articles/pompeo-sasht-e-nadyavat-turtsiya-da-ne-se-ottegli-ot-nato", "text": "Съединените щати се надяват Турция да не се оттегли от НАТО и да остане надежден съюзник на Съединените щати. Това заяви в интервю държавния секретар на САЩ Майкъл Помпео. Стенограма от интервюто е разпространена в четвъртък от Държавния департамент на САЩ. \"Аз не се надявам, че те няма да направят това. Ще бъде тъжно за НАТО, ще бъде тъжно за Съединените щати и, според мен, още по-тъжно за турския народ, ако това се случи.\" - каза той в отговор на въпроса дали бъдещето на Турция, като съюзник на НАТО, се поставя под съмнение. Според него в отношенията на САЩ с Турция е имало труден период, но е имало и области, в които двете страни са постигнали успех. \"Надяваме се, че Турция и президента Ердоган ще разберат, че САЩ е по-добър партньор от Иран, както и че посоката, в която трябва да върви президентът Ердоган - подкрепа за по-близки отношения със Съединените щати, Европа и НАТО и ако можем да постигнем това, тогава Турция може да се превърне в бастион, който ще попречи на САЩ да бъдат заплашени от терористи в региона \", добави Помпео, цитиран от \"Фокус\" . Отношенията между Анкара и Вашингтон от преди известно време са се влошили значително, поради ситуацията около американския пастор Ендрю Брънсън, когото турските власти арестуваха по обвинения във връзки с забранената Кюрдската работническа партия на Турция и \"терористична организация на Фетулах Гюлен. Съединените щати поискаха незабавното освобождаване на Брансън и в тази връзка въведоха редица санкции, които бяха болезнени за турската икономика и предизвикаха отрицателна реакция в Анкара. На 12 октомври съдът на турския град Измир осъди Брансън на три години затвор, но реши да го освободи от ареста, като се съобрази с времето, което е излежал преди разглеждане на делото. Съдът също така вдигна забраната да напусне страната. След освобождаването на Брансън и завръщането му в Съединените щати президентът Доналд Тръмп обяви, че Съединените щати и Турция могат да изградят отлични отношения.", "date": "2018.11.02", "title": "Помпео: САЩ се надяват Турция да не се оттегли от НАТО"}
