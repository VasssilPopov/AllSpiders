{"url": "http://www.faktor.bg/bg/articles/mitnichar-shte-se-stava-bez-test-za-inteligentnost", "text": "Вече няма да има тест за интелигентност при подбора на служители за митниците. Който вече е назначен, но иска да расте в йерархията, ще държи изпит за лидерство, по който да се прецени дали може да организира хора и да взема правилни решения в критични ситуации. Това се предвижда с промяна в наредбата за подбор на митничари, направена от финансовия министър Владислав Горанов, съобщава 24часа. Причините за отпадането на IQ теста е недостигът на кандидати. Трудно се намирали младши експерти в райони, засегнати от демографската криза, както химици и статистици. Много потенциални кандидати се притеснявали от честите проверки и оказване на натиск за канали и нарушения. Досега на “входа” на митницата кандидатите решаваха математически ребуси, а чрез изображения с различни форми се оценяваше пространствената им ориентация.  Вместо тях кандидатите вече ще попълват личностен въпросник за професионална пригодност и тест за интегритет. Оценките не са цифрови, а с две позиции - “покрива” и “не покрива” изискванията. При тестовете за интегритет кандидатите ще отговарят на открити и скрити въпроси, за да се прецени способността им за работа в група. Медията посочва, че тестовете ще са като листовките за шофьорски изпити - във варианти с по 100 въпроса. Изпитният вариант ще се тегли в деня на провеждането му. В тях ще има въпроси за отношението към корупцията и дали биха докладвали за схеми.", "date": "2017.12.17", "title": "Митничар ще се става без тест за интелигентност"}
{"url": "http://www.faktor.bg/bg/articles/novini/svyat/saakashvili-nyama-da-vodi-tayni-pregovori-s-ukrainskite-vlasti", "text": "Бившият грузински президент и бивш губернатор на Одеска област Михаил Саакашвили обеща на митинг в Киев, че няма да води каквито и да било тайни преговори с действащите власти в Украйна, предаде ТАСС, цитирана от БТА. \"Докато съм жив никога няма да търгувам с вашите интереси, да преговарям за пари\", изтъкна той, опровергавайки информация в украински медии, че е написал писмо до президента Петро Порошенко с предложение за \"примирие\". \"Търпимост към корупцията няма да има, задкулисни договорки, с каквито всички са свикнали, от мен никога няма да видите и не очаквайте. Дори ако се опитат да ме убият или ако ме убият\", каза Саакашвили. Той добави, че е готов на преговори с Порошенко или негови представители, но само открито и в присъствието на медиите. Бившият губернатор посочи, че иска да говори с президента за това, как да бъде отстранена олигархията в Украйна. По време на митинга избухнаха сблъсъци между привърженици на Саакашвили и полицията, съобщи агенцията, като се позова на кадри от прякото излъчване на мероприятието във Фейсбук страницата на Саакашвили.", "date": "2017.12.17", "title": "Саакашвили няма да води тайни преговори с украинските власти"}
{"url": "http://www.faktor.bg/bg/articles/novini/balgariya/selo-mladezhko-v-burgasko-e-otkasnato-ot-sveta-rekata-prelya", "text": "Река Младежка в Бургаско преля и откъсна от света едноименното село в сърцето на Странджа. Водите й излезли от коритото, което наложило затваряне на пътя до населеното място, предаде 24часа. \"Асфалтът е залят с 30-40 см. вода, никой да не прави опит да влиза в селото\", предупреди кметът Илиян Янчев До с. Младежка се стига по отбивка от главния път Бургас - Малко Търново. За да се избегнат инциденти със закъсали коли и бедстващи пътници, КАТ е разположи патрул на входа към селото и предупреждава шофьорите да подминават шосето към него. Река Велека също повиши нивото си край село Веселие, но засега няма опасност от наводнения. Заради обилния дъжд под вода се оказа и Средец, но пострадали няма.", "date": "2017.12.17", "title": "Село Младежко в Бургаско е откъснато от света - реката преля"}
{"url": "http://www.faktor.bg/bg/articles/novini/svyat/mariya-zaharova-otnovo-pishe-istoriya-rusiya-nikoga-ne-e-bila-voynstvena-strana", "text": "Русия никога не е била войнствена страна, за разлика от европейските държави, заяви днес във Фейсбук говорителката на руското външно министерство Мария Захарова, цитирана от ТАСС и БТА. Тя казва това в отговор на изявление на британския външен министър Борис Джонсън, сравнил Русия със Спарта. По-рано в интервю за вестник \"Сънди таймс\" Джонсън направи политически паралел, определяйки Атина като аналог на Европа и САЩ, а Русия като прикрита и недоброжелателна страна като антична Спарта, но изтъквайки необходимостта от сътрудничество с Москва. Според Захарова сравнението е некоректно, тъй като олигархията е в основата на устройството на Спарта, а \"човек не може да си представи нищо по-олигархично от Великобритания\".  Говорителката обаче изразява съгласие с мнението на британския първи дипломат, че спорът между Атина и Спарта е отслабил класическа Гърция, от което са се възползвали персите и македонците. По думите й сегашните разпри, посяти от Запада, по-специално тези на европейския континент, отслабват самата западна цивилизация и я правят уязвима пред лицето на заплахи като \"Ислямска държава\". Същевременно беше съобщено, че Джонсън планира да посети идната седмица Москва и да обсъди с руската страна обстановката в Сирия.", "date": "2017.12.17", "title": "Мария Захарова отново пише история - Русия никога не е била войнствена страна"}
{"url": "http://www.faktor.bg/bg/articles/novini/svyat/nay-malko-11-dushi-sa-zaginali-pri-atentat-v-afganistan", "text": "Атентат в Афганистан отне живота на най-малко 11 души, предадоха световните информационни агенции.  Талибаните са ударили постове на военните в южната провинция Хелманд. Те са поели отговорност за атаката. Всички убити са военни. Според властите жертви има и сред терористите, но техният брой не се уточнява.   Същевременно, при самоубийствен атентат в южната провинция Кандахар е загиналата жена, а петима други минувачи са били ранени. Целта е била конвой на международните сили. От мисията на НАТО са съобщили, че няма данни за убити или пострадали военни. Атаката е била извършена с кола-бомба.  Все още никой не е поел отговорност, но вероятно отново талибаните стоят зад нея.  Припомняме че, на 20 ноември 2013 г. с решение на Министерски съвет България потвърди участието си в международната мисия на НАТО за подготовка, съветване и подпомагане на силите за сигурност в Афганистан \"Решителна подкрепа\" с до 110 военнослужещи. Първият български контингент замина за участие в операцията през ноември 2014 г. Той бе съставен от взвод за охрана на летище Кандахар и екипи от съветници и щабни офицери.", "date": "2017.12.17", "title": "Най-малко 11 души са загинали при атентат в Афганистан"}
{"url": "http://www.faktor.bg/bg/articles/putin-blagodari-na-tramp-za-predotvratyavaneto-na-teroristichniya-akt-v-sankt-peterburg", "text": "Руският президент Владимир Путин е провел телефонен разговор с американския държавен глава Доналд Тръмп, за да му благодари за помощта, оказана при предотвратяването на терористичен акт на територията на страната, предава AFP, цитирана от \"Фокус\", като се позовава на официална информация от пресцентъра на Кремъл.  Путин е изказал благодарността си за данните, предоставени от ЦРУ на руската страна, благодарение на които Федералната служба за сигурност на Русия е успяла да разбие клетка на „Ислямска държава“, планираща терористичен акт в Санк Петербург.  Той е обещал да сигнализират на САЩ, ако руските служби получат подобна разузнавателна информаця, която засяга САЩ, предаде Интерфакс. Агенцията припомня, че в петък, 15 декември, седем души бяха задържани по обвинение в планиране на терористичен акт на територията на втория по големина руски град. По време на операцията, службите за сигурност за конфискували голям брой импровизирани взривни устройва, автоматични оръжия, боеприпаси и \"екстремистка литература\".", "date": "2017.12.17", "title": "Путин благодари на Тръмп за предотвратяването на терористичния акт в Санкт Петербург"}
{"url": "http://www.faktor.bg/bg/articles/referendumat-v-dobrudzha-validen", "text": "Добруджа каза „Не“ на добива на природен газ в региона. Референдумът в Генерал Тошево беше иницииран от общинската администрация заради масовите протести, съобщи Нова.  Въпреки лошото време, млади и стари застанаха пред урните, за да гласуват за бъдещето на Добруджа. Искането на фирмата „Русгеоком БГ“ да добива природен газ в региона изкара хората на протести. Местните жители са притеснени, че водата и земята ще се замърсят. „Това е най-важният въпрос, който имаме да решаваме за последните 30 години”, коментира Атанас Атанасов, жител на Генерал Тошево. Малко над 5000 гласуващи са необходими за да бъде признат референдумът за валиден. „Три часа преди края на изборния ден 40-процентната бариера беше премината, така че референдумът ще бъде валиден”, заяви Върбан Върбанов, говорител на ОИК-Генерал Тошево. Интересен факт е, че за този референдум няма регистрирани наблюдатели на вота, отбелязват от медията.", "date": "2017.12.17", "title": "Референдумът в Добруджа - валиден"}
{"url": "http://www.faktor.bg/bg/articles/hilyadi-rumantsi-se-sabraha-na-protest-v-zashtita-na-pravosadieto-v-bukuresht", "text": "Въпреки студа и мокрия сняг, който вали в Букурещ, хиляди се събрат на Площада на победата, където се намира сградата на румънското правителство, за да протестират срещу промените в правосъдните закони, които според тях засягат независимостта на съдебната система, съобщава БТА. Днешният протест е озаглавен \"Редно е да издържим настоящето и да подготвим бъдещето си\" - фраза, която покойният румънски крал Михай Първи използва в своя реч в румънския парламент през 2011 г. Неделните протести се превърнаха в традиция в Румъния, откакто управляващата левоцентристка коалиция даде ход на предложения за промени в правосъдното законодателство, които според критици, ще отслабят борбата срещу корупцията и ще застрашат независимостта на съдебната система. Долната камара на парламента вече одобри няколко законопроекта, които се очаква да минат успешно и в Сената, тъй като управляващата коалиция разполага с комфортно мнозинство. Информационният сайт Зиаре съобщава, че на Площада на победата са се събрали над 1500 души, като продължават да идват хора. В североизточния град Яш протестират над 150 души. В Клуж в Северозападна Румъния протестират около 600, които скандират \"Жалко за пролятата кръв\", визирайки революцията през декември 1989 г., довела до падането на комунистическия режим.", "date": "2017.12.17", "title": "Хиляди румънци се събраха на протест в защита на правосъдието в Букурещ"}
{"url": "http://www.faktor.bg/bg/articles/novini/balgariya/novopostroenite-kashti-v-hitrino-ostavat-prazni-nyamat-akt-16", "text": "Собствениците на разрушените жилища при инцидента в село Хитрино не получиха ключовете от новопостроените си къщи, тъй като все още няма издаден Акт-16 за сградите. Това обясни кмета на населението място Нуридин Исмаил, който присъстваше на курбана във връзка с годишнината от инцидента с влакова композиция в селото, отнел живота на 7 души, предаде „Фокус”.  Молебен бе отслужен от Варненския и Великопреславски митрополит Йоан. Молитва и религиозен ритуал бе извършен и от районния мюфтия Месут Мехмед. Благодарност за съпричастността и помощта за Хитрино към правителството на Бойко Борисов и към цяла България изказа кметът на селото. По думите му 10-те къщи са готови, но все още няма Акт-16. Исмаил посочи, че за една година напълно са подменени 80 покрива и на над 70 къщи е направен частичен ремонт.  Директорът на ГД ПБЗН гл. комисар Николай Николов също присъстваше на курбана. Той изказа благодарности към местните жителите за това, че са били търпеливи и в рамките на 10-дневната операция по овладяване на ситуацията не са допуснали мародерства. Курбанът се състоя в ритуалната зала на село Хитрино. Беше приготвен обяд за над 700 души.", "date": "2017.12.17", "title": "Новопостроените къщи в Хитрино остават празни - нямат Акт-16"}
{"url": "http://www.faktor.bg/bg/articles/novini/balgariya/nankov-ochakva-se-intenziven-trafik-ot-zimnite-kurorti", "text": "С оглед на снеговалежа няма затворени пътища за леките автомобили, временни ограничения има за тежкотоварните. Това каза на брифинг министърът на регионалното развитие и благоустройството Николай Нанков, предаде \"Фокус\". Министърът уточни, че сняг вали в Ловешко, Плевенско, по старопланинските преходи - Шипченски, Троян - Кърнаре, Петрохан. \"Колегите информираха, че и в Родопите дъждът е преминал в сняг. Към момента е създадена необходимата организация. За леки автомобили няма затворени участъци от републиканската пътна мрежа, с оглед на снеговалежа\", обясни Нанков. \"Имаме частично ограничени участъци, временно някои старопланински проходи, за тежкотоварни автомобили. За над 12 тона е ограничено движението в прохода Троян Кърнаре, по пътя Рибарица - Шипково. Беше ограничено временно движението за тежкотоварни автомобили в Предела, по пътя за Банско, с оглед възможността за по-добро почистване от поддържащите фирми\", добави той. По думите му днес се очаква интензивен трафик от зимните курорти, основно от Банско, в посока София. \"На АМ \"Струма\" също имаше обилен снеговалеж в следобедните часове, колегите се справиха\", каза още регионалният министър. \"Има няколко инцидента с леки и тежкотоварни автомобили в рамките на денонощието. Единият е малко по-тежък, който ограничи движението на 347 км на АМ \"Хемус\" в района на Шумен. ТИР е препречил пътното платно, минал е през мантинелата. Там има временна организация на движението. Имаше лека катастрофа между Кресна и Симитли\", допълни Николай Нанков.", "date": "2017.12.17", "title": "Нанков: Очаква се интензивен трафик от зимните курорти"}
{"url": "http://www.faktor.bg/bg/articles/politika/hlyab-i-pasti/the-new-york-times-sledite-na-kremalskata-dezinformatsiya-ot-spin-do-falshivite-novini-na-putin", "text": "Л Корените на интригата  с антиамериканската кремълска дезинформация са от времето на Студената война, и са свързани с произхода на болестта СПИН. Този заговор беше разобличен от администрацията на Роналд Рейгън и сега служи като христоматиен пример за руска дезинформация в глобален мащаб. „Следите на руската дезинформация могат да бъдат открити от двете страни на Атлантика“, заяви пред Конгреса през ноември бившият съветник на Пентагона, професорът от университета „Джорджтаун“  Марк Р. Джейкъбсън. „Независимо дали става дума за Brexit или американските избори, руската пропаганда продължава да заразява социалните мрежи. И ние виждаме   също както по времето на Студената война“, каза Джейкъбсън. Дезинформационната кампания от 80-те години, наречена от източногерманското разузнаване „Операция „Инфекция“, се е състояла в разпространяването на конспиративната теория, че вирусът причиняващ СПИН се е появил в резултат на експерименти с биологично оръжие, извършвани от САЩ. По онова време болестта поразява предимно мъже хомосексуалисти и заради бавната реакция на администрацията на Рейгън, в гей-обществото се засилват подозренията, че за появата на вируса са отговорни американските власти. „КГБ се „хвана“ за това и добави нов щрих, сочейки конкретното място, където е „създаден“ вирусът: Форт-Детрик в щата Мериленд (изследователски център, където през 50-те и 60-те години наистина са извършвани опити с биологично оръжие)\", разказва Дъглас Селвидж, директор на проект за проучване на архивите на ЩАЗИ. Кампанията на КГБ започва с анонимно писмо, публикувано най-напред в един малък вестник – „Патриот“, излизащ в Ню Делхи, Индия, а по-късно става ясно, че вестникът е получавал съветско финансиране. Писмото е публикувано през юли 1983 година със заглавие: СПИН може да завладее Индия: тайнствената болест е предизвикана от американски експерименти. В писмото се твърди, че произходът на вируса е Форт-Детрик. „Изборът на вестника е внимателно обмислен. Вестникът не е свързан директно със СССР, освен това е англоезично издание, лесно достъпно за глобалната аудитория“, смята специалистът по военно разузнаване Томас Богардт.  коментира Богардт. По думите му, сценарият е бил прост, но ефективен: да се открие в западното общество вътрешен раздор, да се насочи вниманието към несъответствията и двусмислиците в новините, да бъдат напълнени със смисъл и „да се повтаря, да се повтаря, да се повтаря“. Насоката на кампанията е определена в служебно писмо изпратено от ЩАЗИ до българското разузнаване през септември 1985 година. Според формулировката на източно германското разузнаване, целта е „да бъде създадена на Запад изгодна за нас гледна точка: болестта е резултат от излезли от контрол тайни опити на американското разузнаване и Пентагона с нови видове биологично оръжие“. Месец по-късно съветската „Литературная газета“ публикува статия със заглавие „Паника на Запад или Какво се крие зад сензацията около СПИН“.  В статията е публикувана напълно правдива информация поотделно за вируса и за Форт-Детрик, но двете точки са съединени с помощта на публикацията на индийския „Патриот“, цитирана от „Литературная газета“. Статията привлича вниманието и версията и е повторена от различни издания в целия свят, включително Финладния, Кувейт и Перу. Телевизия CBS, афроамериканската преса в САЩ, изданията на сексуалните малцинства, критикуващи ЦРУ и крайнодестния кандидат за президент на САЩ Линдън Ларуш – всички те се включват в разпространяването на конспиративна теория. (Макар, че Ларуш обвинява Съветския съюз, че използва СПИН като оръжие). На версията създадена от КГБ се позовава и бившият президент на ЮАР Табо Мбеки, когато в началото на 21 век се отказва от програмата за лечение на СПИН с помощта на антиретровирусни средства, което води до криза в здравеопазването. А хип-хоп-изпълнителят Кание Уест в две свои популярни песни споменава конспиративната теория: „И аз знам, че правителството е създало СПИН“. Същата тактика може да бъде проследена и в последните години. Домораслата конспиративна теория, че Барак Обама не е роден в САЩ и следователно няма право да се кандидатира за президент, беше подхваната от руските държавни медии, а по-късно на нея започнаха да се позовават крайно-десните издания.  Скандалът, известен като „Пицагейт“ — безпочвените обвинение към Джон Подеста, ръководител на предизборния щаб на Хилари Клинтън, че е създател на педофилски бордей във вашингтонска пицария, по същия начин беше разпространен и популяризиран от руските тролове в социалните мрежи. Селвидж смята, че такива конспиративни теории са използвани от руските „информационни войници“ създавайки „оптимална операционна среда“. Джейкъбсън сравнява кампанията за СПИН с фалшивите акаунти с руски произход и кампаниите, които паразитират на популярността на движението Black Lives Matter (Животът на черните има значение) и засилваха междурасовото напрежение през 2016 година. „Туитър-ботовете, с помощта на които по време на миналогодишната президентска кампания организираха   сега са трансформирани в „киборг“-акаунти, в които се съчетават автоматичното и ръчното управление“, казва изследователят на компютърната пропаганда от Оксфордския университет Саманта Брадшоу.  Такива акаунти се откриват по-трудно, но те също се „залавят“ с въпроси, разделящи обществото и продължават да вбиват клин. „Главното е, че те не просто лъжат, а увеличават количеството лъжа. И колкото повече се увеличава количеството на историите, толкова по-абсурдни стават те“, смята Брадшоу.  Тя посочва и първия случай на дезинформация в социалните мрежи, когато ползвателите на Туитър и Фейсбук започват да разпространяват теории за изчезването на малайзийския Боинг MH370. Слуховете варират от стихийно бедствие до изчезнал още през ВСВ батальон, който изведнъж се материализирал и свалил самолета. Версиите за другия свален малайзийски Боинг MH17 пък достиган дори до  но бил свален грешен самолет. „Задачата не е да бъдат убедени хората, че съществува батальон останал от Втората световна война до днес, а да бъде предизвикано недоверие към медиите, които не успяват правилно да обяснят събитията“, казва Брадшоу. В случая с дезинформационната кампания от 80-те години доводът, че произходът на болестта СПИН е неизвестен се оказал изгоден за конспиролозите. Източногерманският биолог Якоб Зегал, участващ в съветската кампания хваща растящите съмнения във версията, според която вирусът е преминал към човека от африканските зелени маймуни. В интервю за лондонския „Сънди експрес“ през 1986 година той нарича версията „смехотворна“ и обвинява американската държава, че я разпространява като прикритие за вината си. Но към 1987 година СССР губи интерес към кампанията, която не е приета от московската научна общност. Държавният секретар на САЩ Робърт Шулц упрекнал тогавашния съветски лидер Михаил Горбачов за разпространяването на „някакви небивалици за СПИН“. Горбачов заповядва на КГБ да спре да разпространява конспиративната теория, а след разпадането на комунистическия блок  бивши съветски разузнавачи признават, че са се занимавали с тази кампания за дезинформация. „Такива „активни мероприятия“ може и да носят тактически успех, но в стратегически план се провалят. В случая със СПИН съветските спецслужби бяха принудени да се откажат. Но що се отнася до намесата в американските избори, ако целта на Кремъл беше да получи американска администрация настроена да свали санкциите срещу Русия, по същество се получи резултат противоположен на желаното“ смята Селвидж.  „Методите използвани от руснаците за дезинформация са примитивни, но те работят: Нахвърляйте повече мръсотия, все нещо ще се залепи“. И те са усвоили това. Това не им помогна да спечелят Студената война, но подкопа доверието към западните и американските институции“, коментира Богардт.", "date": "2017.12.17", "title": "The New York Times: Следите на кремълската дезинформация - от СПИН до фалшивите новини на Путин"}
{"url": "http://www.faktor.bg/bg/articles/otkriha-martvo-8-godishno-momiche-v-momchilgrad", "text": "8-годишно момиче е открито мъртво от майка си в Момчилград. Според непотвърдени данни то е било със залепена с тиксо уста, пише \"24 часа\". От полицията и от прокуратурата отказват каквато и да било информация по случая. Детето живеело в апартамент в центъра на града с майка си, която работела на смени в местно предприятие. Тя открила трупа на детето, когато се върнала от нощна смяна.  Бащата на момичето работел в чужбина. Семейството има и по-голям син, който живеел в Турция.", "date": "2017.12.17", "title": "Откриха мъртво 8-годишно момиче в Момчилград"}
{"url": "http://www.faktor.bg/bg/articles/petak-13/rusiya-pomaga-na-diktatori-s-orazhie-i-armiya-sreshtu-tehni-teritorii-i-glasovete-im-v-oon", "text": "През последните 10-15 години, въпреки надеждите на Запада, Русия се отказа от пътя на демократичните промени, обявени в постсъветския период. Тя отново се върна назад към тоталитаризма. В същото време, изпълненият с носталгия по геополитическото влияние на СССР режим на Владимир Путин, пое курс към идеологическо противопоставяне на западните демократични ценности. Той реши да   За тази цел криминалните руски елити съживиха старите съветски методи за „диктат на световната революция“ и ги изпълниха с нови съвременни възможности: свободата на словото се превърна във вратичка за тровеща пропаганда и дезинформация по цял свят; руски граждани, завербувани от специалните служби и кадрови „отпускници“ станаха силово крило за започване на граждански войни в съседни държави; корупцията и шантажът се превърнаха в основен инструмент за дестабилизиране на ръководствата на страните – жертви на руските интереси. Но най-интересен е примерът  за хибридната стратегия на Русия по оказването на особени услуги на диктатори в различни точки на света. Разбира се, не безвъзмездно. Алгоритъмът за постигане на руските планове за геополитическо влияние е съвсем прост – да се създаде управляем хаос, да се възбуди конфликт или да се разпали затихваща гореща точка в страна, управлявана от диктатор. Идеално е ако лидерът е попаднал под санкциите на Запада за многобройни военни престъпления или за нарушаване на правата на човека. Тоест, той не очаква помощ от демократичните държави, а в случай на вълнения в обществото и клатене на „трона“, той охотно ще приеме предложение от страна на Русия, от което после няма да може да се откаже. Да се въведе войска, да се изпратят самолети, кадрови военни или ЧВК, обединени с ГРУ или ССО на РФ — това вече е въпрос на техника. «Договорът е подписан с кръв», на практика в буквален смисъл, тъй като руското оръжие и армия помага на диктатора да подави жестоко протестите, а за защитата, след това идва ред да се разплаща със земя и гласове. Земя, под окупацията на военни бази и даване на глас с лобиране за интересите на Русия на международната сцена. Така диктаторът се превръща в   Той вече е готов на всичко. Готов е да отстъпва на руснаците територии за дългосрочно безплатно ползване. Готов е да гласува в ООН срещу резолюции, осъждащи агресията на РФ в Донбас и превземането на Крим. Готов е да лобира за интересите на Русия във всички сфери на дейност. Ако САЩ и ЕС се осланят на демократичните общества, то Русия – точно обратното, залага на диктатори и знае от какви предложения и от какви условия те няма да могат да се откажат. РФ вече прокара посочените методи в Сирия, частично ги реализира в други съседни държави, окупирайки част от тяхната територия. За това Русия отдавна трябваше да е лишена от правото си на вето в Съвета за сигурност към ООН, да бъдат приети съответните резолюции, да се усилят санкциите, да бъде изключената от системата SWIFT и да се действа по-твърдо спрямо агресора. Радикално? Путин ще нападне? Но докато световната общност се стреми да избере начини за меко въздействие върху Кремъл, самият Кремъл не се притеснява от никакви методи и продължава пълзящата окупация, нарушавайки всички възможни договори. Войната на Русия не е само срещу Украйна, това е война срещу целия демократичен свят.", "date": "2017.12.17", "title": "Русия помага на диктатори с оръжие и армия срещу техни територии и гласовете им в ООН"}
{"url": "http://www.faktor.bg/bg/articles/obshtestvo/zakon-i-red/momiche-na-7-godini-beshe-otkrito-ubito-v-momchilgrad-obnovena", "text": "8-годишно момиче беше открито мъртво в апартамента на семейството му в центъра на Момчилград. Детето било открито в неделя сутрин от майка му. Тя работела на смени в местно предприятие, което се намира на 10-ина километра от Момчилград, съобщи 24часа. Майката се прибрала от нощна смяна между малко след 7,00 часа. Малко след подадения сигнал на спешния телефон 112 в жилищния блок \"Слава\", който се намира в идеалния център на Момчилград, пристигнал екип на Бърза помощ. Медиците констатирали смъртта на момичето и извикали полиция. \"По случая образувано досъдебното производство по чл. 116 от Наказателния кодекс за умишлено убийство на малолетно лице. На този етап не мога да кажа каква е причината за смъртта. По случая е назначена тройна съдебно-медицинска експертиза, но вещите лица все още не са се произнесли\", обяви окръжният прокурор на Кърджали Желязко Стефанов. Той не пожела каже и дали в апартамента е проникнато чрез взлом и дали жилището е било обект на грабеж. \"Работим по всички възможни версии за автора на деянието\", каза още окръжният прокурор. Той не пожела да коментира и слуховете, че от семейството на момичето е имало подадена жалба в полицията срещу съсед за тормоз. Желязко Стефанов също отказа да потвърди или да отрече мълвата в града, че детето е било открито със залепена с тиксо уста. През целия ден блокът, в който се намира апартамента на семейството на детето, беше отцепен с от полиция. Входът беше ограден с полицейска лента, а пред него патрулираха полицаи. Те не допускаха хора да излизат или да влизат. С часове криминалисти извършваха оглед на апартамента и разпитваха съседи. Полицаи обхождаха района около жилищния блок и оглеждаха дори и кошчетата да смет. Заради тежкият случай изходите на Момчилград бяха блокирани от полицейски патрули. Те проверяваха документите на всички влизащи и излизащи от града. Жителите на Момчилград бяха шокирани от трагедията. В градчето се говореше, че на тръгване от апартамента в събота вечер майката заключила външната врата на апартамента с едно завъртане на ключа. На сутринта й направило впечатление, че се наложило да превърти ключа два пъти. Близки разказваха, че преди месец момичето било загубило ключовете си. Детето и майка му живеели сами в апартамента. От 5-години бащата на момиченцето работел в Белгия. Семейството имало и по-голям син, който от няколко месеца живеел в Истанбул. Според близки детето не оставало само в семейното жилище. Когато майката била нощна смяна в апартамента идвала бабата, която живеела в село близко до Момчилград. Преди няколко дни обаче възрастната жена заминала за Турция, за да посети болната си сестра.", "date": "2017.12.17", "title": "Момиче на 7 години беше открито убито в Момчилград (обновена)"}
{"url": "http://www.faktor.bg/bg/articles/politika/hlyab-i-pasti/mezhdu-izrael-i-palestina-ne-mozhe-da-ima-mir-bez-ednata-strana-da-se-pochuvstva-pobedena-i-unizena", "text": "Вече сто години евреите се борят, за да установят своя държава в Близкия изток. През цялото това време основната цел на арабите е да не допуснат това да се случи. Няма средно положение между тези две цели. Компромисът е невъзможен, защото всяко териториално споразумение, което признае правото на Израел да съществува, ще се приеме от безброй палестинци, араби и мюсюлмани като унизително поражение! А Израел е убеден, че каквито и отстъпки да направи, заплахите към държавата не само, че няма да изчезнат, но ще се увеличат, защото   без да отслабят решимостта на тези, които се стремят към неговото унищожение. Често израелците питат палестинците: „Защо не обявихте Източен Йерусалим за столица на Палестина, преди 1967 г. когато градът беше под арабски контрол?“ , или „Защо, когато се изтеглихме от Ивицата Газа, използвахте областта за да ни обстрелвате с ракети?“ Единственият отговор, даван от палестинците е: „А вие какво правите тук изобщо? Това не е вашата земя!“ На което обикновено израелците отвръщат, че тя е тяхна от хилядолетия... и разговорът губи смисъл.  Израелците не могат да обявят, че предците им, преди 2-3-4 поколения са направили огромна грешка, като са се заселили в земите на някогашното израелско царство и създали Държавата Израел. Палестинците от своя страна не могат да обявят, че предците им преди 2-3-4 поколения са направили колосална грешка, когато не са приели предложението на ООН да създадат „арабска“ държава в съседство с Израел, че не са направили такава по някое време до 1967 г., а и че сега, трябва да приемат това, което им се предлага и да оставят Израел на мира. Изричането на подобни заявления биха сринали основите на идентичността на всеки от двата народа. Очертава се битката между тях да е на живот и смърт. Не може да има мир без едната страна да се почувства победена и унизена.  Поддръжниците на решението на президента Тръмп да признае Йерусалим за столица на Израел подчертават, че той единствено е констатирал реалността. Израел съществува и контролира Йерусалим. Противниците му няма да го унищожат. Трябва да седнат сериозно на масата и да преговарят за мир. Само че от палестинска страна това означава да преговарят за условията, при които ще признаят своето историческо поражение. Проблемът на Израел и на американския президент е, че дори мнозинството от палестинците да са уморени от статуквото и да са готови да приемат „каквото им се предлага“, прекалено много други фактори – от иранския аятолах, през турския президент, та до лидерите на групировки като Хизбула и Хамас, нямат   Ясното обвързване на Съединените щати с Израел им дава шанс да отворят нов фронт на конфронтация с Америка около кауза, която в Близкия изток им носи популярност, без самите те да плащат никаква цена! Нерешимият локален конфликт между израелци и палестинци може да се превърне в гореща точка на далеч по-голям „цивилизационен“ конфликт, от който Европа трудно може да избяга, призовавайки за „решение, чрез две държави“, защото, както вече стана дума, в очите на милиони араби и мюсюлмани това означава капитулация.  Но как се стигна до това страховито противопоставяне? Когато преди сто години британските войски, под командването на генерал Аланби завземат Йерусалим, градът е свещено място за евреи, християни и мюсюлмани и дестинация за безброй поклоннически пътувания. Той е център на малък санджак, в периферията на Османската империя, но не е столица на нищо. По това време не са съществували нито израелци, нито палестинци. Разбира се по света е имало милиони евреи и араби, но това са били обтекаеми и силно фрагментарни идентичности. Библейският Иврит и кораничният Арабски са „мъртви“ езици, ползвани за богослужение в синагоги и джамии. Из широките простори на Близкия изток се говорело на множество арабски диалекти, които понякога са били трудно разбираеми помежду си, но писменото слово било ограничено до свещения език, на който не говорел никой. Отделните племена и кланове говорещи на съвременни арабски диалекти не демонстрирали особена привързаност помежду си. И макар не всички да приемали, турския султан за халиф (наследник на пророка), не е съществувал проект за „общоарабска държава“. Още по-малко на някого му е хрумвала идеята за палестинска държава. Част от местната арабска интелигенция бленувала за създаване на независима „Сирия“, която да обхване целия регион.  През Първата световна война англичаните обещават на разбунтувалите се араби формирането на голяма „арабска“ държава, но в същото време обещават и на евреите създаването на тяхна „родина“ в Палестина. След войната, както великите сили често правят, британците не спазват нито едно от тези сови обещания! Мнозинството от населението на формирания британски „мандат“ Палестина може да се определи като „арабско“ – то включва както мюсюлмани, така и християни. Но освен малката традиционна еврейска общност, са се появили и нови еврейски заселници. Как и защо са попаднали те в този затънтен и размирен регион? Векове наред милиони евреи живеят в различни страни, говорят на различни езици (Идиш, който е производен на немския, Шпаньолски – който е производен на испанския и юдио-арабски – семитски език говорен от евреите в Йемен). В Западна Европа все повече евреи говорят единствено националните езици на страните си. Дали безбройните еврейски общности пръснати по света са биологични потомци на евреите живели в античен Израел, или става дума за хетерогенни групи приели еврейската вяра, е спор, в който малцина историци постигат съгласие.  През 18 и 19 век в много части на света започва да се утвърждава съответното национално самосъзнание. Доминира идеята, че държавите не принадлежат на техните владетели, а на съответните народи, които от своя стана са дълговечни колективни субекти. Дали местните евреи са част от съответните нации? Този въпрос често е предизвиквал остра полемика. Постепенно в Англия, във Франция, в Америка и т.н. той получава положителен отговор. Евреите може да не вярват, че Христос е Спасител, но иначе са обикновени англичани, французи, или американци. Колкото по на изток се отива, толкова по-често отговорът добива отрицателен оттенък. По време на Берлинския конгрес руският външен министър убеждава английския си колега, че в Англия евреите можело да са уважавани търговци, но в Румъния, както и   Към началото на 20 век еврейските общности в Русия (и не само там) са подложени на гонения и погроми. Хиляди от тях поемат към Западна Европа, или към Новия свят. Но в Западна Европа, за свое учудване те рядко срещат съпричастност от страна на местните евреи. Т.н. „западни евреи“ постигнали успех в своята интеграция в съответните общества обикновено полагат огромни усилия, за да се разграничат от новодошлите „източни евреи“.  В страни като Германия и Унгария доминира представата, че за да се интегрират, евреите трябва да се „асимилират“, най-вече като приемат християнската вяра. Мнозина постъпват точно по този начин, но това е епохата, когато религиозните вярвания изпадат в криза и се наблюдава възход на всякакви псевдонаучни теории. За техните апологети покръстеният евреин си остава евреин! Чуждо, дори опасно тяло в тъканта на нацията.  Така в началото на 20 век, предимно в Източна Европа протича взривоопасен процес. Колкото повече разнородните поданици се интегрират в нации, толкова повече местните евреи чувстват, че не им е там мястото. (В това отношение България по-скоро е благородно изключение). Сред европейските народи изкристализира и един „народ без земя“. Когато след Първата световна война Америка рязко се затваря за имиграция и особено след възхода на нацизма, за много предимно източноевропейски евреи няма друг избор, освен да потърсят   за себе си. (След Втората световна война в някаква степен подобна е участта на близкоизточните евреи).  Сред еврейската интелигенция идеята за събиране на евреите в еврейска държава е била разисквана още през 19 век. Обсъждани са различни локации в Америките, в Африка, в Австралия... Но в ерата на националния романтизъм, се налага идеята, че евреите трябва да се върнат в земите откъдето, според вярванията, са дошли техните предци. В земята на някогашното царство Израел.  Както стана дума по същото време сред арабската интелигенция битуват различни идеи за устройването на Близкия Изток, но в крайна сметка границите биват определени предимно от европейците. С едно важно изключение. До Първата световна война Османците контролират крайбрежията на Арабския полуостров, но във вътрешността му живеят племена почти без държавно устройство. В суматохата на разпада на империята, един племенен главатар Ибн Сауд овладява свещените за всички мюсюлмани градове Мека и Медина и създава държава, която скромно кръщава на себе си. Саудитска Арабия. Никой друг не получава независимост.  Сирия – дотогава по-скоро концепция за обширна област, е орязана и превърната във френски мандат. Французите отделят от областта по-голямата част от крайбрежието, където религиозното многообразие е най-голямо, но по онова време преобладават християните маронити и наричат новото формирование „Ливан“ (по името на една от планините). Англичаните от своя страна отделят земите на мандата Палестина, които лежат на изток от реката Йордан и предават областта на Хашемитската династия, управлявала град Мека по времето на Османската власт, но наскоро прогонена от фамилията Сауд. Новата прото-държава е наречена Трансйордания (Зад река Йордан), а по-късно Йордания. Плановете на Лондон за Палестина се менят през годините. В началото те подкрепят заселването на евреи, по-късно когато броят на бежанците от Европа нараства неимоверно, се опитват да спрат процеса. Еврейските заселници формират съпротивително движение, което прибягва до тероризъм, включително и взривяването на английския хотел „Цар Давид“ в Йерусалим“. Арабите от своя страна вдигат бунтове и въстания, но основното им искаме е   Все още сред тях няма ясна идея за изграждане на ‚палестинска“ държава, особено със столица Йерусалим. Някои още мечтаят за „голяма“ Сирия, други за нещо като обявената по-късно от египетския президент Насър „Обединена Арабска Република“ . Когато след Втората световна война британците решават да се изтеглят, евреите обявяват своята държава Израел, но арабите не обявяват арабска държава в Палестина. Те не приемат проекта на ООН за подялба на бившия британски мандат и армиите на шест от тях се опитват да унищожат Израел. Еврейската държава побеждава, но арабските страни не се отказват от своето намерение и след 1949 година, когато се установяват т.н. граници „отпреди 1967 г.“ През тези междинни 18 години Йордания анексира „Западния бряг“ (включително и Източен Йерусалим), а Египет окупира Ивицата Газа (без ясна концепция какво да прави с нея), По време на съдбоносната война от 1967 г. Израел напада превантивно струпаните по границите му армии на Египет и Сирия, но предупреждава Йордания да стои настрана. Крал Хюсеин обаче, напада Израел и след поражението арабите губят източната част на светия град. На това поредно поражение Арабската лига отвръща с   не на преговорите с Израел, не на мира с Израел. Няколко американски президенти полагат огромни усилия, за да разбият този негативен консенсус и последователно Египет и Йордания сключват мир с Израел. Това става възможно защото Израел връща Синай на Египет, а Хашемиотското кралство се отказва от претенциите си за Западния бряг и Източен Йерусалим. Но по това време в Иран се провежда ислямска революция, която слага край на приятелските отношения, които Израел е поддържал с шаха. Аятолах Хомейни обявява Израел за държава враг на исляма! През тези десетилетия текат и други процеси. Укрепва идентичността на палестинците, които престават да бъдат просто „местните араби“, и се превръщат в ясно осъзнат народ. Може да се каже, че от всички арабски народи, палестинската идентичност днес е най-не обтекаема и най-слабо фрагментарна на религиозна, или племенна основа (при все, политическите неразбирателства между групировките Фатах и Хамас, които управляват Автономните райони около Рамала и съответно Ивицата Газа да са значителни).  Ако утвърждаването на Израел е най-голямото поражение за арабите, то консолидацията на палестинския народ е най-голямото поражение за Израел. Надеждите на неговите основатели, че децата на изместените от войните палестински араби ще отраснат като сирийци, египтяни, или йорданци не се оправдаха. Днес   който е приблизително равен на брой с израелския, който няма друга земя, освен тази която днес е почти изцяло контролирана от Израел. Този народ не може да формира жизнеспособна държава единствено на територията на Палестинската автономия и на Ивицата Газа. Дори да получи всички територии в границите до 1967 година, малко вероятно е враждебните действия към Израел да спрат. А точно това предположение прави израелците несговорчиви.  Непосредствено след 1967 година израелските лидери разглеждат „окупираните територии“ като чип, с който ще заплатят за постигането на мир. Но след като Арабската лига отвръща с „Трите НЕ-та“ следващото поколение управници на Израел започват да привиждат в Западния бряг - Юдея и Самария – свещени земи, които трябва да бъдат заселени от евреи... завинаги. Те обявяват Йерусалим за вечна и неделима столица на Израел. Щом така и така няма да има мир, поне Израел да си гарантира сигурност. През 70-те и 80—те години се извършва масово строителство на еврейски селища в „окупираните територии“. Стотици хиляди израелци са родени и израснали в тях. Все пак началото на 20 век Израел предлага   но предложението е отхвърлено от палестинските лидери.  При второто си идване на власт премиерът Нетаняху изглежда се е отказал от идеята за „земя срещу мир“ и демонстрира, че ще се бори за победа. Настоява палестинците да приемат, че са загубили битката и да приемат реалностите на терена. Но не по-малка реалност е съществуването на палестинският „народ без земя“, който също няма да изчезне и чиято отчаяна кауза ще бъде използвана от противниците на Запада.", "date": "2017.12.17", "title": "Между Израел и Палестина не може да има мир без едната страна да се почувства победена и унизена"}
{"url": "http://www.faktor.bg/bg/articles/novini/balgariya/na-magistralite-hemus-i-trakiya-vali-snyag-magla-na-prohoda-shipka", "text": "Пътната обстановка в страната е усложнена поради валежите от сняг и дъжд, на места видимостта е намалена поради мъгла, съобщиха от АПИ.  Настилките са мокри, а по усойните и планински райони - частично заледени и обработени. Сняг вали в областите Перник и Кюстендил, на прохода Петрохан, при Троянския проход, Шипково-Рибарица и в районите на Владая, Костенец-Боровец, Железница, Ярема, Сливница, Драгоман, Витинска река - Топли дол, както и по автомагистралите \"Хемус\" и \"Люлин\". Поради мъгла видимостта е намалена до 50 метра в района на прохода Шипка и в районите на Стара река - Сливен и Котел - Ичера - Сливен. Вятър духа в областите Кърджали, Силистра, Разград, Търговище, Добрич, Сливен, Видин и Шумен", "date": "2017.12.17", "title": "На магистралите „Хемус“ и „Тракия“ вали сняг, мъгла на прохода Шипка"}
{"url": "http://www.faktor.bg/bg/articles/novini/balgariya/idvat-stud-i-snyag", "text": "След започналото тази нощ застудяване и през деня валежите ще продължат, като значителни количества дъжд ще има в крайните югоизточни райони. С понижаването на температурите, още преди обед, дъждът във високите полета на Западна България и Предбалкана ще премине в сняг, а по-късно през деня и на повече места в Северна България. В края на деня валежите се очаква да спрат. Жълт код за валежи е обявен в четири области на страната - Бургас, Ямбол, Хасково и Кърджали. В южните райони на областта количеството на валежа ще достигне около и над 20 л/кв.м. Следобед валежите от запад ще започнат да спират. Сутрешните температури ще са предимно между 3 и 8 градуса, към 14.00 ч. ще са между 1 и 6 градуса, малко по-високи ще са в югоизточните райони. В планините ще е облачно с валежи от сняг, преди обед в по-ниските части - от дъжд. По високопланинските проходи ще има условия за навявания. По-късно следобед от запад валежите ще спират. Ще духа до умерен северен, по най-високите части - все още западен вятър. На височина 1200 м температурата ще е около 1 градус, на 2000 м - около минус 4 градуса, но ще се понижават. Над Черноморието ще е облачно, с валежи от дъжд, по-интензивни в часовете около и преди обед. Ще духа слаб до умерен северен вятър и с него температурите ще се понижават, към 14.00 ч. ще са 5-6 градуса в северните до 9-10 градуса в южните райони.", "date": "2017.12.17", "title": "Идват студ и сняг"}
{"url": "http://www.faktor.bg/bg/articles/nauka/pentagonat-prizna-che-v-prodalzhenie-na-godini-e-razsledval-signali-za-nlo", "text": "Министерството на отбраната на САЩ потвърди, че от 2007 до 2012 г. е съществувала програма, проучваща неизяснени феномени във въздуха, предаде ДПА, цитирайки информация на вестник \"Ню Йорк таймс\", съобщи БТА. С бюджет от 22 милиона годишно, програмата за идентифициране на технологично развити аерокосмически заплахи е проучвала неидентифицирани летящи обекти (НЛО), за каквито често съобщавали военни пилоти. Според описанията на летците, тези обекти превъзхождат по възможностите си всякаква въздушна техника, на въоръжение в САЩ и други страни. Освен това, понякога тези апарати \"нарушават дори законите на физиката\".  В същото време, както твърди един от бившите служители на Конгреса на САЩ, в Пентагона не са си били поставили задача да намерят доказателства за съществуването на извънземни. На първо място те се опасявали, че НЛО може да се окажат последни военни разработки на Русия или Китай. По данни на вестник \"Ню Йорк таймс\" Луис Елисондо, ръководил програмата от основаването й, е заявил, че тя е продължила и след спирането на финансирането през 2012 година. Елисондо напусна Пентагона през октомври тази година.", "date": "2017.12.17", "title": "Пентагонът призна, че в продължение на години е разследвал сигнали за НЛО"}
{"url": "http://www.faktor.bg/bg/articles/novini/balgariya/referendum-za-dobiva-na-priroden-gaz-se-provezhda-v-obshtina-general-toshevo", "text": "Референдум за добива на природен газ ще се проведе в община Генерал Тошево. Той е във връзка с инвестиционното намерение за изграждането на 41 сондажа в землищата на 18 населени места в региона, предаде БНР. Над 13 хиляди са жителите, които имат право на глас. Те ще отговарят на въпроса дали са съгласни Община Генерал Тошево, чрез Общинския съвет или кмета, да одобрява устройствени планове за добив и преработка на подземни природни богатства. Решението за референдума беше взето от Общинския съвет в Генерал Тошево на 1 ноември след редица протести на местното население срещу исканата 35 годишна концесия за добив на природен газ от находище „Спасово“, блок „Добрич“. Граждоните ще дадат своя глас в 47 избирателни секции. Изборният ден е започнал в 7.00 часа и ще продължи до 20.00 часа. За да бъде валиден вотът, участие трябва да вземат не по-малко от 5300 души. 50 на сто плюс един глас трябва да отговорят с „ДА“, за да е изпълнена целта на референдума. На всеки три часа ще бъдат изнасяни междинните резултати за броя гласували, информират от Общинската избирателна комисия.", "date": "2017.12.17", "title": "Референдум за добива на природен газ се провежда в община Генерал Тошево"}
