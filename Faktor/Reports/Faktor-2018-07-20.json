{"url": "https://www.faktor.bg/bg/articles/novini/svyat/makron-do-kraya-na-godinata-mozhe-da-ima-novo-sporazumenie-es-azerbaydzhan", "text": "Ново споразумение за стратегическо партньорство между Азербайджан и ЕС може да бъде подписано до края на годината, се казва в разпространено днес комюнике на Елисейския дворец в Париж след срещата на президентите на Франция и Азербайджан Еманюел Макрон и Илхам Алиев във френската столица, предаде БТА, позовавайки се на ТАСС. \"Държавният глава на Френската република увери президента Алиев в подкрепата си за постигане на ново споразумение за сътрудничество между Азербайджан и Европейския съюз, което може да бъде подписано до края на годината\", посочва френското президентство. От Елисейския дворец подчертаха също, че Макрон е потвърдил по време на срещата с Алиев готовността на Франция да съдейства на Азербайджан в усилията му по диверсификация на икономиката му\". Двамата президенти присъстваха на представянето на френско-азербайджански споразумения в областта на управлението на водните ресурси, усъвършенстването на аеронавигационното оборудване и в космическата сфера. През ноември м.г. Съветът на ЕС възложи на Европейската комисия и на върховния представител по външните работи и сигурността да проведат от името на ЕС преговори за всеобхватно споразумение за стратегическо партньорство с Азербайджан, припомня ТАСС. Новото споразумение ще замени споразумението за партньорство и сътрудничество от 1996 г.", "date": "2018.07.20", "title": "Макрон: До края на годината може да има ново споразумение ЕС-Азербайджан"}
{"url": "https://www.faktor.bg/bg/articles/novini/balgariya/mariya-pirgova-vlastta-e-bezpomoshtna-no-i-opozitsiyata-nyama-alternativa-na-upravlenieto", "text": "Открива се още едно радио, още една медия. То няма да бъде същото радио, ще върви в крак с времето. Така политологът Мария Пиргова отговори на въпрос на БНТ как би коментирала възраждането на българската секция на радио „Свободна Европа“. Червеният политолог видя в управлението изключителна безпомощност, защото чрез медиите властта всъщност решава други въпроси, но не и управлението на страната. Пиргова обаче призна, че опозицията от своя страна все още не предлага алтернативен модел на управление.  БСП ще бъде принудена да бъде алтернатива. И дори това, че ГЕРБ се оплаква от три центъра на атака, също говори за безпомощност на властта. Става дума за институционални недостатъци, но и опозицията не е готова да предложи алтернативен модел на това управление, обобщи Пиргова. Тя определено похвали управляващи и опозиция за това, че днес са успяха да постигнат консенсус по темата за бежанците. Бежанската тема е тема за цяла Европа. Похвално е, че днес стигнаха до консенсус ГЕРБ и БСП по нея. България промени политиката към Вишеградската четворка, нещо за което говори от самото начало лидера на БСП Корнелия Нинова, припомния Мария Пиргова.  На въпрос на водещата дали смята, че ще има предсрочни избори, тя бе лаконична: Гражданите са най-готови за избори…, но всъщност въпросът остана без огворор.", "date": "2018.07.20", "title": "Мария Пиргова: Радио \"Свободна Европа\" ли? Още едно радио, още една медия..."}
{"url": "https://www.faktor.bg/bg/articles/novini/balgariya/evropeyskite-eksperti-kategorichni-chuma-ima-balgarskite-vlasti-sa-deystvali-adekvatno", "text": "Във втори пореден ден от Европейската комисия изразиха подкрепа към мерките на българските власти, които се предприемат в борба с чумата по овцете и козите в Ямболска и Бургаска области. Вчера това направи еврокомисарят по здравеопазването Витянис Андрюкайтис, сега в защита се произнесе и експертен съвет към Европейската комисия. \"Чума по дребните преживни животни има в България, няма съмнение за това, а мерките, които Българската агенция по безопасност на храните (БАБХ) е предприела са в съответствие със законодателството на ЕС\". Това е заключението експертната мисия на ЕК, която посети България тази седмица, съобщават от БАБХ в прессъобщение. Яснота и прозрачност при работа, компетентност, своевременни и адекватни мерки за ливкидиране и ограничаване на разпространението на болестта – това е оценката за работата на БАБХ до този момент, изтъкват от самата БАБХ. Чумата по дребните преживни животни е опасно, бързо разпространяващо се заболяване, а бързината на изпълнение на мерки за евтаназия на животните в огнищата и регулиране на движението на хора, животни и продукти от тях е от съществено значение. Всяко забавяне и/или действия, които противопоставят изпълнението им е предпоставка за разпространение и поява на нови огнища. БАБХ работи в тясно сътрудничество и пълна прозрачност с всички ресорни институции на страната и Европейската Комисия. България е на фронтовата линия на ЕС и по отношение на опазване здравето на животните в страната и ЕС е ключов играч. Всички държави членки на ЕС са насочили поглед в действията на страната ни и разчитат на мерките и изпълнението им с оглед за опазване здравето на животните и ограничаване инфекцията, гласи съобщението на БАБХ.", "date": "2018.07.20", "title": "Европейските експерти категорични: Чума има, българските власти са действали адекватно"}
{"url": "https://www.faktor.bg/bg/articles/mashtabna-hakerska-ataka-v-singapur-otkradnali-lichni-danni-na-1-5-mln-dushi", "text": "Хакери са откраднали лични данни на над 1.5 милиона души в Сингапур, съобщи BBC. По данни на медията според официално преброяване населението на Сингапур към 2017 година е около 4.6 милиона души, посочва news.bg. Това означава, че с атаката си хакерите са получили достъп и са откраднали лични данни на близо една трета от населението на Сингапур. Хакерите са проникнали в правителствената здравна база данни. Атаката е била \"умишлена, целенасочена и добре планирана\", пише правителството на страната в изявление. Изтеклите данни са на хората, които са посетили здравно заведение в периода от 1 май 2015 година до 4 юли тази година. Хакерите са успели да достигнат до лични данни като имената и адресите на хората, но не и медицинските досиета на гражданите на Сингапур. В някои случаи изтеклата информация обхващала и лекарствата, които се предписват на хората. Изтекла е информация за изписаните медикаменти на 160 000 пациенти, съобщава правителството. \"Личните данни не са били фалшифицирани и манипулирани, т.е. няма информация, че записите са били изменени или изтрити. Други данни като пациентски досиета, диагнози, резултати от изследвания или лекарски рецепти не са били нарушени. Не открихме доказателства за нарушение и манипулиране и в други обществени системи в сферата на здравеопазването\", посочва се още в официалното правителствено изявление. Кабинетът в Сингапур заявява още че обект на хакерската атака е бил и премиерът на страната Ли Сян Лун. Действията на хакерите били насочени специално към лидера и неговото медицинско досие и предписани лекарства. Премиерът на Сингапур на два пъти се е сблъскал с диагноза рак.", "date": "2018.07.20", "title": "Мащабна хакерска атака в Сингапур - откраднали лични данни на 1.5 млн. души"}
{"url": "https://www.faktor.bg/bg/articles/novini/svyat/london-razpolaga-s-13-sedmitsi-za-postigane-na-sporazumenieto-po-brekzit", "text": "Главният преговарящ на Европейския съюз с Великобритания Мишел Барние предупреди днес Лондон, че разполага с 13 седмици за да постигне споразумение за напускане на съюза. Той посочи, че 27-те имат отворени въпроси по наскоро публикуваната \"Бяла книга\" с последните предложения на британското правителство, съобщава БТА. Според Барние 80 на сто от обсъжданите текстове в подготвяното споразумение са одобрени и от ЕС, и от Великобритания. Той отбеляза, че на днешното заседание на министрите по европейските въпроси на ЕС е било препотвърдено единството на държавите от Общността в преговорите. Европейската комисия е представила оценката си за необходимите действия, в случай че договореност не бъде постигната. \"Дебатът във Великобритания не е завършил, както се вижда\", каза Барние, намеквайки за вътрешната опозиция в Консервативната партия на министър-председателката Тереза Мей. \"Открити сме за всякакви предложения, стига да бъде възможно да бъдат наистина приложени. Трябва да бъдем готови за всякакво развитие\". Той отбеляза, че най-спорният въпрос остава уреждането на граничния и митнически режим между Република Ирландия, която е в ЕС, и британската провинция Северна Ирландия. Барние попита как Великобритания ще гарантира, че например забранени ГМО няма да влизат в пазара на ЕС. Той посочи, че съюзът не е склонен да приеме създаването на излишни митнически усложнения и бюрокрация. За европейците не е ясно и как британските власти ще установяват крайното предназначение на стоките - за потребители в ЕС, или извън него. Последното предложение на  Мей е британските митници в Северна Ирландия да събират митата от името на ЕС, за да се избегне създаването на \"твърда граница\" на острова, която противоречи на мирното споразумение от 1998 г., сложило край на конфликта между католици и протестанти в Ълстър.  ЕС не приема и британската идея за свободна търговска зона между ЕС и Обединеното кралство за стоките, но не и за услугите. Тя би нарушила единството на пазара на ЕС в съчетание с отказа на Лондон да запази свободата на движение след напускането на съюза. Предвижда се през октомври Европейският съвет да оцени хода на преговорите и ако те са успешни, да разреши продължаване на разговорите за бъдещите отношения на Великобритания с ЕС, както и въвеждане на преходен период преди същинската раздяла. По искане на Лондон и с единодушие държавните и правителствените ръководители от ЕС могат да удължат срока за преговорите.", "date": "2018.07.20", "title": "Лондон разполага с 13 седмици за постигане на споразумението по Брекзит"}
{"url": "https://www.faktor.bg/bg/articles/novini/balgariya/pri-spets-aktsiya-sgashtiha-shefa-na-kat-gabrovo-i-oshte-4-ma-politsai", "text": "Специализираната прокуратура провежда разследване срещу организирана престъпна група, създадена с користна цел, в която участват служители на сектор \"Пътна полиция\" на Областната дирекция на МВР в Габрово, заяви пред Дир.бг говорителят на главния прокурор  Румяна Арнаудова. Тя уточни, че престъпната група се е занимавала с длъжностни и документни престъпления. Част от участниците в нея се намират на територията на Варна, затова и в двете области се извършват процесуално-следствени действия. Претърсват се служебни помещения в КАТ-Габрово, жилища, автомобили, включително се правят и лични обиски. Разпитват се свидетели.  По неофициална информация до момента са задържани началникът на КАТ-Габрово и още четирима полицаи. Те са заподозрени за незаконна търговия с автомобили и пренабиване на номера. Същите са били наблюдавани от дълго време, става ясно от изявлението на прокуратурата.", "date": "2018.07.20", "title": "При спец акция сгащиха шефа на КАТ-Габрово и още 4-ма полицаи"}
{"url": "https://www.faktor.bg/bg/articles/tsvetanov-publikuva-reshenie-na-parlamenta-i-blagodari-na-opozitsiyata", "text": "Лидерът на парламентарната група на ГЕРБ Цветан Цветанов благодари на опозицията. В свой пост в социалните мрежи той пояснява, че е било подкрепено относно решението за мигрантите.  Ето какво пише Цветанов: \"Благодаря на опозицията, че днес, заедно с останалите парламентарни групи, подкрепихме правителството в лицето на Бойко Борисов, което отстоя на последното заседание на Европейския съвет на 28 юни решението България да не приема обратно бежанци и да не подписва двустранни споразумения в тази посока. С днешното решение на парламента още веднъж защитихме позицията на България, която Бойко Борисов отстоява отдавна.\", пише той.", "date": "2018.07.20", "title": "Цветанов публикува решение на парламента и благодари на опозицията"}
{"url": "https://www.faktor.bg/bg/articles/ad-na-magistrala-hemus", "text": "Километрични задръствания са се образували на АМ \"Хемус\" в посока Варна, предаде Novini.bg. Най-тежко е положението малко преди тунел \"Витиня\" и след него, защото там в момента се ремонтира виадукта. Колоната от автомобили е буквално няколко километра и движението се извършва много бавно.  В посока София, в самото начало на магистралата, пък се е преобърнала кола. На мястото на инцидента има полиция. Към момента няма данни за жертви и пострадали.", "date": "2018.07.20", "title": "Ад на магистрала Хемус"}
{"url": "https://www.faktor.bg/bg/articles/novini/svyat/komersant-sekretni-ruski-razrabotki-iztekli-na-zapad", "text": "Секретни руски разработки са изтекли на Запад, съобщи „Комерсант“. Днес представители на руските служби са нахлули в офисите на агенцията „Роскосмос“. Тя се намира в град Корольово. Вече са започнали обиски в научноизследователския институт. Смята се, че документи определени като „строго секретни“, са попаднали в ръцете на американски агенти. Според местните медии са замесени няколко от сътрудниците на института. Няма данни за арестувани. Има подозрения за държавна измяна. Прокуратурата вече е започнала разследване. Полицията проучва сградите на института.", "date": "2018.07.20", "title": "Комерсант: Секретни руски разработки изтекли на Запад"}
{"url": "https://www.faktor.bg/bg/articles/novini/balgariya/stanislav-ivanov-veche-nyama-koruptsionni-shemi-pri-izpitite-za-shofyorski-knizhki-kakto-tvardi-bosiya", "text": "Откакто има \"бели стаи\", нямаме данни за корупция и купуване на книжки. Това го твърдя със сигурност. Аз се надявам, че г-н Николай Колев е чул нашите доводи. Днес съм изпратил писма до прокуратурата и министерство на транспорта по определени сигнали от г-н Иво Кръстев, който е действащ служител на ДАИ. Вчера г-н Колев поикса четири неща, които трябва да бъдат решени до 24 часа. Той твърди, че има корупционни практики и министър Ивайло Московски трябва да подаде оставка, защото той знае за тях. Аз твърдя, че такива практики няма. Г-н Колев твърди още, че има върнати на работа корумпирани служители, но аз не мога да коментирам решения на съда. Това каза в предаването \"Още от деня\" по БНТ депутатът от ГЕРБ Станислав Иванов, който е председател на Временната комисия в парламента, която разглежда сигналите на стачкуващия Николай Колев - Босия. \"В комисията ще изискаме всички проверки, които са извършени от прокуратурата и институциите. Ние няма да ходим да се ровим и да разследваме. След като получим всички резултати, ние ще ги обсъдим и ще ги предоставим на заинтересованите страни. Надявам се г-н Колев да прекрати стачката си. Очаквам още във вторник да сме получили резултатите от компетентните органи. Сигналите, които сме получили, ни връщат назад в годините, когато нямаше \"бели стаи\". Не мога да твърдя на 100%, че няма корупционни практики, но със сигурност е почти невъзможно кандидат-шофьорът да измами системата. Има лицево разпознаване, има камери за наблюдение. Още веднъж ще повторя, че се надявам г-н Колев да прекрати стачката си\", завърши Иванов.", "date": "2018.07.20", "title": "Станислав Иванов: Вече няма корупционни схеми при изпитите за шофьорски книжки, както твърди Босия"}
{"url": "https://www.faktor.bg/bg/articles/arestuvaha-embaka-mesets-sled-kato-be-osaden-na-12-godini-reshetki", "text": "Софийският апелативен съд измени мярката за неотклонение на подсъдимия за умишлено убийство Емил Първанов - Ембака от \"подписка\" в \"задържане под стража\", съобщиха от Окръжна прокуратура - Благоевград. Арестът стана тази сутрин.  На 29 юни 2018 г. Благоевградският окръжен съд призна санданчанина Първанов за виновен за извършено умишлено убийство и му наложил наказание от 12 г. затвор, при първоначален \"строг\" режим. Той беше оправдан по обвинението, че убийството, извършено на 26 юни 2015 г. на строежа на АМ\"Струма\" е извършено по хулигански подбуди. Въпреки осъдителната присъда Ембака бе с мярка \"подписка\". Окръжна прокуратура - Благоевград е протестирала както наложеното на подсъдимия наказание от първоинстанционния съд, което счита за несправедливо, така и мярката му неотклонение с искане тя да бъде изменена. С определение на Софийския апелативен съд протестът на Окръжна прокуратура - Благоевград е уважен. Сменена е мярката за неотклонение на подсъдимия Ембака - от \"подписка\" в \"задържане под стража\". Припомняме, убийството стана около 13:30 ч. на 26 юни 2015 г., на новостроящ се обект \"магистрала Струма\", ЛОТ-4, в близост до село Левуново, община Сандански. Ембакът е навлязъл с колата си в зона, където е било забранено да минават коли, защото текат строителни дейности. Отговорникът на строежа се е развикал, възникнал е конфликт между двамата. Ембака е ударил с камък по главата 47-годишния работник и той починал. Загиналият е бивш служител на Френския легион.", "date": "2018.07.20", "title": "Арестуваха Ембака месец след като бе осъден на 12 години решетки"}
{"url": "https://www.faktor.bg/bg/articles/izvanredni-merki-po-yuzhnata-granitsa-zaradi-afrikanska-chuma-po-prasetata", "text": "Въведени са извънредни мерки по южната граница заради опасност от пренасянето на африканска чума по дивите  прасета. На граничен пункт „Капитан Петко Войвода” се дезинфектират преминаващите автомобили и се забранява вноса на храни, съдържащи свинско. Болестта не е опасна за хората, но може да се пренесе от тях чрез хранителни продукти, уточни д-р Атанас Атанасов от Българската агенция по храните.", "date": "2018.07.20", "title": "Извънредни мерки по южната граница заради африканска чума по прасетата"}
{"url": "https://www.faktor.bg/bg/articles/martin-dimitrov-vazmozhno-e-inerkom-da-ne-obzhalva-reshenieto-na-kzk", "text": "Възможно е \"Инерком\" да не обжалва забраната на КЗК за сделката с ЧЕЗ, заяви в ефира на бТВ Мартин Димитров. В договора е записано, че сделка има само със съгласието на КЗК. Комисията много се забави, много време изчака. Решението й  дойде късно, каза още политикът. Според него, интгересът на обществото е такива ЕРП-та да се управляват от големи компании, които могат да се справят с всякакви ситуации. Ситуацията от самото начало беше неприятна. В Европа ЕРП-та се притежават от огромни компании. Случаи като в България няма, проверявал съм. Това е да вземем един човек, който не е водил сутрешен блок, да го сложим  да води. Могат да станат големи грешки. Липсата на опит на „Инерком“ е риск, убеден е бившият депутат и бивш лидер на СДС. Според него непрекъснато се заобикаля основният въпрос – откъде идва финансирането за тази голяма сделка. Според енергийният експерт Атанас Тасев „Инерком” ще се възползва от тази възможност и ще обжалва. Като чета аргументите виждам доста дефекти – може да падне в съда решението на КЗК, коментира Тасев.", "date": "2018.07.20", "title": "Мартин Димитров: Възможно е „Инерком“  да не обжалва решението на КЗК"}
{"url": "https://www.faktor.bg/bg/articles/elen-koleva-se-platsika-v-kipar-v-kompaniyata-na-sineok-vazlyuben", "text": "Елен Колева смята да се засели за постоянно в Кипър. Там е адресът на най-новото й гадже и актрисата сериозно мислела да заживее с него в родината му. Откакто лятото дойде, хубавата Елен не е мърдала от кипърското море. Тя се плацика в компанията на своя синеок възлюбен — състезателя по таекуондо Андреас Стилиану. 33-годишният кипърец вече е запознал гаджето си с родата, пише в. „Уикенд”. Родената в Монтана актриса успяла да влезе под кожата на сестра му. Приятелите на Андреас също се били запознали с българката и я приели в компанията си, така че в Кипър тя се чувствала като у дома си. За сметка на това България все повече й опротивявала заради клюките, които не спират да извират по неин адрес, както и лошите спомени от провалите в предишните й връзки. Освен това мъжът й печелел там много повече, отколкото тя в България, така че от практична гледна точка било по-добре да се премести при него. Засега двойката не говори за брак, но Елен изглежда подозрително напълняла, особено в талията и ханша. Считаната за голяма красавица актриса дори е отпуснала коремче, което се опитва да гълта на снимките, но въпреки това не може да скрие. По бедрата й пък започва да се вижда целулит — нещо доскоро немислимо за нея. Въпреки това актрисата изглежда щастлива и допълнителните килограми явно не я притесняват. Това поражда съмнения, че може да е бременна от новия си любим.", "date": "2018.07.20", "title": "Елен Колева се плацика в компанията на синеок кипърец"}
{"url": "https://www.faktor.bg/bg/articles/lyut-spor-mezhdu-poslanik-i-tv-vodesht-afrikantsi-ili-frantsuzi-specheliha-svetovnoto", "text": "Водещият на едно от най-известните американски телевизионни предавания - \"Дейли шоу\", предизвика остра реакция от френския посланик във Вашингтон, след като заяви, че Африка е спечелила Световното първенство по футбол след победата на Франция, предаде \"Франс прес\", цитирана от БТА. Южноафриканецът Тремър Ноа, който е един от най-известните водещи и хумористи в САЩ, поздрави \"Африка\" за победата заради имигрантския произход на много от футболистите в отбора. Посланикът на Франция във Вашингтон Жерар Аро остро му отвърна вчера в писмо, че \"нищо не би могло да е по-далеч от действителността\". \"Разнообразният произход на тези играчи отразява разнообразието на Франция. За разлика от САЩ, Франция не се позовава на гражданите си по признак на раса, религия или произход\", пише Аро в писмото, което е пуснато от посолството и в \"Туитър\". \"Като ги наричате африкански отбор, създавате впечатлението, че отричате френската им идентичност\", пише посланикът. \"Дори като шега това легитимира идеологията, според която да си бял е единствената дефиниция на френската идентичност\", добавя Аро. Отговорът на Тревър Ноа не закъсня. \"Като казвам, че са африканци, не го казвам, за да ги изключа от френската им идентичност, а за да ги включа в моята африканска същност\", заяви Ноа в предаването си. Той призна, че крайната десница във Франция и САЩ използва аргумента с произхода за нападки към имигрантите, но също заяви, че намира за странно някой да намеква, че играчите не могат да са едновременно французи и африканци. \"Защо да не могат да са и двете? Защо тази двойнственост се разрешава само на малка група хора?\", попита той под аплодисментите на публиката. \"Значи това, което ни се казва тук, е, че за да сте французин, трябва да заличите всичко африканско?\", продължи Ноа и заяви, че е категорично против такова съждение. \"Ще продължа да ги хваля като африканци, защото смятам, че идват от Африка - родителите им са африканци - и същевременно могат да са французи. А ако французите казват, че те не могат да бъдат и двете, смятам, че проблемът е в тях, а не в мен\", добави водещият. \"Гардиън\" отбелязва, че 19 от общо 23-а футболисти в състава са или имигранти, или деца на имигранти.", "date": "2018.07.20", "title": "Остра реакция на френския посланик във Вашингтон за изявление, че Африка е спечелила Световното"}
{"url": "https://www.faktor.bg/bg/articles/sport/kotarakat-orakul-ahil-ot-svetovnoto-po-futbol-si-nameri-priemno-semeystvo", "text": "Котаракът-оракул Ахил, който правеше точни предсказания за изхода на мачовете от Световното по футбол в Русия, си намери приемно семейство в дома на ветеринарката Ана Кондратиева, съобщава ТАСС. Досега Ахил живееше в Ермитажа в компанията на други музейни котки. Управата получи 37 предложения за осиновяване, от които е избран един кандидат.", "date": "2018.07.20", "title": "Котаракът-оракул Ахил от Световното по футбол си намери приемно семейство"}
{"url": "https://www.faktor.bg/bg/articles/prints-hari-i-megan-s-unikalen-zhest-kam-babite-ot-gotsedelchevskoto-selo-banichar", "text": "Писмо от принц Хари и съпругата му Меган Маркъл получи читалището в гоцеделчевското село Баничан. Благодарственият адрес е заради даровете, които изпратили местните самодейци за сватбения ден на младоженците. Пазителите на българската традиция от Баничан изпратиха на младоженците ръчно изплетени вълнени чорапи, изработени в характерен баничански стил. Идеята им хрумнала съвсем случайно. Това каза читалищният секретар Румяна Джибова, съобщават fakti.bg. „Когато започна да се говори за прословутата кралска сватба, ни се обадиха журналисти да попитат дали не готвим подарък за кралското семейство и конкретно от прочутите баничански чорапи. Това ни амбицира и решихме, че един такъв традиционен български подарък ще бъде подходящ. В българския фолклор чорапите са символ на топлина и на домашното огнище. Чорапи задължително се подаряват в трите най-важни моменти от живота на човека. Първият е раждането на детето. Бабата, която е израждала бебето, го е обувала с чорапки, за да го подготви за житейския му път. Вторият момент е на сватбата — в даровете задължително трябва да има чорапи. И третият път — когато напускаме този свят. Вярвало се е, че на другия свят починалите могат да познаят половинката си по чорапите и да бъдат отново заедно“, разказва Джибова. Жените в Баничан изплели специално два чифта чорапи за кралските особи, като добавили връзки, усукани в цветовете на българското знаме. Отговор са чакали, дори мислили, че може да им върнат обратно пратката. Затова изненадата им била голяма, когато получили писмо със символите и печатите на кралския двор. Румяна Джибова не знае дали принц Хари и съпругата му Меган Маркъл ще носят нашенските чорапи, но е сигурна, че баничанските плетива ги има във всички точки на света — Америка, Германия, Холандия, Русия, Зимбабве. Това са чорапи, поръчани за младоженци, и чорапи, които са изпратени на българи, живеещи далеч от родината. „Не всички жени в Баничан плетат такива чорапи, защото са трудни за изплитане, но удоволствието е невероятно, защото са в пет цвята и във всичките цветове нашите баби са вплели различни символи. Всеки цвят има своето значение — зеленото е природата, синьото — морето и небето, бялото и червеното — са символи на живота, на новото“, казва още Румяна Джибова. Според нея писмото с благодарности от кралския двор е голямо признание за Баничан и за безценните усилия на местните жени за опазване на тукашните традиции. А благодарственото писмо е и от значение за страната ни, тъй като 2018 година е европейска година на културното ни наследство.", "date": "2018.07.20", "title": "Принц Хари и Меган с уникален жест към бабите от гоцеделчевското село Баничар"}
{"url": "https://www.faktor.bg/bg/articles/kultura/art-faktor/kultoviyat-geroy-na-di-si-komiks-zhokera-otnovo-se-zavrashta-prez-2019", "text": "Хоакин Финикс („Учителят”, „Гладиатор“) ще се превъплъти в ролята на суперзлодея от Ди Си Комикс. Последният образ на Жокера, изигран от Джаред Лето в изключително слабия „Отряд самоубийци“ (Дейвид Айър), не успя да достигне успехите на Хийт Леджър, който през 2008 спечели „Оскар“ за неповторимата си актьорска игра във филма „Черният рицар“.  Хоакин Финикс, известен с нетипичните, оригинални герои, вдъхва нова надежда на феновете. След представянето му в „Учителят“, където играе психически нестабилен ветеран от Втората световна война, който често стига до яростни изблици, можем да очакваме Финикс да се справи и с ролята на Жокера. Самият Финикс признава, че още преди години е искал да направи нискобюджетен филм за герой от комикс, в който да се посвети по-скоро на изследване на персонажа. Първоначално бързо е отхвърлил идеята да се насочи към Жокера, но ето че все пак проектът ще се реализира.  Режисьор е Тод Филипс („Последният ергенски запой“), който и ще си партнира със Скот Силвър („Боецът“, „Осма миля“) в писането на сценария. Официалното заглавие на филма е „Joker”. Бюджетът е 55 милиона долара, а снимките започват тази есен.  Очаква се премиерата на лентата в Щатите да е на 4 октомври 2019.", "date": "2018.07.20", "title": "Култовият герой на Ди Си Комикс Жокера отново се завръща през 2019"}
{"url": "https://www.faktor.bg/bg/articles/tramp-gotov-da-nalozhi-po-visoki-mita-na-tseliya-kitayski-vnos", "text": "Президентът на САЩ Доналд Тръмп обяви, че има намерение да наложи по-високи мита на целия китайски внос в САЩ, ако това се наложи, предава AFP. „Готов съм да стигна до 500“, заяви президентът в интервю пред CNBC, визирайки $505,5 млрд., на колкото възлиза китайския внос в САЩ през 2017 година.  „Не го правя, за да си играя на политика, а защото това е правилното нещо за нашата страна. Китай ни громи (в търговията) от много време“, добави Тръмп", "date": "2018.07.20", "title": "Тръмп готов да наложи по-високи мита на целия китайски внос"}
{"url": "https://www.faktor.bg/bg/articles/ikonomika/zaplati-za-15-miliona-leva-ne-sa-izplateni-za-parvoto-polugodie-na-2018-a", "text": "Неизплатените възнаграждения на работници у нас за първото полугодие на 2018-а са 15,1 милиона лева. Това сочат данните на Главна инспекция по труда.  Сумата е с 3 млн. лв. по-малко спрямо същия период на 2017 г. Бум на неизплатени заплати е имало в годините на икономическа криза, като тогава те са достигали до 100 млн. лв. Същевременно след намесата на Инспекцията по труда изплатените възнаграждения са се увеличили с 2,3 млн. лв. и са достигнали 12,4 млн. лв. Предприятия, които са се намирали в моментна ситуация на затруднение, но са имали перспектива са теглили заем, за да прекратят забавянията, обясняват от инспекцията. Друга част са обявили несъстоятелност. За 26 от фирмите пък Агенцията е инициирала откриване на производство по несъстоятелност, предава \"Монитор\". Освен това за първите 6 месеца на годината инспекторите са извършили 22 091 проверки в 18 138 предприятия. Работодатели най-често нарушавали условията, свързани с безопасността и здравето, както и трудовите правоотношения. Установени са 95 165 нарушения, а сумата на влезлите в сила наказателни постановления е 8 млн. лв. Злополуките в традиционно най-рисковия сектор строителство пък са намалели.  Въпреки това всеки пети издаден от контролните органи на Агенцията акт е бил за проблем на строителен обект. 50% от тях са за безопасни и здравословни условия на труд. Падането от височина и удар от електрически ток са едни от най-честите причини за трудови злополуки, довели до смърт на пострадалите работници в бранша. С фатален край са завършили само 3 инцидента. Необезопасяването на асансьорни шахти, стълбищни площадки, тераси и прозорци също е сред основните причини за голям брой от инцидентите.", "date": "2018.07.20", "title": "Заплати за 15 милиона лева не са изплатени за първото полугодие на 2018-а"}
{"url": "https://www.faktor.bg/bg/articles/novini/balgariya/zagadachna-granata-panikyosa-vrachansko-selo", "text": "Опасна находка паникьоса жителите на врачанското село Малорад, съобщава BulNews.bg. Мъж от селото е открил граната до брега на местната река.  Уплашен той подал сигнал за намерената опасна находка на тел. 112. На мястото веднага е изпратен патрул на полицията в Бяла Слатина. Те отцепили района и повикали екип от сапьори от Враца, които да я обезвредят.", "date": "2018.07.20", "title": "Загадъчна граната паникьоса врачанско село"}
{"url": "https://www.faktor.bg/bg/articles/tramp-obvini-kitay-i-es-vav-valutno-manipulirane", "text": "Президентът на САЩ Доналд Тръмп разкритикува Китай и Европейския съюз, че държат курса на юана и на еврото изкуствено ниски, за да получат предимства в търговията. Същевременно той разкритикува Федералния резерв на САЩ, че е вдигнал основния лихвен процент, предава AFP. В два свои коментара в социалната мрежа „Туитър“ Тръмп заяви, че „Китай, ЕС и другите манипулират валутите си… докато САЩ вдигат лихвените си проценти и доларът става от ден на ден все по-силен“. „Това отнема нашата конкурентоспособност“, убеден е президентът. След като по-рано Тръмп разкритикува Федералния резерв, той сега допълни, че действията му „в момента вредят на всичко, което сме постигали.", "date": "2018.07.20", "title": "Тръмп обвини Китай и ЕС във валутно манипулиране"}
{"url": "https://www.faktor.bg/bg/articles/faz-izrael-uzakoni-diskriminatsiyata-kam-neevreyskite-maltsinstva", "text": "В израелския Кнесет бе приет Закон за националната държава: само евреите ще имат право на самоопределение, а арабският вече няма да е със статут на официален език. Дискриминацията на нееврейските малцинства вече е узаконена, се казва в коментар на Райнер Херман за немското издание \"Frankfurter Allgemeine Zeitung\" Повече от пет години - толкова продължиха дебатите около Закона за националната държава, проект на десните сили в Кнесета. Сега той вече е факт: законът бе приет набързо с крехко мнозинство, малко преди лятната ваканция. Той определя Израел като национална държава на еврейския народ и съдържа определения, които ще узаконят дискриминацията на нееврейските малцинства. Десните сили околo премиера Нетаняху наложиха новото самоопределение на държавата Израел, въпреки че не бяха осигурили широк консенсус. Този закон само допълва списъка с други фундаментални решения, приети по света с крехко мнозинство срещу силната съпротива на малцинството - каквито например бяха решенията за Брекзит и за новата турска конституция. Законът за националната държава разединява еврейския народ - сред еврейската диаспора законът беше дори по-оспорван, отколкото в самия Израел. Религиозните заселници-националисти и ултраортодоксалните партии обаче са твърдо решени да моделират държавата по свой вкус. Сегашната международна обстановка допълнително ги окуражава: в лицето на Доналд Тръмп в Белия дом се разпорежда един американски президент, който симпатизира на израелската десница, а във все повече европейски държави думата имат политици, които величаят етно-национализма. И докато в Кнесета приемаха новия закон, на официално посещение в Израел беше не друг, а унгарският премиер Виктор Орбан. Това сигурно е било случайно съвпадение, но пък то имаше голямо символно значение. Днес съдбата на палестинците вече не вълнува така силно арабския свят, зает със собствените си конфликти, както след основаването на израелската държава, което доведе до прогонването на стотици хиляди палестинци. Точно в декларацията, прокламираща независимостта на държавата Израел, бяха заложени високи стандарти с акцент върху демокрацията и равноправието на всички граждани. В новия Закон за националната държава, обаче, тези две определения дори не се споменават. Затова пък нееврейските малцинства няма да имат право на самоопределение, арабският език вече няма да е със статут на официален, а изграждането на чисто еврейски селища се издига до национален интерес. Не, това не е политика, която търси баланса. Това е политика, която залага на надмощието и превъзходството. И която не се опитва да избягва конфликтите. (източник: Канал3)", "date": "2018.07.20", "title": "FAZ: Израел узакони дискриминацията към нееврейските малцинства"}
{"url": "https://www.faktor.bg/bg/articles/novini/svyat/mayk-pompeo-sasht-nyama-da-dopusne-rusiya-da-razpitva-bivshiya-poslanik-na-vashington", "text": "При никакви обстоятелства Майкъл МакФол, който е известен с острите си критики към Путин, няма да бъде разпитван. Това обяви в интервю за „Гласът на Америка” държавният секретар на САЩ Майк Помпео, коментирайки предложенията на руския президент, които е обсъдил с Тръмп в Хелзинки. Помпео категорично предупреди: „Президентът Тръмп беше пределно ясен – няма да принуждаваме американци да ходят в Русия, за да бъдат разпитвани от руснаците.“ Държавният секретар коментира и действията на  Русия в Източна Украйна. Помпео твърди, че според Тръмп разговорите по тази тема не са били от полза за Русия. „Осигурихме подкрепа на украинските сили в Югоизточна Украйна, която предишното  американско правителство нееднократно отказваше да предостави. Смятаме, че това ще допринесе за успешните парламентарни избори в Украйна догодина. Надяваме се, че проблемът ще бъде разрешен, тъй като САЩ продължително се ангажира да изразява подкрепата си към надеждите на украинския народ“, казва Помпео.", "date": "2018.07.20", "title": "Майк Помпео: САЩ няма да допусне Русия да разпитва бившия посланик на Вашингтон"}
{"url": "https://www.faktor.bg/bg/articles/novi-razkritiya-za-napadenieto-v-germaniya-mazh-ot-iranski-proizhod-izvadil-nozh-i-pochnal-da-koli-nared", "text": "Свидетели на нападението в германския град Любек разказаха ужасяващи подробности за случката.  По непотвърдена информация, мъж от ирански произход на около 30 години извадил нож в градски автобус и започнал да мушка с него пътниците, съобщава британският „Експрес”.   Някои от очевидците твърдят, че той оставил на земята раница, от която излизал дим.    „Пътниците изскочиха от автобуса и крещяха, беше ужасно. След това ранените бяха отведени. Извършителят имаше кухненски нож”, разказа мъж, очевидец на случилото се. \"Един човек тъкмо си отстъпваше мястото на възрастна жена, когато той го наръга в гърдите. Беше касапница\", добави друг.    По съвпадение, атакуваният автобус се намирал в близост до полицейски служители, които веднага се хвърлили в действие и задържали нападателя.   Двама души са тежко ранени, пострадали са най-малко още 12. Появи се информация, че един човек е починал, но от полицията заявиха, че няма загинали. Оттам потвърдиха, че извършителят е заловен. В района е разположен голям брой полицейски сили.", "date": "2018.07.20", "title": "Нови разкрития за нападението в Германия: Мъж от ирански произход извадил нож и почнал да коли наред"}
{"url": "https://www.faktor.bg/bg/articles/mvr-raboti-se-po-versiya-za-umishlena-zaraza-sred-zhivotnite-v-strandzha", "text": "Освен по версията за нелегален внос на животни в МВР работят и по хипотезата за умишлена зараза. Това обяви в парламента вътрешният министър Валентин Радев във връзка с работата по изясняване на причините за разпространение на чумата по дребния преживен добитък у нас. \"Службите работят да установят откъде е влязла заразата и това е и една от задачите на оперативния щаб. Дано не се окаже, че е умишлено\", коментира той. Радев определи ситуацията като кризисна, а опасността реална. \"Всички, които идват да помагат на баба Дора или на когото друг поискат, не съзнават, че това е пренасяне на заразата\", категоричен бе вътрешният министър. Той отново призова да не се пристъпват указанията на полицията. \"Никой не трябва да престъпва указанията на полицията, ще бъдем строги, не трябва да се разнася заразата\", категоричен бе вътрешният министър. \"Моля за дисциплинираност, хората да изпълняват указанията. Усещам как само след няколко дни ще ни обвините, че не сме взели твърди мерки. Вече чувам такива гласове\", допълни той. Кристиан Вигенин от левицата попита защо във Воден има разнесени кости и вълна от животни, чиито труповете са били изровени. Това е нарушение на изискването за загробване на два метра, обясни той. БСП настоя МВР да разследва случаите, в които полицията нахлува по домовете без заповед и започва да избива животните. Кризисният щаб ще действа и за африканската чума, увери Радев. По думите на земеделския министър Румен Порожанов клиниката на болестта е много бърза. В Турция вирусът бил с бавно проявяване на клинична картина и по-бавна смъртност. Междувременно от Изпълнителната агенция по горите съобщиха, че България вдига ограда с Румъния заради опасността от африканската чума по свинете, тъй като в северната ни съседка има вече няколко огнища. 133 000 метра ще бъде дълга оградата по сухопътната ни границата със северната ни съседка, за да се спре преминаването на диви свине. Най-близкото огнище е само на 60 км от нашата страна в румънския град Констанца. В цялата страна се провеждат разяснителни кампании. При установяване на мъртва дива, полудива или питомна свиня, от Агенцията по горите призовават гражданите да сигнализират на телефон 112 или в съответната специализирана ветеринарна служба.", "date": "2018.07.20", "title": "МВР: Работи се по версия за умишлена зараза сред животните в Странджа"}
{"url": "https://www.faktor.bg/bg/articles/mira-radeva-razocharovanieto-ot-ninova-e-ogromno-borisov-e-nay-nay-uspeshniyat-i-nay-lovkiyat-balgarski-politik", "text": "\"Изпитвам дълбоко разочарование към Корнелия Нинова. Че преди това е имало очарование.\" Това заяви социоложката Мира Радев в коментар за изминалия политически сезон в предаването “Лице в лице” по БТВ. \"В БСП трябва да се осъзнаят, че еуфорията около \"явлението Нинова\" отмина. БСП като цяло продължава да тъпче на място, В БСП приличат на кученца и само подлайват\", допълни тя.  По думите й премиерът Бойко Борисов много добре си е изиграл ролята. \"Борисов е най-успешният и най-ловкият български политик. Умее да излезе сух от водата. Патриоите до голяма степен му вършат услуги\", каза Радева. Тя коментира и възстановяването на емисиите на радио Свободна Европа. \"Това ще даде друг смисъл и ще даде въздух на журналистите, които искат да изразят честно мнението си. Това е една алтернативна медия, а това не е малко, допълни тя. Ние рядко имаме доверие в българската държавност. Много кратък е периодът, в който ние сами сме се управлявали\", смята Мира Радева. \"Важно е усещането за колективност, за заедност, как ние браним личния си интерес чрез бранене на интересите на институциите\", посочи тя и допълни: \"Трябва да се събудим. Тежка дрямка ни е налегнала, решили сме,  че щом сме членове на ЕС…Демокрацията трябва да е в сърцата на гражданите и трябва да се работим за нея всяка една минута. Доволна съм, когато видя различно мнение, независимо дали го споделям или не\", обобщи Мира Радева.", "date": "2018.07.20", "title": "Мира Радева: Разочарованието от Нинова е огромно, Борисов е най-най-успешният и най-ловкият български политик"}
{"url": "https://www.faktor.bg/bg/articles/puchdemon-na-svoboda-sled-kato-sadat-v-germaniya-prekrati-deloto-za-ekstradatsiya", "text": "Съдът в Германия официално прекрати процедурата за екстрадиция срещу бившия каталунски премиер Карлес Пучдемон, след като Испания отмени европейската заповед за арест, оставяйки сепаратисткия лидер свободно да напусне страната, предаде Асошиейтед прес. Испанският Върховен съд отмени исканията за екстрадиция за Пучдемон и още петима каталунски политици, издадени по обвинение в бунт заради референдума за независимост. Решението на Испания дойде след като съдът в Шлезвиг постанови миналата седмица, че Пучдемон не може да бъде екстрадиран в Испания по обвиненията в бунт, а само по по-леките обвинения в разхищение на публични средства за организирането на референдума.", "date": "2018.07.20", "title": "Пучдемон на свобода, след като съдът в Германия прекрати делото за екстрадация"}
{"url": "https://www.faktor.bg/bg/articles/denyat-v-koyto-hitler-tryabvashe-da-umre", "text": "Шест години след края на Втората световна война, през лятото на 1951, демоскопският институт \"Аленсбах\" прави анкета. Въпросът, отправен към германците, е какво мислят за събитията от 20 юли 1944 година. Едва една трета от участниците в допитването изразяват положително мнение за организаторите на неуспешния опит за сваляне на Хитлер от власт. Още шест години по-късно германците продължават да мислят по същия начин - повечето от тях се противопоставят на решението едно училище да бъде кръстено на името на главния организатор на атентата - Клаус фон Щауфенберг. Покушението срещу Адолф Хитлер, извършено на 20 юли 1944 година, е най-значимият опит за преврат по време на нацистката диктатура. Организаторите на атентата са от аристократичните среди, повечето от тях са високопоставени офицери от Вермахта. Висш офицер е и Клаус фон Щауфенберг, който поставя взривното устройство в главната квартира на Хитлер. При експлозията Хитлер е ранен, но оцелява. Заговорът се проваля, а Щауфенберг е заловен и екзекутиран още на следващия ден. По-късно са убити и всички останали участници в опита за ликвидирането на Хитлер. Националсоциалистите ги обявяват за държавни предатели, изменили на офицерската клетва за вярност към Хитлер. Дори и след края на Втората световна война голяма част от германците продължават да ги смятат за изменници. Първият президент на Федералната република Теодор Хойс е на съвсем друго мнение. През 1954-та, в реч по повод 10-годишнината от атентата, той се опитва да разбуди германците и да ги убеди, че съпротивата срещу Хитлер е не предателство, а заслуга. “Речта на Теодор Хойс предизвиква обрат в нагласите на германците по този въпрос”, казва Рюдигер фон Фос в интервю за Дойче Веле. Неговият баща е бил участник в заговора срещу Хитлер, а самият той е юрист, посветил живота си на една задача - да поддържа буден спомена за германската съпротива срещу Хитлер. Издал е книга с речи, държани в Германия по повод чествания на годишнини от атентата. “Когато човек чете тези речи, получава цялостна представа за дебата около духовната и политическата същност на съпротивата, а и вижда как в съзнанието на германците значението на датата 20 юли 1944 постепенно се променя”, отбелязва Фос. Основната заслуга за това е именно на президента Теодор Хойс - и на неговите решителни думи, благодарение на които атентатът срещу Хитлер постепенно бива осъзнат като бунт на съвестта. \"Теодор Хойс беше първият, който заговори за провала на политическите елити в Германия\", посочва Рюдигер фон Фос. Убийството на тиранина е морален дълг, заявява през 1958 година и социалдемократът Карло Шмит. Негови са и тези паметни думи: \"Когато няма друг път за измъкване от злото, морална повеля е да бъде убит онзи, опитал се да тласне към безчовечност цял един народ\". Много години минават, преди заслугите на участниците в съпротивата да заемат подобаващо място в колективната памет. За това допринасят оратори като писателя Карл Цукмайер, който през 1969 година казва следното за Щауфенберг и неговите съмишленици: “Тези мъже осъзнаваха, че шансът им да успеят е нищожен, но че въпреки това са длъжни да го сторят. И те рискуваха - с надеждата, че дори и да се провали, делото им ще бъде мощен сигнал за утрешния ден”. Днес някогашните \"предатели\" отдавна вече са герои. \"Само че в училище все още се научава твърде малко за германската съпротива\", казва Рюдигер фон Фос и добавя: \"Липсата на достатъчно гражданска смелост винаги вреди на демокрацията\". Или както казва Теодор Хойс през 1954 година: \"Още не сме изпълнили дълга си\". (Дойче веле)", "date": "2018.07.20", "title": "Денят, в който Хитлер трябваше да умре"}
{"url": "https://www.faktor.bg/bg/articles/falshiv-internet-sayt-s-logoto-na-bnt-reklamira-ortopedichni-medikamenti", "text": "Зрители на БНТ сигнализираха за появата на фалшив сайт на националната телевизия, съобщава медия.  С него се прави опит за реклама на медикаменти за лечение на ортопедични проблеми.  На страницата са публикувани несъществуващи интервюта, за които се твърди, че са излъчени по БНТ, както и новини с непроверено съдържание. БНТ категорично отрича, че линковете водят към официалните страници на обществената медиа в интернет.", "date": "2018.07.20", "title": "Фалшив интернет сайт с логото на БНТ рекламира ортопедични медикаменти"}
{"url": "https://www.faktor.bg/bg/articles/masov-palezh-na-ohranyaem-parking-v-lyulin", "text": "10 автомобила изгоряха след умишлен палеж на охраняем паркинг в столичния квартал \"Люлин\", съобщи БНР. Колите са били собственост на заложна къща. Няма пострадали при инцидента. Полицията издирва извършителите на палежа. Очаквайте подробности!", "date": "2018.07.20", "title": "Масов палеж на охраняем паркинг в \"Люлин\""}
{"url": "https://www.faktor.bg/bg/articles/petak-13/kak-kartinata-na-leonardo-spasitelyat-na-sveta-pomogna-na-amerikanskiya-prezident-parva-chast", "text": "Тази история започва много отдавна - на 15 април 1452 година в селцето Анкиано, близо до градчето Винчи, се ражда италианският художник Леонардо да Винчи. Днес името му е известно на цяла Америка и заради това, че на 15 ноември 2017 година картината, която не е нарисувана от него,  \"Спасителят на света\" беше купена на аукцион на Christie's от престолонаследника на Саудитска Арабия Мохамед ибн Салман за рекордната сума от  450 312 500 долара.  Да уточним: по мнение на експертите от самия да Винчи е нарисувана около една десета от мистериозната картина. Останалото е дорисувано след това. За съжаление, Леонардо да Винчи е отдавна покойник и не може да бъде свидетел на тази изключително интересна сделка, която няма никакво отношение към художника и към изкуството. На 15 ноември 2017 година в сградата на Christie's в Ню Йорк от участниците в търга успешно е решен съвсем друг проблем: връщането от Доналд Тръмп на руския бизнесмен-милиардер Дмитрий Риболовлев   взет през 2008 година. Трябва да обясним нещо: Собственикът на картината Риболовлев получава от Christie's не 450,3 млн. долара, а значително по-малко. Работата е там, че в аукциона участва така нареченият \"купувач-гарант\". Това означава, че Риболовлев гарантирано ще получи от продажбата 100 милиона долара. Но ако картината бъде продадена за по-висока сума (а тя е продадена за рекордните 450,3 млн.) на друг купувач, гарантът получава от продавача 50% от разликата между гарантираната и продажната цена. С други думи, купувачът-гарант е получил от Риболовлев около 150 млн. долара. Не е изненада, че гарантът не съобщава името си. Известно е само, че това не е самият Риболовлев. Престолонаследникът също не участва директно. Само ден преди аукциона съвсем друг саудитски принц – Бадер – внася гаранцията от 100 милиона долара, необходима за участие в търга. След края му администрацията на Christie's упорито крие името на купувача, но на 6 декември 2017 година е публикувано първото съобщение, че всъщност картината е купена от престолонаследника на Саудитска Арабия Мохамед ибн Салман. Купена и... незабавно подарена на музей, намиращ се в Абу Даби, столицата на съвсем друго кралство - Обединените арабски емирства.  Любопитното е, че точно по това време, на 4 ноември (11 дни преди аукциона) той извършва държавен преврат в Саудитска Арабия, арестува десетки свои роднини и братовчеди, имащи отношение към управлението на страната и започва разпити и изтръгване на техните подписи, с които те \"откупват\" живота си. Явно e, че да купи на 17 ноември на аукцион в Ню Йорк чрез един от малкото лоялни към него роднина портрета на Христа, за него е било първостепенна задача.  Но, да се върнем пак към началото.  На 22 ноември 1966 година в Перм се ражда бъдещият собственик на \"Спасителят на света\" Дмитрий Риболовлев. След разпада на СССР започва да се занимава с бизнес и както на почти всички по онова време, и на Риболовлев му било сложно да се занимава с бизнес. Трябвало не само да работи с бандитите, но и самият той В един момент срещу него и приятелите му е възбудено наказателно дело. Риболовлев е обвинен в организирането на убийството през септември 1995 година на Евгений Пантелеймонов, негов конкурент в бизнеса. През май 1996 година Риболовлев е арестуван, но само година по-късно е оправдан. Той е единственияj обвинен по това дело, който е оправдан напълно, всички останали обвиняеми получават сериозни присъди.  През 2000 година той се впуска в политиката и финансово подкрепя кмета на Перм Юрий Трутнев в кампанията му за губернатор на Пермска облакт, където се намира и основният бизнес на Риболовлев. 2000 година се оказва преломна и за още двама слабоизвестни дотогава политици: Владимир Путин и Доналд Тръмп. Първият става президент вследствие на фалшифицирани избори. Вторият губи на президентските избори като кандидат на Партията на реформите, но се обозначава като претендент за длъжността президент на САЩ.  И макар, че Тръмп губи кампанията през 2000 година, в Москва, където на изборите току що е победил никому неизвестният \"Who is Mr. Putin?\", не може да не са обърнали внимание на амбициозния плейбой Доналд Тръмп.  2008 година носи нови стратегически промени. Русия преминава към активна външно-политическа фаза: за пръв път след разпада на СССР руските войски преминават границите на Руската федерация и нахлуват в Грузия. За Тръмп 2008 година е преди всичко годината на финансовата криза в САЩ, която удря пазара на имоти; годината, в която империята на Тръмп е на ръба на фалита, означаващ край на Тръмп и като бизнесмен, и като политик. Самостоятелно или с нечие подсещане, Тръмп си спомня за страната, която никога не го е интересувала активно - за Русия, където, според слуховете, парите растат по дърветата и само мързеливият не може да забогатее. Неговият син Доналд-младши, отговарящ за строителните проекти, подозрително често започва да лети до Москва.  (Самият Тръмп отива там през 2007 година на \"панаира на милионерите\" в рамките на рекламна кампания за водка \"Тръмп\").  През май 2008 година Риболовлев взема изненадващото решение да спаси Доналд Тръмп от шестия до този момент фалит и да му плати 95 млн. долара за вила, която по цените от 2008 година струва... Ами нищо не струва! Тръмп я купува за 41,4 млн. през 2004 година. Обявява я за продажба още през 2006 година, но не успява да я продаде. През 2008 година, след срива на цените на имотите, е невъзможно да я продаде. Къщата пустее, разяждана от флоридската плесен. И изведнъж на Тръмп му провървява. Някакъв откачен руснак купува вилата.  Според показанията на бившата жена на Риболовлев Елена Чупракова, покупката е внезапна, необяснима и тайнствена, при това, съпругата е категорично против. На 9 май е регистрирана компанията County Road Property LLC, на чието име е купена компания; на 12 май е създаден тръст на името на Елена Риболовлева и дъщеря им Ана, който плаща за вилата 95 милиона долара.   Нито Риболовлев, нито съпругата му са виждали вилата - както преди (купуват я на сляпо), така и след покупката. Не са живели в нея нито ден. През март 2016 година, осем години след покупката, Риболовлев получава разрешение да разруши всички постройки, през същата година срещу допълнителни 234 хиляди долара той събаря постройките, разделя имота на три и ги обявява за продажба на цената на земята. Най-добрият от трите парцела е продаден през ноември 2016 година за 34,34 млн. долара - тоест, на загуба. През октомври 2017 година вторият парцел е купен чрез адвокат, който не съобщава името на истинския купувач. Предполага се, че Риболовлев е продал имота сам на себе си, за да приспи подозренията към съмнителната сделка. Последният парцел и досега не е продаден. Но докато се развива тази история бившият собственик на имота вече е американски президент, а \"надплащането\" на десетки милиони долари от страна на руския милиардер започва да прилича на кредит, аванс или подкуп. Или, може би, Тръмп е обещал да върне част от сумата на Риболовлев чрез кипърската сметка на руснака? Тогава завишената цена от 95 милиона долара би имала смисъл. Но дали Тръмп го е направил? Ако да, той е нарушил закона. Ако не, останал е длъжник на Риболовлев. При продажбата на вилата е подписано конфиденциално споразумение за неразгласяване между купувача и Доналд Тръмп. Същината му не е ясна, както не е известно и какво съдържа то. Но всички сделки с недвижими имоти в САЩ по закон са открити и прозрачни. Името на купувача, разбира се, би могло да се скрие чрез дружество за ограничена отговорност или тръст, но самият факт на продажбата не може да остане скрит. През лятото на 2008 година вече е известно, че вилата е купена от Риболовлев, от което той бил твърде недоволен и обвинявал приказливия Тръмп в разгласяването на търговска тайна.  Сега на Риболовлев се налагало да обяснява на любопитните журналисти с каква цел е купил вилата на Тръмп, а това не било просто. Риболовлев или не е знаел целта, защото просто е изпълнил заповед \"отгоре\", или е знаел, но не е имал право да я разгласява. Затова и обясненията му са объркани и неясни. Първо заявил, че купил вилата, за да осигури на семейството си дом във Флорида. След това, че е вложил пари във вилата, за да спечели пари от препродажбата и. След това, че от самото начало е планирал да събори вилата и да постои на нейно място нова, а накрая, че е бил принуден да събори сградите, защото били плесенясали. (Ако в пустеещи помещения във Флорида не се включват климатици е невъзможно да се избегне плесенясването). Но това е още едно доказателство, че Риболовлев изобщо не се е интересувал от купената с огромно \"надплащане\" вила на Тръмп. Защо тогава хвърля на вятъра толкова пари и става за посмешище в очите на всички, които разбират поне малко от недвижимост?  Защо за Риболовлев е важно да даде на Тръмп пари и да го спаси от фалит?  Изглежда, че по това време    След фактическата емиграция на Риболовлев в САЩ, неговите интереси на правителствено ниво защитава и прокарва същият Юрий Трутнев, който междувременно се е издигнал във властта. Едновременно с това Риболовлев е проводник на интересите на Кремъл в САЩ. И така - покупката на вилата на Тръмп от Риболовлев е приключена на 12 май 2008 година. И само три седмици по-късно, на 4 юни 2008 година синът на Тръмп, Доналд-младши, участва в конференция по недвижимостта в Москва, където обявява амбициозна програма за строителство на  луксозни жилищни сгради и хотели в Москва, Санкт Петербург и Сочи. Там той прави публично признанието, че само за половин година е бил шест пъти в Русия. През същия месец Доналд-младши говори на конференция в Манхатън, където заявява, че руснаците владеят множество обекти от компанията на Тръмп и \"ако говорим за висшата ценова категория, то притокът от руските клиенти представлява непропорционално голям дял в много наши проекти в Дубай, в Сохо и изобщо в Ню Йорк. Ние наблюдаваме сериозен приток на пари от Русия\".  Към този цитат от 2008 година за пълнота на картината трябва да добавим още два, произнесени години по-късно. Първият е на ръководителя на департамента по градско строителство на Москва от април 2016 година: \"Вложили сме толкова пари в Тръмп, че той няма шанс да загуби\".   Вторият е на Феликс Сатър, приятел и партньор на адвоката на Тръмп Майкъл Коен: \"Нашето момче може да стане президент, ние можем да организираме това. Аз ще привлека целия путински екип към това, ще организирам процеса\". И през 2008 година процесът \"тръгва\". През 2009 година Тръмп се пререргистрира от демократ в републиканец. Той сериозно разглежда възможността да се кандидатира за президент от Републиканската партия през 2012 година. През май 2011 година той се отказва от намерението си, но казва: \"Твърдо съм убеден, че ако участвах в изборите, щях да ги спечеля\".  Президентството на Тръмп за Русия е само въпрос на време, през което Тръмп трябва да бъде направен \"напълно свой\", още повече, че самият Тръмп няма нищо против.", "date": "2018.07.20", "title": "Как картината на Леонардо \"Спасителят на света\" помогна на американския президент(Първа част)"}
{"url": "https://www.faktor.bg/bg/articles/blic-prebivavaneto-na-tsvetan-vasilev-v-sarbiya-e-osigureno-s-protektsiite-na-kremal", "text": "От началото на тази година сръбската прокуратура е вдигнала мерника на Цветан Василев и го разследва за участието му в организирана престъпна група на територията на западната ни съседка, заради опита на банкера-беглец с фалшив дълг от 47 милиона евро да фалира завода за стъкло в гр. Парачин и да открадне активите му. В пореден материал от вчера, най-влиятелният сръбски вестник „Blic“ този път повдига завесата и споделя факти от кухнята на разследването на сръбската полиция. Оказва се, че другите участници в схемата на Василев – сръбските граждани Драголюб Симонович, Ратко Ристич, Петър Видович, както и братът на Драголюб Симонович – Небойша, всичките родом от Ратково - Сърбия, са признали при разпитите им в полицията, че са подписвали документи, свързани с „Глас Индъстри“ и „Сръбска фабрика за стъкло“, за да станат членове на Управителния и Надзорния съвет. Небойша Симонович (бел. ред. – назначен от Василев след фалита на банката за изпълнителен директор на „Глас Индъстри“ – дружество, получило от КТБ 140 милиона лева) никога не е имал преди това опит с управлението на фирми, а е бил обикновен бензинджия, като подобна работа са вършили и другите двама – Ристич и Видович, които са съседи на Небойша в Ратково. Тези хора са били нарочно подбрани без опит в бизнеса, за да могат под диктовката на Василев да изпълняват това, което той им нареди.    “Blic” посочи в предишен свой материал, че след бягството си в Сърбия, първата работа на Василев е била да се опита да присвои активите на контролираната от него „Сръбска фабрика за стъкло“ в Парачин, чрез създаването на фалшив дълг от 47 милиона евро. Този „дълг“ е бил прехвърлен няколко пъти през офшорни дружества и накрая предявен като „вземане“ от контролираната от Василев сръбска фирма „Вексилум“, създадена специално за това. Пребиваването на Василев в Сърбия пък е осигурено чрез протекциите на Кремъл и съдействието на бившия сръбски президент Томислав Николич, който е и бизнес партньор на Василев. Припомняме, че на два пъти след фалита на КТБ през 2014г., Василев се опита да прехвърли активи за над 1 млрд. евро на руските си приятели. Първо партньорът на олигарха Константин Малофеев – Пиер Луврие, представяйки се за „инвеститор“, получи от Василев, срещу 1 евро, накуп БТК, Дунарит, Авионамс, ТВ 7, НУРТС и Фърст Диджитъл. След като аферата беше разкрита, а Луврие дори се оказа близък с командира на руските сепаратисти в Украйна – Игор Гиркин – Стрелков, на сцената излезе друг служител на Малофеев – Дмитрий Косарев. С него Василев беше сключил договор за разделяне на парите от откраднатите активи в съотношение 80 към 20, след тяхната продажба. В сегашната си публикация сръбското издание отново набляга на обстоятелството, че в момента Цветан Василев е в паника от разследването срещу него в Сърбия и всячески се опитва да осъществи контакт с влиятелни сръбски политици, за да получи протекции и да предотврати повдигането на обвинение заради аферата с фиктивния дълг на завода за стъкло в Парачин. Паниката на Василев ясно пролича и от „обръщението“ което банкера-беглец направи на сайта си преди няколко дни, в което започна да сипе обвинения, обиди и клевети и против сръбски граждани, тъй като очевидно вече е загубил досегашното си спокойствие там. Всъщност, сегашните разкрития за престъпната дейност на Василев в Сърбия (този път от сръбската прокуратура и полиция, а не от българките служби, против които Василев не е спирал да плюе), доказват за пореден път добре известната в България негова схема при източването на КТБ - чрез специално създадени фирми-бушони, управлявани от подставени лица – охранители, домакини, секретарки. Която схема очевидно е продължил да „практикува“ и на чужда територия.", "date": "2018.07.20", "title": "\"Blic\": Пребиваването на Цветан  Василев в Сърбия е осигурено с протекциите на Кремъл"}
{"url": "https://www.faktor.bg/bg/articles/porozhanov-v-sharkovo-stopanite-ne-davat-da-se-vzeme-vtora-proba-za-chuma", "text": "Стопаните в единственото населено място с оцелели от евтаназията животни - село Шарково, не допускат ветеринарите да вземат втора проба за чума, съобщи в кулоарите на НС министър Румен Порожанов. Той пак повтори, че няма заразени сред животните на баба Дора, първата проба е отрицателна, но трябва да се вземат още 50 проби. Въпреки че със стопаните се разбрахме, те не желаят да допуснат ветеринарните лекари за втора проба“, обяви министърът. Смятам, че това излиза извън рамките на правилата, коментира Румен Порожанов, като изтъкна, че той вчера е протегнал ръка. „Все още няма клиника на заболелите животни, затова основният вирусолог на ЕК Крис Даклер даде възможност да се вземе втора проба, която да се направи бързо“, обясни той. „Спрели сме действията заради напрежението. Министърът повтори, че от вчера има ново огнище с положителна проба и то е в Болярово. От днес започват изплащанията на обезщетенията на стопаните от селата Крайново, Странджа, а в понеделник собствениците на евтаназираните стада в Шарково също ще получат парите си.", "date": "2018.07.20", "title": "Порожанов притеснен: Стопани бойкотират вземането на втора проба"}
{"url": "https://www.faktor.bg/bg/articles/tsvetanov-rumen-radev-e-forsiral-postanovleniev-za-bezhantsite-5-dni-sled-parlamentarnite-izbori", "text": "Лидерът на ПГ на ГЕРБ Цветан Цветанов цитира от парламентарната трибуна думи на служебния премиер проф. Огнян Герджиков, предлагащ форсиране на постановление на МС 208 за мигрантите. \"Желанието на президента на републиката е това да бъде прието сега и по начина, по който предлагам\", заявява проф. Герджиков.  Решението за постановлението е взето 5 дни след парламентарните избори през март 2017 г., когато вече е ясно, че ще управлява ГЕРБ. \"И сегашното правителство работи по това ПМС 208, а Корнелия Нинова критикува\", удиви се Цветанов. Темата миграция се дискутира на всеки съвет на ЕС още от Арабската пролет, каза още той. От 2013 г. ситуацията стана много тежка. Тогава страната ни не беше готова и влизаха бежанци без филтрационни проверки и регистриране в Евродак системата. Тогава ГЕРБ беше опозиция. Силата на управлението днес е, когато има добри неща, те да бъдат възприети, посочи още Цветанов. И продължи: \"Само че, г-жо Нинова, защо не цитирате правилно? Средство срещу застаряването на населението и за укрепване пазара на труда е заложено още от времето на Орешарски, сега го вменявате на ГЕРБ.\" Цветанов се възмути от страховете, с които БСП се заигравали в президентската кампания.", "date": "2018.07.20", "title": "Цветанов: Румен Радев е форсирал постановление за бежанците 5 дни след парламентарните избори"}
{"url": "https://www.faktor.bg/bg/articles/parlamentat-prie-na-parvo-chetene-novite-merki-sreshtu-sportnoto-huliganstvo", "text": "Парламентът прие на първо четене промени в Закона за опазването на обществения ред при провеждане на спортни мероприятия срещу спортното хулиганство. \"За\" гласуваха 99 народни представители, а 50 \"се въздържаха\". \"Този закон трябва да влезе по най-бързия начин в нашето законодателство. Много се радвам, че тук по този проблем всички партии се обединихме. Започва футболното първенство, затова работната група взе решение спешните мерки да ги въведем веднага\", коментира един от вносителите на промените Славчо Атанасов  от \"Обединени патриоти\".  По негово искане срокът за предложения между първо и второ четене на измененията беше намален на три дни. Атанасов посочи, че в момента се работи по нов Закон за футболното хулиганство, който по технически причини ще е готов в края на годината. С приетите изменения се въвежда режим на достъп на посетителите до спортното мероприятие. Предвидено е достъпът да се осъществява чрез предоставянето на документ/знак, персонализиращ посетителите или след разчитане на лична карта на посетителя от скенер за лични документи.  Предлага се условията и редът за достъп до спортно мероприятие да се уреждат с наредба на Министерския съвет, която да влезе в сила една година след обнародването на този закон. Разширяват се правомощията на ръководителя по сигурността и безопасността на спортното мероприятие, свързани с недопускането на лица с наложени принудителни административни мерки и на малолетни и непълнолетни без придружител в спортната зона и спортния обект. Въведено е изискването съгласието на дееспособен придружител на малолетни и непълнолетни да се удостоверява с декларация. Ще има и допълнителни изисквания относно разполагането и използването на видеокамери с цел документирането на събрания доказателствен материал. Собствениците или ползвателите на спортни обекти и съоръжения, както и организаторите на спортни мероприятия ще трябва да извършат разходи, свързани с техническо оборудване, необходимо за осигуряване на безопасността и сигурността на посетителите на спортни мероприятия.", "date": "2018.07.20", "title": "Парламентът прие на първо четене новите мерки срещу футболното хулиганство"}
{"url": "https://www.faktor.bg/bg/articles/aktsiya-prechupvane-v-deystvie-dvama-arestuvani-na-am-trakiya-sas-100-masterboksa-nelegalni-tsigari", "text": "Около 12.30 часа днес на км 323 км от „Тракия” в посока Бургас бяха стопирани бял микробус и ескортиращия го лек автомобил. В МВР е имало данни, че цигарите са поели са от нелегално депо в Пловдив огромно количество цигари, които е трябвало да бъдат разпространени по морето.   Микробусът е бил претъпкан със 100 мастербокса папироси без бандерол.   Арестувани на място двама мъже, единият е от тях е от бургаския квартал „Ветрен”, съобщава „Флагман”. Микробусът е бил претъпкан със 100 мастербокса папироси без бандерол (в един мастербокс има 50 стека цигари, б.а.). Неясно е дали са внесени от чужбина или са произведени у нас в нечия частна манифактура, подозренията са, че фабриката е била в Пловдив.   Мястото, при което са били блокирани бусът и лекият автомобил, е между Карнобат и Айтос. По пътя от Пловдив приносителите са били следени и чрез СРС-ата. Доказателствата срещу тях са железни.   Преди два дни при аналогична операция на ГДБОП бе разбита фабрика за цигари в бившата мандра край Карнобат, а ден по-рано криминалисти от РУ Несебър извадиха наяве същинската дейност на пловдивския транспортен бос Илиян Шаханов, който бе арестуван по обвинение, че автобусите му пренасят контрабандни цигари.    Така заканата на премиера Бойко Борисов - да сниши до 6 % нелегалното производство на цигари и разпространението им без бандероли влезе в действие. Борисов даде и име на акцията – „Пречупване” и подчерта, че контрабандата ще бъде драстично намалена само за седмица. Това стана на 17 юли по време на връчванетo на наградите \"Икономика на светло\" от Асоциация на индустриалния капитал в България . (", "date": "2018.07.20", "title": "Акция „Пречупване” в действие: Двама арестувани на АМ \"Тракия\" със 100 мастербокса нелегални цигари"}
{"url": "https://www.faktor.bg/bg/articles/eho-ot-diviya-zapad-sled-zverska-gonka-zakovaha-kanaldzhiya-v-transko", "text": "Свирепа гонитба с коли и джипове на Гранична полиция завърши със задържането на криминално проявен каналджия от София, превозвал мигранти в джипа си към българо-сръбската граница. Вчера към 20.30 ч. граничен полицейски автопатрул от ГПУ-Трън забелязва лек автомобил \"Ауди“ и джип \"Гранд Чероки“, движещи се един след друг към българо-сръбската граница, съобщава Канал 3. Двамата гранични полицаи незабавно подават сигнал в дежурната част и тръгват след съмнителните коли. Подават звукови и светлинни сигнали на водачите на джипа и аудито, но те не се подчиняват и правят опит да избягат, съобщиха от Гранична полиция. На пътя между махалата Русимовци и разклона за село Декьовци лекият автомобил пропуска отпред джипа. Впоследствие се оказва, че мигрантите са натоварени в джипа, и така му е дадена възможност да се измъкне от преследването. Аудито опитва да избута от пътя граничните полицаи, като блъска от дясната страна служебния автомобил. Високопроходимият автомобил на Гранична полиция обаче увеличава скоростта и настига Черокито. Към 20.50 ч. в землището на село Горочевци водачът на джипа спира и се опитва да избяга. След кратко преследване и предупредителни изстрели във въздуха граничните полицаи задържат шофьора – 45-годишен, криминално проявен от София. В джипа са открити 7 чужденци, по първоначални данни иракчани. Каналджията и мигрантите са задържани в ГПУ-Трън. Уведомена е районната прокуратура. Работата по случая продължава.", "date": "2018.07.20", "title": "Ехо от дивия Запад: След зверска гонка заковаха каналджия в Трънско"}
{"url": "https://www.faktor.bg/bg/articles/izvanredno-strelba-v-avtobus-v-germaniya-ima-mnogo-raneni", "text": "Най-малко 14 души са пострадали след атака в автобус в Германия, предаде АП.  Нападението е извършено в северния град Любек. Състоянието на двама от пострадалите се определя като тежко. Тепърва се чака информация дали става въпрос за терористичен акт или лично отмъщение.", "date": "2018.07.20", "title": "Извънредно! Стрелба в автобус в Германия, има много ранени!"}
{"url": "https://www.faktor.bg/bg/articles/merkel-privetstva-pokanata-na-tramp-kam-putin-da-poseti-vashington", "text": "Германският канцлер Ангела Меркел приветства поканата на Доналд Тръмп за среща с Владимир Путин във Вашингтон тази есен, съобщава \"Ройтерс\".  \"Мисля, че трябва отново да стане нормално руски и американски президенти да се срещат\", коментира Меркел в Берлин.  По отношение на трансатлантическите връзки тя допълва, че историята показва, че Европа и САЩ много пъти са били на различни позиции, \"но винаги е добре да се решават тези конфликти\". Все пак тя смята, че е била права да каже преди време, че Европа вече не може да разчита на САЩ за ред и сигурност в света, \"не можем да разчитаме на супер силата на САЩ\" и че е необходимо близките и заобикалящи дела, да вземат в собствените им ръце.  Връзката на Германия със САЩ е от решаващо значение, добави още Меркел във връзка с обвиненията на Тръмп към Берлин, че е \"пленник\" на Русия поради енергийната си зависимост. \"Можем да кажем, че ценностите в нашата обичайна рамка в момента са под силен натиск\", обясни тя работните си отношения с Тръмп.", "date": "2018.07.20", "title": "Меркел приветства поканата на Тръмп към Путин да посети Вашингтон"}
{"url": "https://www.faktor.bg/bg/articles/demokratichna-balgariya-sezira-ek-zaradi-zakona-domuschiev", "text": "\"Демократична България подготвя правно становище с искане за вето и сигнал до ЕК за неправомерна държавна помощ във връзка с поправката “Домусчиев” - представляваща арогантно потъпкване на правни принципи и груб лобизъм. Този подарък за 58 милиона за приятеля на властта е цинична подигравка в лицето на българските граждани. Завладяната държава “работи” така\". Това се съобщава на страницата на \"Демократична България\" във Фейсбук. Ето какво още пишат демократите:  \"Преди дни ГЕРБ и част от \"Обединени патриоти\" гласуваха спорни промени в закона за приватизацията. Най-активен техен критик бе вицепремиерът Валери Симеонов, който е лидер на НФСБ. Промените опрощават дългове за стотици милиони левове на приватизатори на държавни компании. Подозренията са, че поводът за тези промени е опрощаване на дълговете на известния бизнесмен Кирил Домусчиев. Чрез тях той ще избегне плащането на глоби от 58 млн. лв. заради предполагаемо неспазване на ангажиментите, поети при приватизацията на Българския морски флот.\" Припомняме, че срещу поправките категорично застанаха депутатите от НФСБ и лично лидера на партията - вицепремиерът Валери Симеонов. Според тях тези поправки също са лобистки, не отговарят на обществения и държавен интерес. В същото време стана ясно, че един от вносителите на поправките са депутати от партия \"Атака\", единият от които е не безизвестният Емил Димитров-Ревизоро. Именно тези поправки бяха повод за коментара на Симеонов, който намекна, че има опасност това да застраши бъдещето на коалицията.", "date": "2018.07.20", "title": "\"Демократична България\" настоява за вето на закона \"Домусчиев\", готви сигнал и до ЕК"}
{"url": "https://www.faktor.bg/bg/articles/kremal-privika-poslanika-na-gartsiya-v-moskva", "text": "Руското външно министерство е привикало гръцкия посланик Андреас Фриганас, съобщи в. \"Катимерини\". Причина е реакцията на Атина по повод изказванията на говорителката на ведомството Мария Захарова.  В сряда Захарова предупреди с последствия първия гръцки дипломат заради изгонването от Гърция на двама руски дипломати. И допълни, че зад решението на Атина стоят трети страни. В отговор управляващите в южната ни съседка обвиниха Захарова в неуважение. Срещата в руското Външно преминала сърдечно, твърдят източници на \"Катимерини\". Според тях представители на Москва казали на посланик Фриганас, че думите на Захарова не означавали неуважение. Причина за инцидента било недоразумение. Гръцкото външно министерство призова на свой ред Русия да спре да се меси във вътрешните й работи.", "date": "2018.07.20", "title": "Кремъл привика гръцкия посланик заради \"недоразумение\" със Захарова"}
{"url": "https://www.faktor.bg/bg/articles/makron-uvolni-ohranitelya-zasnet-da-bie-protestirasht-v-parizh", "text": "Френският президент Еманюел Макрон реши да уволни сътрудника си по сигурността Александър Бенала, видян на видеозапис да бие протестиращ на демонстрация на 1 май, предаде Ройтерс. Решението е основано на разкритите нови факти за провинението на Бенала, обяви Елисейският дворец. Бенала бе задържан за разпит във връзка с нанесения от него побой над млад мъж при помрачените от сблъсъци демонстрации на Международния ден на труда.", "date": "2018.07.20", "title": "Макрон уволни охранителя, заснет да бие протестиращ в Париж"}
{"url": "https://www.faktor.bg/bg/articles/vss-pita-evropeyski-sadebni-saveti-kak-da-deystva-s-kafyavite-medii", "text": "\"Независимостта на магистратите е фундамент на върховенството на закона и следва да се възприема като гаранция за свобода и зачитане на човешките права.\" Това пишат в своя позиция от Висшия съдебен съвет по повод безпрецедентните синхронизирани атаки в \"кафяво\" срещу различни съдии, които по една или друга причина не са се харесали на определени кръгове в медиите. В изявлението пише, че е по повод запитване на Съюза на съдиите, откъдето призоваха Съвета да каже по какви критерии определя кога и как да реагира. \"ИНФОРМАЦИЯ ЗА ПРЕДПРИЕТИТЕ ОТ СЪДИЙСКАТА КОЛЕГИЯ НА ВСС МЕРКИ ВЪВ ВРЪЗКА С ПРАВОМОЩИЯТА ПО ЧЛ. 16, АЛ. 1 ОТ ЗАКОНА ЗА СЪДЕБНАТА ВЛАСТ ДА ОТСТОЯВА НЕЗАВИСИМОСТТА НА СЪДЕБНАТА ВЛАСТ 20 юли 2017 години По повод обръщение от Съюза на съдиите в България и Декларация на съдии от Софийския районен съд, Съдийската колегия на Висшия съдебен съвет изразява тревога от създалото се обществено напрежение, във връзка с публикации в медиите, съдържащи информации, интерпретации и коментари за независимостта на съдебната власт. Независимостта на магистратите е фундамент на върховенството на закона и следва да се възприема като гаранция за свобода и зачитане на човешките права. Опитите за неправомерно влияние и натиск върху конституционно прогласената независимост на съдебната власт накърняват и функционалната легитимност на съдиите. В този смисъл се тълкува всяко изявление независимо от формата му /вербална атака, писмено слово, аудио-визуални, графични или други изразни средства/, явяващо се намеса в работата на съда и сочещо на недопустимо въздействие от представители на законодателната и изпълнителна власт, на политически, неправителствени и международни организации, на бизнеса, икономиката, и медиите, и от публични личности и граждани. В Комуникационната стратегия на съдебната власт 2014-2020 г. и документите, приети и утвърдени от ВСС по нейното приложение, има процедури и правила в защита независимостта на съдебната власт, според които изразяването на реакция - позиции, становища или декларации, изисква одобряването им след проведени дебат и гласуване от Пленума на ВСС или съответните колегии. Законово определената структура и функции на ВСС, като колективен орган са причина в конкретни случаи, след проведени дискусии и гласуване да няма приети решения, което води до  неоправдани обществени очаквания, усещане за пасивност на Съдийската колегия по актуални теми, и липса на субективно усещане у магистратите за сигурност и защита. Нееднаквите произнасяния мотивираха мнозинството на Съдийската колегия през месец май 2018 г. да се обедини около необходимостта от изготвяне на критерии, въз основа на които да се очертаят елементите на конституционните гаранции за „независимостта на съдебната власт“, както и стандартите, при които се счита, че авторитетът и независимостта на съда, и на магистратите са накърнени. Комисията по правни и институционални въпроси към Пленума на ВСС изпрати запитвания до Европейската мрежа на съдебните съвети, Балканската, и Евро-средиземноморската мрежа на съдебните съвети за наличието на аналогични критерии, както и относими принципни становища и стратегически документи на международни и европейски институции, като бе проучена и приложимата съдебна практика в българското и европейското законодателство. Към настоящия момент се работи по проекта в изпълнение на решението на Съдийската колегия, който след изготвянето му ще бъде приет и обсъден с представители на изпълнителната, законодателната, и съдебната власт, и с медийни организации. Целта на стратегическия документ е да се постигне баланс между необходимостта да се защити независимостта на съдебната власт, при охраняване свободата на словото по въпроси от обществен интерес.\"", "date": "2018.07.20", "title": "Български магистрати питат европейски съдебни институции как да действа с \"кафявите\" медии"}
{"url": "https://www.faktor.bg/bg/articles/raychev-razchete-delata-i-dumite-na-prezidenta-prezidentat-rano-ili-kasno-shte-sabori-pravitelstvoto", "text": "„Работата на опозицията е да събаря правителството. Още повече че го смята за корумпирано. Първо, президентът е избран от опозицията, и второ, той смята, че това правителство трябва да си ходи. Естествено, че човек с 60% рейтинг срещу хора с 20-30% рейтинг ще се държи така. И рано или късно ще ги събори. Това е сигурно.“ Това заяви червеният социолог Андрей Райчев пред Нова телевизия. Той обаче май забрави, че според последни социологически изследвания рейтингът на държавния глава бавно върви надолу и никой не знае докога ще продължи тази тенденция. Коментарът на Райчев бе предизвикан от твърденията на Антоний Гълъбов, който бе другият събеседник в студиото, че „има каскада от сценарии, които употребяват първичните страхове на хората“. Че се цели дестабилизация на страната и президентът Румен Радев не се държи като президент.  Според Андрей Райчев обаче новото в сегашната ситуация не е, че опозицията се е активизирала след европредседателството. „Опозицията не е спряла да събаря правителството по време на председателството. Новото е, че те в момента се събарят сами. Разликата в ситуацията е следната: има страшно вътрешно напрежение. Надявам се скритото напрежение да не избие, защото това означава България да стане жертва на чужди неща. Има и едно открито напрежение, свързано с кризата в Патриотичния съюз. Борисов без всякакво съмнение в момента е под шантаж“, заяви Райчев по повод поведението на вицепремиера Валери Симеонов. „Имаме вече остра вътрешна криза и как ще се развие тя не знам. По-вероятният сценарий са избори“, прогнозира Райчев.  Според Райчев вариантите са три: предсрочните избори да бъдат наесен, по време на европейските избори или по време на местния вот. „Но изборите са много вероятни вече“, подчерта Райчев.  Според него „Обединени патриоти е само името на парламентарната група. Това са три отделни политически партии, които не предприеха никакви стъпки за обединение помежду си. В този смисъл коалицията е „три плюс едно“. Това са три различни партии. Ние навлизаме в кампания за европейски парламент. Всяка една ще се опита да минимизира щетите“, коментира Гълъбов. По думите му управляващата коалиция изпълнява обща програма, а партиите от ОП не се сблъскват за първи път.", "date": "2018.07.20", "title": "Райчев разчете делата и думите на Радев: Президентът рано или късно ще събори правителството"}
{"url": "https://www.faktor.bg/bg/articles/spasitel-na-plazha-v-primorsko-prodava-marihuana-na-turisti", "text": "Спасител на плажа бе задържан от полицията в Приморско за търговия с наркотици . Заподозреният от Горна Оряховица е задържан да пласира марихуана посред бял ден сред туристите на плажната ивица.  Спасителят е засечен към около 12.30 часа пред пост №3 на къмпинг \"Юг\". Там по съвместителство осъществявал две функции - пазел плажуващите и им продавал марихуана. При проверка служители от Районно управление-Приморско открили у него няколко дози с наркотично вещество. Криминалисти разполагат с показанията на няколко свидетели, имат и записите от охранителните камери на къмпинга, които по несъмнен начин подкрепят обвинението", "date": "2018.07.20", "title": "Посред бял ден: Спасител на плажа в Приморско продава марихуана на туристи"}
{"url": "https://www.faktor.bg/bg/articles/parvanov-1", "text": "Българската политика по Македонския въпрос е низ от компромиси от 1878 година до сега. Това каза в Благоевград Георги Първанов, президент на България през периода 2002 - 2012 г. по време на среща – дискусия „Илинден 2018 – исторически поуки и перспективи на отношенията в региона“, предаде репортер на Радио „Фокус“ – Пирин. Той уточни, че първият компромис е отказът от Санстефанска България. „На следващата стъпка, при Съединението ние се отказваме от идеята за едновременно присъединяване на Източна Румелия, Македония и Тракия. Присъединяваме само Източна Румелия. На следващата стъпка ние възприемаме идеята за автономия на Македония и Одринско, което е доста по-различно от онова, за което са се борили техните предшественици. В годините на войните вече отиваме съвсем в крайна мяра в своите компромиси, за да се стигне до признаването на Република Македония като самостоятелна държава – един компромис, който за мен е исторически и морално оправдан“, каза президентът Първанов. Той отбеляза, че това не означава, че сега трябва да мълчим, когато имаме нови условия и нови договорености, които засягат пряко България. Първанов отбеляза, че днес влизаме в честванията, посветени на Илинденско – Преображенското въстание. „И ако сме се събрали тук, то е, за да започнем този разговор или спор. Не бива да се притесняваме че даваме тон за полемика. За мен въпросът е „Ние имаме ли правото да честваме Илинденското въстание“ на фона на онова, което се случи в предходните 1-2 години и продължава да се случва. И ако отговорът все пак е позитивен, то тогава другият въпрос е „Какво имаме право да говорим“, заяви президентът Първанов.  Той припомни, че през 2017 година македонският премиер Зоран Заев направи едно изказване по време на съвместните чествания на Илинден 2017 година, заедно с представители на българската държава, в което той спомена, че във въстанието са участвали македонци, албанци, турци, сърби, власи, роми, но пропуска да спомене българи. „Да кажем, че той се е развълнувал и е пропуснал да спомене българите, но на другия ден на Мечкин камен, президентът на македонския парламент г-н Талат Джафери произведе същия този списък. Аз тогава попитах много плахо, тъй като не исках да развалям добрите отношения от договора, та защо един от делегацията не се обади, не постави въпроса или поне да попита „Какво правим, къде сме ние“, добави Първанов.  Той заяви, че в последните дни от ПП АВБ достатъчно рано преди 2 август, даже и пред 20 юли, са предложили на българските институции да поканят македонския премиер Зоран Заев на Петрова нива. „Ето това ще бъде знак, че въстанието, че освободителното движение се възприема в неговия неразривен смисъл – Илинденско и Преображенско – такова, каквото е било“, подчерта президентът Първанов.", "date": "2018.07.20", "title": "Първанов: Да поканим Заев на Петрова нива, това ще e знак за неразривния смисъл на Илинденско-Преображенското въстание"}
{"url": "https://www.faktor.bg/bg/articles/rusiya-i-kitay-obmislyat-dali-da-sprat-dostavkite-na-neft-za-severna-koreya", "text": "Русия и Китай поискаха повече време да обмислят искането на САЩ до Съвета за сигурност на ООН да се прекратят доставките на нефт и нефтени продукти до Северна Корея, съобщи БГНЕС.  САЩ поиска от ООН да наложи санкции миналата седмица и да прекрати доставките, след като Северна Корея беше обвинена, че надхвърля ограниченията на организацията чрез незаконен внос на гориво. Миналата година ООН ограничи доставките на суров нефт до Северна Корея, до 4 милиона барела на година, а тавана за рафинираните продукти е 500 000 барела на година. Спирането на доставките трябва да бъде изпълнено основно от Китай, който е основен доставчик на нефт до Северна Корея, но и също от Русия, която също доставя гориво до Пхенян. Решението на Русия и Китай предшества срещата утре между американския държавен секретар Майк Помпео и Съвета за сигурност на ООН.", "date": "2018.07.20", "title": "Русия и Китай обмислят дали да спрат доставките на нефт за Северна Корея"}
{"url": "https://www.faktor.bg/bg/articles/zemetresenie-na-73-kilometra-ot-sofiya", "text": "Земетресение с магнитуд 2,8 по скалата на Рихтер беше регистрирано в Благоевградска област в 23:46 ч., съобщиха от Европейския сеизмологичен център. Трусът е бил с дълбочина 2 км, на 12 км северозападно от Белица, на 30 км източно от Благоевград.", "date": "2018.07.20", "title": "Земетресение на 74 километра от София"}
{"url": "https://www.faktor.bg/bg/articles/dnes-se-navarshvat-140-godini-ot-sazdavaneto-na-balgarskata-armiya", "text": "Днес се навършват 140 години от създаването на Българската армия. По този повод военният министър ще подпечата юбилейна пощенска марка. Първата заповед, издадена за създаването на българската войска, е от 20 юли 1878 г. на руския императорски комисар в България княз Александър Дондуков-Корсаков. Документът урежда създаването на Българската земска войска. Нейното ядро е българското опълчение и се изгражда като постоян­на армия с обща задължителна военна служба. В армията са сформирани четири рода войски - пехота, артилерия, кавалерия и сапьори, а през 1879 г. се поставят и основите на военния флот. В края на 1878 г. войската има в състава си общо 31 400 души. Автор на марката е д-р Александър Въчков, художник и изследовател на родната военна история. В нея са представени униформи и въоръжение на изобразените войници. В марката е вписан и съвременният войник с най-новата полева униформа.", "date": "2018.07.20", "title": "Отбелязваме 140 години от създаването на Българската армия"}
{"url": "https://www.faktor.bg/bg/articles/novini/svyat/zaraza-ot-zapadnonilska-treska-zaplashva-gartsiya", "text": "Зараза от Западнонилска треска  нахлу в Гърция. В страната са регистрирани 12 случая на заболели. Повечето от инфектираните със заразата, пренасяна от комари, са в околностите на Атина, съобщи местната преса. Има и три случая в Солун. Двама от 12-те заразени са в интензивно отделение, а останалите са изписани, съобщиха от гръцкия Център за контрол и превенция на заразите.", "date": "2018.07.20", "title": "Зараза от Западнонилска треска  нахлу в Гърция"}
{"url": "https://www.faktor.bg/bg/articles/bezpretsedentno-saglasie-mezhdu-vlast-i-opzitsiya-za-bezhantsite", "text": "Власт и опозиция стигнаха до безпрецедентно съгласие. Лидерите Бойко Борисов, Цветан Цветанов, Волен Сидеров, Корнелия Нинова и Мустафа Карадайъ се обединиха в обща позиция. Задължава се правителството да не подписва за мигранти с втори страни - членки на ЕС. Правителството пък ще представи пред парламента позицията за общи действия на ЕС по темата. До края на септември кабинетът ще внесе в парламента предложенията на България за реформа на Дъблинския договор. Общата позиция на власт и опозиция бе прочетена секунди преди края на заседанието в 14 ч. от БСП лидера Корнелия Нинова. Тя благодари на депутатите и на премиера, че са защитили националния интерес заедно. След което Народното събрание одобри документа единодушно от всички 177 присъстващи. Припомняме, че първоначално проекторешенията бяха две, на ГЕРБ и на БСП. Премиерът Бойко Борисов дойде на заседанието, за да участва в разискванията за въпросите за миграцията, по искане на БСП. Той призова депутатите да приемат обща позиция и обяви, че е склонен да разговаря с ПГ на ГЕРБ за промяна на тяхното решение. Парламентът излезе в почивка, за да обсъди предложението на премиера. С решението си от ГЕРБ настояха парламентът да подкрепи позицията на правителството по въпросите за миграцията, изразена на заседанието на ЕС на 28-29 юни 2018 година. Управляващите искаха да се възложи на МС да отстоява националните позиции по всички законодателни предложения, свързани с реформата на Общата европейска система за убежище. В решението си от БСП призоваха парламентът да възложи на Министерски съвет да приеме решение срещу обратното приемане на мигранти в България, както и срещу сключването на двустранни споразумения с други членки на ЕС. БСП предложи до 30 септември правителството да представи в парламента предложения за реформа по Дъблинската система за прием на бежанци.", "date": "2018.07.20", "title": "Власт и опозиция стигнаха до безпрецедентно съгласие за бежанците"}
{"url": "https://www.faktor.bg/bg/articles/novini/balgariya/balgariya-vdiga-ograda-na-granitsata-s-rumaniya-zaradi-nova-chuma", "text": "България вдига ограда на границата  с Румъния заради опасността от нов вид чума. 133 000 метра ще бъде дълга оградата по границата със северната ни съседка, за да се ограничи заразата с африканска чума по свинете.   „Целта на съоръжението е да спре преминаването на диви свине през сухопътната ни граница с Румъния”, уточниха от Изпълнителната агенция по горите. Най-близкото огнище е само на 60 км от нашата страна в румънския град Констанца.", "date": "2018.07.20", "title": "България вдига ограда на границата с Румъния заради нова чума"}
{"url": "https://www.faktor.bg/bg/articles/italiya-obmislya-po-skoro-otkolkoto-po-kasno-da-izleze-ot-evrozonata", "text": "В петък италианските акции и държавни облигации се намират под натиск от продажби след информации в местни медии за напрежение в рамките на управляващата коалиция и след интервю на виден италиански депутат, което провокира нови опасения относно бъдещето на страната в еврозоната и еврото. В интервю за в-к Corriere della Sera шефът на бюджетната и финансова комисия на Долната камара на парламента - Клаудио Борджи заяви, че Италия ще излезе от еврото \"по-скоро, отколкото по-късно\". Трябва да се има предвид, че новината за назначаването на Клаудио Борджи за председател на парламентарната бюджетна комисия и на още един евроскептик, който е член на партията \"Лига\"\" - професор Алберто Багнай, за ръководител на финансовата комисия на Сената, провокира преди около месец напрежение на италианските капиталови пазари. Търговци също така цитират информации в италианската преса за напрежение между икономическия министър Джовани Триа и двамата вицепремиер - Луиджи ди Майо и Матео Салвини, които обаче са и председатели на двете управляващи партии в лицето на движението \"Пет звезди\" и на крайнодясната партия \"Лига\". Говори се, че една от причините за това напрежение касае различия относно назначения в някои държавно контролирани фирми, включително в кредитната институция Cassa Depositi e Prestiti. Според местни медии, двамата вицепремиери са поставили ултиматум на икономическия министър Джовани Триа да подкрепи правителствените номинации за тези ключови постове, или да подаде оставка. Вестниците La Stampa и Repubblica цитират техни източници, според които Луиджи ди Майо и Маето Салвини настояват Триа да подкрепи няколко номинации за висши постове, като на този етап той отказва да направи това. Така например икономическият министър предпочита за нов изпълнителен директор на Cassa Depositi e Prestiti (CDP) да бъде назначен Дарио Сканапиеко, който е вицепрезидент в Европейската инвестиционна банка и бивш висш представител на италианското финансово министерство. Ди Майо и Салвини обаче настояват този пост да бъде зает от Фабрицио Палермо, който понастоящем е финансов директор на CDP. Всичко това провокира напрежение на италианските дългови и фондови пазари, като основният индекс на борсата в Милано MIB се понижи с над 1% в началото на днешната търговия. Доходността на двегодишните италиански краткосрочни облигации пък се повишава с 8 базисни пункта към 0,63%, а на 10-годишните дългосрочни книжа - с 6 пункта към 2,57%. В същото време се разширява и лихвеният спред между 10-годишните италиански и германски облигации към 225 базисни пункта (лихвата по книжата на Италия е с 2,25% над тази на германските книжа) от 218 базисни пункта в четвъртък. Последва известно отслабване на напрежението, след като агенция ANSA цитира вицепремиерът Ди Майо да отрича, че има сблъсък с икономическия министър Триа. Той също така подчерта, че никога не е настоявал за оставката на Джовани Триа. След тази новина, италианският фондов индекс MIB парира голям част от първоначалния си спад от на 1% и вече се понижава с около 0,35% в рамките на деня. (източник: dir.bg)", "date": "2018.07.20", "title": "Италия обмисля \"по-скоро, отколкото по-късно\" да излезе от еврозоната"}
{"url": "https://www.faktor.bg/bg/articles/novini/balgariya/novo-rodna-izlagatsiya-balgari-obirat-bolni-ot-rak-patsienti-v-holandski-i-belgiyski-bolnitsi", "text": "Двама българи  - на 25 и на 48 г., бяха задържани заради обвинение, че са извършили голям брой кражби в холандски болници.  Мъжете са задържани в Белгия, след като в автомобила им са намерени голям брой стоки, пише холандският новинарски сайт Алгемеен Дагблад, цитиран от Флагман бг. След ареста на двамата в Белгия полицията започва да разследва дейността на мъжете в Хага и други градове. Те откраднали портфейл от болница на 25 юни м.г. и прибрали поне 1000 евро, заедно с пропуска на жертвата. На 31 август пък откраднали лаптоп и портфейл, съдържащ 500 евро. Двамата изтеглили пари и от дебитната карта на жертвата си. Полицейското разследване показало, че българите извършили кражби в градовете Апълдоорн, Капела ан ден Айсел, Горхем, Албласердам и Лейдердорп. Болниците там веднага разпознали единия от двамата – изключително дебел мъж.  Според прокуратурата заподозрените влезли в болницата като посетители, а след това обирали пациенти и медицински сестри. Не се стреснали дори от това да откраднат от човек, болен от рак. Двамата продължили престъпленията си толкова системно и организирано, че според държавното обвинение те били организирана престъпна група. Именно това може да бъде уличаващо в предстоящото дело. „Това е очевиден случай на мобилен бандит“, заяви прокурорът.  По време на съдебната сесия днес двамата мъже поискаха да бъдат освободени от ареста, защото били болни. Затлъстелият заподозрян заяви, че има здравословни проблеми, а другият каза, че пръстовите отпечатъци, намерени върху откраднатите стоки, изобщо не са негови. Съдът обаче реши да задържи мъжете заради „твърдите подозрения“. Делото ще продължи до 3 месеца.", "date": "2018.07.20", "title": "Нова родна излагация: Българи обират болни от рак пациенти в холандски и белгийски болници"}
{"url": "https://www.faktor.bg/bg/articles/vitsepremierat-na-italiya-zalitna-krim-e-ruski-prevratat-v-kiev-be-psevdorevolyutsiya", "text": "Министърът на вътрешните работи на Италия и вицепремиер Матео Салвини смята държавният преврат в Украйна през зимата на 2014 година за псевдореволюция, платена с пари, дошли от чужбина. Темата за смяната на властта в Киев италианският политик засегна след въпрос на журналист на The Washington Post за \"правото на Русия да анексира Крим\" и твърденията за \"фалшивия референдум\". \"Сравнете референдума в Крим с фалшивата революция в Украйна, която по своята същност бе псевдореволюция, спонсорирана от други държави\", заяви политикът. \"Там (в Крим) се произведе референдум, в който 90% от хората гласуваха за връщането на Крим в състава на Руската Федерация. Има някои исторически руски зони с руска култура и традиции, които законно принадлежат на Руската Федерация\", каза още министърът, отговаряйки на въпроса за Крим в състава на Русия.   Салвини също отбеляза, че се обявява за отмяна на санкциите срещу Русия, защото смята, че те \"са се оказали безполезни... нанесли са вреди на италианския износ\".  Италианският политик е известен със своята проруска позиция, той постоянно се обявява за отмяна на санкциите срещу Русия, а също и многократно е наричал президента на Русия \"политик номер едно\".", "date": "2018.07.20", "title": "Вицепремиерът на Италия пак се сложи на Путин: Крим е руски, превратът в Киев бе псевдореволюция"}
{"url": "https://www.faktor.bg/bg/articles/pretsedent-v-nay-zhelanite-stolichni-gimnazii-ostanaha-nezaeti-mesta", "text": "Около 1700 места останаха свободни в софийските гимназии след второто класиране. 33 места има в осемте най- предпочитани столични гимназии, съобщи БНТ. В Софийската математическа има 4 свободни места, а в 91-ва немска - 1. За тези свободни места в третото класиране могат да участват ученици, които не харесват училището, в което са приети. Те обаче трябва да се отпишат и да участват в класирането със свидетелството за завършено основно образование. Освен това не могат да подадат документи по електронен път, а само в училище-гнездо. Записването за участие в третото класиране е от 20 до 24 юли.", "date": "2018.07.20", "title": "Прецедент: В най-желаните столични гимназии останаха незаети места и след второ класиране"}
{"url": "https://www.faktor.bg/bg/articles/direktorat-na-razuznavaneto-v-sasht-s-iznenada-nauchih-che-putin-e-pokanen-v-beliya-dom", "text": "Директорът на разузнавателните служби на САЩ Дан Коутс научи с изненада, че руският президент Владимир Путин е бил поканен в Белия дом наесен, предаде агенция \"Асошиейтед прес\". Коутс участваше във форум по сигурността в Аспен, Колорадо, където трябваше да говори по време на дискусия, посочва БТА. Точно в този момент дойде новината за поканата. Модераторката на дискусията журналистката от Си Ен Би Си Андреа Мичъл се намеси в разговора и съобщи новината. Коутс заяви, че това е новина за него. \"Повторете моля\", каза той и постави ръка на ухото си. После пое дълбоко въздух и продължи с думите: \"Е, добре. Това ще е нещо специално\", каза той и предизвика смях сред публиката. По време на дискусията Коутс призна, че дори той, макар и да е поставеният от президента Тръмп шеф на разузнавателните служби, не знае какво е говорено на тазседмичната среща на четири очи между Тръмп и руския му колега Путин. Той направи това изненадващо признание в първото си публично изказване, след като опроверга изразените от президента съмнения във връзка с оценката на американските специални служби, че Русия се е месила в изборите през 2016 г. На дискусията в Аспен Коутс деликатно избягваше темата за всякакъв възможен конфликт с президента, но беше прям за някои от опасенията си. Той заяви, че му се иска Тръмп да е бил говорил различни неща след срещата си с Путин в Хелзинки. Коутс, който е натоварен със задачата да ръководи дейността на 17-те разузнавателни служби на САЩ, добави, че ако е бил потърсен, е щял да посъветва Тръмп да не се среща на четири очи с Путин само в присъствието на преводачи. \"Не това ми е ролята. Не това ми е работата. Нещата са такива, каквито са\", каза Коутс. \"Не знам какво се е случило на онази среща.\" В понеделник той побърза да излезе с позиция, след като президентът, изглежда, даваше предимство на руската версия, отричаща да е имало намеса в изборите. Тогава директорът на националното разузнаване потвърди оценката на американските служби за руската намеса, както и че Москва продължава с опитите си да подрони устоите на демокрацията в САЩ. Коутс, който от години критикува Русия, се налагаше да влиза в сблъсък с прокремълските изявления на Тръмп, което постави шефа на разузнаването в деликатно положение, отбелязва агенция \"Асошиейтед прес\". На въпрос как се справя с противоречивите изказвания на Тръмп за Русия Коутс заяви: \"Сам съм си избрал тази работа\". През 2014 г. бившият сенатор републиканец получи забрана да посещава Русия, защото се противопостави открито на анексирането на Крим. Откакто през март 2017 г. Тръмп го назначи за шеф на разузнаването, той продължи да бие тревога за Русия. Коутс заяви, че разбира какво е казал президентът, когато през седмицата е отбелязал, че \"други\" може да са виновни за опити за намеса в изборите в САЩ, защото и други противиници разполагат с такива възможности. Но Коутс застана твърдо зад оценките на службите и заяви, че е \"безспорно\", че Русия играе водеща роля в този вид намеси. \"По същество те са тези, които се опитват да подронят нашите основни ценности и да ни разделят със съюзниците ни\", заяви Коутс. \"Те са тези, които се опитват да сеят хаос в нашия изборен процес.\" Както и други представители на правителството на Тръмп, участващи във форума в Аспен, Коутс също беше попитан дали обмисля да подаде оставка. Той не отговори директно на въпроса. По другите обсъждани на форума теми Коутс заяви, че само времето ще покаже дали Северна Корея ще бъде готова да се откаже от програмата си за ядрени оръжия. Той добави, че американските разузнавателни сведения за КНДР сега са значително по-добри отпреди. Но по думите му САЩ не бива да изхождат от презумпцията, че Пхенян непременно ще се откаже от тези оръжия, и трябва да следват принцип да се изгражда доверие чрез проверка на нещата. Съветникът по национална сигурност Джон Болтън беше допуснал, че Северна Корея може да се разоръжи за година. Според Коутс това е \"технически възможно\", но \"вероятно няма да стане\". Той отбеляза, че държавният секретар Помпейо е прогнозирал по-голям времеви период. Коутс добави, че севернокорейският износ се е свил драстично, което е поставило под икономически натиск лидера на КНДР Ким Чен-ун. При такъв натиск върху него защо САЩ да не опитат и да не видят какво ще стане, заяви Коутс. Той беше попитан и дали отравяния с нервнопаралитични вещества като тези във Великобритания, за които са обвинявани руснаците, са възможни и в САЩ. \"Това си е риск\", каза Коутс за отравянията, за които Русия отрича да е отговорна. \"Руснаците правят дръзки неща, необичайни неща. Ако си мислите, че руснаците се опитват да бъдат добър съсед - ето такива неща правят все още те\", заяви той. За Китай Коутс посочи, че САЩ трябва да решат дали Пекин е \"истински противник или легитимен конкурент\".  По думите му и в двата случая Вашингтон трябва да застане категорично срещу усилията на Китай да краде промишлени тайни и научни изследвания. На форума в Аспен Коутс заяви, че Русия няма нито желание, нито възможности да повлияе на действията на Иран в Сирия, предаде ТАСС. Коутс каза това в отговор на въпрос дали Русия \"разполага с нужното влияние\" да принуди подкрепяните от Иран сили да напуснат Сирия. По-рано американски медии съобщиха за възможност да бъде сключена подобна договореност между Москва и Вашингтон. Според Коутс ако Русия направи това, тогава \"тя ще трябва да се нагърби със значително по-големи задължения от военна и икономическа гледна точка\". \"Не смятаме, че те желаят да направят това\", заяви той.", "date": "2018.07.20", "title": "US шеф на разузнаването шокиран: С изненада научих, че Путин е поканен в Белия дом"}
{"url": "https://www.faktor.bg/bg/articles/holandiya-i-turtsiya-topyat-ledovete-vazstanovyavat-diplomaticheskite-otnosheniya", "text": "урция и Холандия се споразумяха да нормализират отношенията си, заяви турското външно министерство, цитирано от \"Ройтерс\". Решението е било взето в телефонен разговор между турския външен министър Мевлют Чавушоглу и холандския му колега Стеф Блок. \"По време на телефонен разговор министрите се съгласиха да нормализират дипломатическите отношения между Холандия и Турция\", се посочва в съобщението, според което двамата са се споразумели скоро да възстановят посланиците в Анкара и Хага. В началото на февруари холандското външно министерство обяви, че формално е изтеглило посланика си в Турция заради спора, който започна миналата пролет преди парламентарните избори в страната. Напрежението между двете страни се задълбочи заради решението на кабинета в Хага да не позволи влизането на турски официални лица през март, които искаха да агитират за референдума за президентска република месец по-късно. Кампанията съвпадна с тази за парламентарния вот в самата Холандия. Между политиците в двете столици започна словесна война, която продължи по-дълго от турска страна - президентът Реджеп Тайип Ердоган наричаше холандските политици \"останки от нацисти\", а активисти на управляващата Партия на справедливостта и развитието (ПСР) дори проведоха акция с изстискани портокали, за да покажат гнева на Турция. Напрежението продължи и в месеците след изборите и референдума в двете държави.", "date": "2018.07.20", "title": "Холандия и Турция топят ледовете - възстановяват дипломатическите отношения"}
{"url": "https://www.faktor.bg/bg/articles/atina-zadarzha-chetirima-turski-grazhdani-vlezli-s-naduvaema-lodka-po-maritsa-v-gartsiya", "text": "В Гърция бяха арестувани четирима турски граждани на границата с Гърция. Турците са без разрешително за влизане в европейска страна. Полицията в Орестиада е предала на прокурора четиримата турски граждани, влезли нелегално в Гърция. Двама от тях са заявили, че са журналисти, дошли на гръцка територия, за да отразят спасителната операция за майка с три малки деца, които изчезнаха във водите на река Марица. От вчера тече спасителната операция, но досега гръцките власти не са намерили жената с децата. Те пътували с надуваема лодка и са влезли нелегално по река Марица в Гърция, вероятно с цел търсене на убежище, предаде БНР. Двамата журналисти не притежават необходимите разрешителни за отразяване на събитие в европейска страна, а другите двама от задържаните съобщават, че са приятели на семейството на издирваната жена и са дошли да помогнат.", "date": "2018.07.20", "title": "Атина задържа четирима турски граждани,влезли с надуваема лодка по Марица в Гърция"}
{"url": "https://www.faktor.bg/bg/articles/tramp-shte-stana-nay-strashniya-vrag-na-putin-ako-ne-se-razberem", "text": "Президентът на САЩ Доналд Тръмп заяви в интервю пред американския телевизионен канал CNBC, че ако след преговорите с руския държавен глава Владимир Путин, двамата така и не успеят да изградят добри отношения, той ще стане „най-страшния враг“ на руския президент, предава РИА Новости. Като доказателство за думите си, той напомни за въведените санкции и изгонените дипломати. „Вижте всичко, което направих“, добави Тръмп,цитиран от \"Фокус\". Но, по неговите думи, би било позитивно за САЩ да е в добри отношения с Путин и Русия, а не негативно.", "date": "2018.07.20", "title": "Тръмп:  Ще стана най-страшния враг на Путин, ако не се разберем"}
{"url": "https://www.faktor.bg/bg/articles/novini/svyat/kremal-vashinton-tvardo-ne-priema-vsichko-koeto-be-obsadeno-ot-putin-i-tramp", "text": "Вашинтон е заел позиция на твърдо неприемане на резултатите от срещата между президентите на Русия и САЩ Владимир Путин и Доналд Тръмп в Хелзинки. Това заяви в петък посланикът на Русия във Вашингтон Анатолий Антонов, в рамките на изказване в международния дискусионен клуб „Валдай“, предава ТАСС, цитирана от\"Фокус\".  „Очаквахме, че реакцията във Вашингтон спрямо резултатите от срещата на върха ще бъде смесена. Но не очаквах, че ще има реакция на твърдо неприемане на всичко, което бе обсъдено от президентите“, заяви Антонов.", "date": "2018.07.20", "title": "Кремъл: Вашингтон твърдо не приема всичко, което бе обсъдено от президентите Путин и Тръмп"}
{"url": "https://www.faktor.bg/bg/articles/politolog-skandalite-ne-mogat-da-razklatyat-seriozno-kabineta-te-sa-nachin-na-obshtuvane-v-nego", "text": "Скандалът е начинът на правене на политика на този кабинет и това за мнозина беше предопределено още при сформирането на кабинета. Това коментира в интервю за предаването \"Преди всички\" на програма \"Хоризонт\" на БНР политологът Страхил Делийски: \"Липсата на голяма, дългосрочна политическа визия и стратегия на управление предполагаше, че фокусът ще бъде изместен върху технологията на управлението, върху междуличностните отношения. Така се получава винаги, когато един кабинет е базиран на идеята за всекидневно оцеляване, а не на идеята за някакъв сериозен политически проект. В този смисъл ми се струва, че не можем да очакваме подобен тип скандали да разклатят кабинета по един сериозен начин, защото това е начинът на общуване вътре в кабинета. То се превърна в някакъв поведенчески навик. Виждаме, че успяват по един или друг начин различните части от управляващата коалиция да излязат единни след всеки един скандал, а през последната една година скандалите не бяха малко\". По отношение на опозицията Делийски отбеляза:  \"Не се забелязва повишаване на доверието в социалистическата партия. Една от причините за това е, че БСП действат реактивно, изгубиха инициативата, която имаха в политическия процес преди европредседателството. Сега повече тяхното поведение изглежда ориентирано към бързи публични електорални ефекти. Предстои да видим дали в новия политически сезон БСП ще преосмисли своята политическа линия", "date": "2018.07.20", "title": "Политолог: Скандалите не могат да разклатят сериозно кабинета, те са начин на общуване в него"}
{"url": "https://www.faktor.bg/bg/articles/nito-edin-protiv-za-d-r-decho-dechev-kato-shef-na-nzok", "text": "Парламентът избра д-р Дечо Дечев за управител на Националната здравноосигурителна каса (НЗОК). Народните представители гласуваха със 124 гласа „за“, без \"против\", а един се \"въздържа\". Мандатът на д-р Дечев ще е до март 2020 г.  \"Поздравявам д-р Дечев за новата длъжност, като може да разчита на моята пълна подкрепа, както и на моя екип. С д-р Дечев сме работили и в НЗОК, и в болница \"Свети Иван Рилски\". Сигурен съм, че той ще реши проблемите на НЗОК. Системата се намира в трудно положение и има нужда от промяна\", заяви министърът на здравеопазването Кирил Ананиев от парламентарната трибуна.", "date": "2018.07.20", "title": "Нито един \"против\" д-р Дечо Дечев като шеф на НЗОК"}
{"url": "https://www.faktor.bg/bg/articles/sasht-zagovoriha-za-eventualna-podyalba-na-kosovo-1", "text": "Посланикът на САЩ в Прищина Грег Делауие заяви късно снощи, че решението за евентуална подялба на Косово между Белград и Прищина зависи от двете страни, предава белградското радио „Б92“, цитирано от \"Фокус\". Заявлението противоречи на предишните американски позиции, коментира сръбската медия, когато от Вашингтон смятаха евентуално разделяне на най-младата балканска държава за опасна опция. Делуие взе участие в предаването „Рубикон“ на прищинската телевизия KTV и не спомена червените линии на Вашингтон за разделянето на Косово, както направи през декември. Той заяви също, че подкрепата на САЩ за независимостта на Прищина е „непоколебима и ще продължи“. Попитан дали отхвърля подялбата на страната, американският дипломат отговори: „Казвам, че няма да говоря какви ще са елементите от окончателното споразумение, нито ще говоря за това, кой трябва да води преговорите в Брюксел, нито пък за спомагателни детайли, като каква в коя стая трябва да се водят или формата на масата. Най-вече мисля, че тук изпреварваме дискусията, която действително трябва да водим тук и смятам, че косовските политически партии трябва да вземат по-дейно участие в този процес. Всички трябва да влязат в играта и да обсъдят тези неща“, заяви Делауие. „Косово трябва да определи какви са целите му и да се опита да постигне някакъв консенсус за тези цели и именно върху това съм съсредоточен в момента“, подчерта американският дипломат. На въпрос какви трябва да бъдат червените линии от страна на Косово в диалога със Сърбия, дипломатът отговори: „Не мисля, че е добре да говоря толкова много за червени линии, това си зависи от Косово. Мисля, че това е уникален момент в историята на страната, когато тя може да помогне за определянето на бъдещето на страната, на кососките деца и тя трябва да остави настрана нервите, напрежението и противоречията, които характеризират отношенията между Косово и Сърбия през последните няколко години. Мисля, че е важно да се фокусирате върху това, как да направите по-добро бъдещето за всички граждани на Косово, както и за гражданите на Сърбия и да намерите начин да постигнете нормализацията, за която работите от толкова много време“, заключи Делауие.", "date": "2018.07.20", "title": "САЩ заговориха за подялба на Косово"}
{"url": "https://www.faktor.bg/bg/articles/premierat-borisov-se-sreshtna-s-predsedatelya-na-ebvr", "text": "Премиерът Бойко Борисов се срещна с председателя на Европейската банка за възстановяване и развитие Сума Чакрабарти. Двамата са обсъдили проектите за изграждане на коридори 4, 8 и 10, както и експерти от ЕБВР да подпомагат дейността на Глобалния център за партньорство от Централна и Източна Европа и Китай, договорен на срещата 16+1 в София.", "date": "2018.07.20", "title": "Премиерът Борисов се срещна с председателя на ЕБВР"}
{"url": "https://www.faktor.bg/bg/articles/poslanikat-v-sasht-kolko-sreshti-na-varha-sa-nuzhni-koga-da-se-provezhdat-razbira-se-reshava-kremal", "text": "Руската страна винаги е открита за възможни предложения по повод среща между президентите на Русия и САЩ, заяви посланикът на страната във Вашингтон Анатолий Антонов в отговор на въпрос за възможна нова среща между Владимир Путин и Доналд Тръмп, предава РИА Новости. „Мога да кажа само едно – руската страна винаги е била открита за възможни предложения. Готови сме да разговаряме на тази тема. Но за това, колко такива срещи на върха са нужни, кога да се провеждат, разбира се, решава Кремъл“, заяви дипломатът в рамките на изказването си в дискусионния клуб „Валдай“.", "date": "2018.07.20", "title": "Посланикът на РФ в САЩ: Колко срещи на върха са нужни, кога да се провеждат, решава Кремъл"}
{"url": "https://www.faktor.bg/bg/articles/chervenite-trolove-bili-nevinni-za-falshivite-novini-ninova-obvinyava-borisov", "text": "Соцлидерът Корнелия Нинова упрекна правителството, че заради двойнствената политика за мигрантите на премиера Бойко Борисов се ширят слухове, че кацат самолети с бежанци и ще заселват Странджа. А не, защото ги пускат червените тролове. С нейното експозе започна изслушването на премиера Бойко Борисов по искане на БСП. Темата е за политиката на българското правителство по темата за миграцията. Соцлидерката продължи с канонадата срещу Борисов от миналия петъчен контрол - в Брюксел говорел едно, а тук, у дома, съвсем друго. В България няма да ги пуска, а пред г-жа Меркел май ще ги пуска, предава Канал 3. Само преди няколко дни, г-н премиер, казахте, че големият проблем на България е законната и легална миграция. През 2015 г. се събрахте, за да я насърчите, сега констатирате, че е проблем, започна с атака соцлидерката Корнелия Нинова, припомняйки срещата на ЕС по темата в Малта преди три години. Уви, Европа днес продължава със стимулите за тяхното пристигане, установи соцлидерката. И даде за доказателства, че парите за мигрантите се увеличават на 10,4 милиарда от 6,9 милиарда в новия бюджет на ЕС. Нинова упрекна още премиера, че с постановление №144 също стимулираме чужденците, които стават бежанци. Според нея приравняването на правата им с тези на българските граждани надхвърлят Конституцията, защото за тях се осигурява доход, докато на бедни и безимотни българи такава гаранция държавата не дава. Нинова направи сравнителен анализ на проекторешението на ГЕРБ и това на БСП. По думите й, това на управляващите е капан за премиера. Това са общи приказки за решения, каквито България никога не е вземала. Повод за констатацията й даде записаното от ГЕРБ, че парламентът подкрепя изразената от министър-председателя позиция в Брюксел. Това е подкрепа на национални позиции, които не съществуват нито в правния, нито в политическия мир, предупреди Нинова Борисов. Тя го призова да подкрепи проекта на БСП, който иска парламентът да забрани подписването на двустранни споразумения за мигранти и да представи реформа на Дъблинското споразумение.", "date": "2018.07.20", "title": "Червените тролове били невинни за фалшивите новини! Нинова обвинява Борисов"}
{"url": "https://www.faktor.bg/bg/articles/borisov-ninova-se-podvede-po-kozichkite-taka-kakto-merkel-po-bezhantsite", "text": "Мигрантският натиск разцепи Европа. Никой не е бил подготвен. Към днешна дата България е единствената държава в ЕС, която се е справила с мигрантите, има почти нулев натиск и е давана за пример. Така започна отговора си към Корнелия Нинова премиерът Бойко Борисов. После я сравни с канцлера Меркел. \"Удивително ми напомня канцлерът на Вас! Със същите трикове я вкараха в тази процедур с бежанците, както Вас - с козичките!\", каза Борисов, като така напомни влизането на БСП и Нинова в темата за чумата по животните в Странджа. То не е смешно, сряза Борисов залата по повод аплодисментите. \"Много мощна хибридна атака - даваха Средиземно море, трупове, издавени хора, и трупа на детенце на брега. Медиите я хванаха и Меркел каза: \"Трябва да им помогнем.\" И това й изречение й го закичиха като брошка... \"Елате!\"  \"Аз понеже много обичам животните и Ви завидях - и аз исках да ги погаля\", препрати към чумата в Странджа и към соцлидерката, която отиде на място в Шарково при баба Дора. Борисов направи реверанс към Нинова, че ще поиска почивка и да поговори с депутатите от неговата партия да приемат едно от предложенията на БСП. Нищо лошо няма парламентът да вземе решение да не подписва двустранни споразумения, увери той Нинова. \"Това се нарича консенсус, защо се смееш, Вигенин?\", разсмя се и премиерът. Той призова да не се обвиняват бивши и настоящи управления кой повече мигранти пускал - 20 хил. имали при Орешарски, 40 хил. имали при него. Ако бяхте останали още малко на власт, щяхте да имате 60 хил., не се стърпя обаче Борисов.", "date": "2018.07.20", "title": "Борисов: Нинова падна в капана с козичките, както Меркел с бежанците"}
{"url": "https://www.faktor.bg/bg/articles/ns-prie-zakonovite-popravki-koito-pozvolyavat-na-minyorite-ot-bobov-dol-da-se-pensionirat", "text": "Парламентът прие законовите поправки, които позволяват на миньорите от Бобов дол да не чакат още 10 години, а да могат да се пенсионират. Промените в КСО бяха внесени от омбудсмана Мая Манолова в края на миналата година, а преди седмица ГЕРБ и БСП последователно се срещнаха с хората, готови на протест, и им обещаха съдействие. Така, според поправките, сборът им на стаж и възраст трябва да е 90 и поне 10 години труд, първа категория. Към декември 2017 г. миньорите, които са 80 души и бяха съкратени от работа, трябва да са били на 45 години и 4 месеца към декември 2017 г. Промените отново заформиха спор между БСП и ГЕРБ. Георги Гьоков хвърли вината за миньорската драма в двора на управляващите, като визира и Обединените патриоти заедно с ГЕРБ. Той укори мнозинството, че като се задали протести, тогава се засилили да приемат поправките, които бяха внесени от омбудсмана преди повече от половин година. Светлана Ангелова от ГЕРБ пък разкритикува БСП, че отново превърнали дебатите в политически панаир. Шефът на социалната комисия д-р Хасан Адемов пък направи забележка и на социалисти, и на управляващи. Той натърти, че миньорите не заслужават подобно отношение. \"Не ми харесва това състезание по-по-най-, възкликна Адемов, предвид надпреварата между опозиция и управляващи да си изтъкнат заслугите към миньорите. За честта на пагона искам да разгледам и другата страна на проблема, направи уговорката депутатът от ДПС и предупреди, че НОИ по този начин решава проблема на пазара на труда, тъй като още от 2000 г. зачестиха съкращенията на миньори и процесът ще продължи. Именно на това се дължи дефицитът в НОИ, напомни още Адемов. За него осигурителната система се е превърнала в \"универсален дарител, нещо като кръвна група 0\", направи сравнение докторът от ДПС.", "date": "2018.07.20", "title": "Парламентът прие законовите поправки, които позволяват на миньорите от Бобов дол да се пенсионират"}
{"url": "https://www.faktor.bg/bg/articles/zapochva-izplashtaneto-na-obezshteteniyata-za-evtanaziranite-zhivotni-v-selata-strandzha-i-kraynovo", "text": "Започва изплащането на обезщетенията за евтаназираните животни в селата Странджа и Крайново. Животновъдите ще могат да получат парите си в кметствата. Сумата, която беше отпусната за селата е в размер на 61 хиляди лева. В понеделник и стопаните в село Шарково ще могат да получат парите си - по банков път или в кметството. Евтаназията там продължава да е временно прекратена.  Припомняме ви, че вчера беше открито и още едно огнище на чума в Странджанско - в град Болярово. Заразата е в стадото на фермер, който е в роднински връзки с хора от Шарково. Предполага се, че именно така е пренесена болестта. Засега стадото е изолирано, а днес ще бъдат направени втори проби.", "date": "2018.07.20", "title": "Започва изплащането на обезщетенията за евтаназираните животни в селата Странджа и Крайново"}
{"url": "https://www.faktor.bg/bg/articles/antoniy-galabov-balgariya-nyama-prezident", "text": "България в момента няма президент. Румен Радев говори по площади, паланки. Днес би трябвало да отиде в Народното събрание и официално да чуе какво ще кажат двамата министри за евтаназията на животни в Странджа. Мястото му е свободно. Аз протестирам срещу рушенето на доверието към институциите. Това е опасно, това носи икономически и политически последици. Това заяви политологът Антоний Гълъбов в \"Здравей, България\" на Нова тв.  Прощавайте, г-н Гълъбов, това е абсурд, което говорите, намеси се близкият до БСП и до развития капитализъм социолог Андрей Райчев, който също гостува в студиото. \"Работата на опозицията е да събаря правителството. Президентът е избран от опозицията, първо, и второ, той,президентът, смята, че това правителсво трябва да си ходи, обясни Райчев.    Валери Симеонов казва: \"Аз ви развалям правителството сега или ме правите министър на туризма. Всичко остнанало е камуфлаж за пред публиката, сцената е отвратителна\", обясни компетентно Райчев.   Намираме се в каскада от сценарии, които целят едно нещо-дестабилизиране на обществото. Атаката срещу НФСБ е, защото това е единствената организация, която не влиза в общия контекст, който се опитваме да наложим в опозицията и в част от управляващото мнозинство. В момента тече системно рушене на институциите. Ако президентът се конкурира с г-жа Нинова кой  ще бъде по-близо до народа, това е друг въпрос,  категоричен е Гълъбов", "date": "2018.07.20", "title": "Антоний Гълъбов: България в момента няма президент"}
{"url": "https://www.faktor.bg/bg/articles/toma-bikov-ninova-e-personalno-otgovorna-za-razrushaneto-na-doverieto-mezhdu-fermeri-i-veterinari", "text": "БСП и в частност госпожа Корнелия Нинова саботират действията на институциите в борбата им с чумата. По селата стоят някакви хора, които не позволяват да се вземе втора проба от животните, което е просто скандално. Нинова е персонално отговорна за разрушеното доверие в обществото и доверието между фермерите и ветеринарите. Това заяви народният представител от ГЕРБ Тома Биков в сутрешния блок на БНТ. ,,Какво правеха там хора с луксозни автомобили, които не бяха никакви фермери и замерваха с камъни ветеринари? Това е провокация'', каза още Биков. По думите на депутата БАБХ като цяло се е справила със ситуацията, като все пак призна, че по отношение на комуникацията е имало още какво да се желае. ,,Дори европейският комисар по земеделието потвърди, че българската държава се е справила прекрасно с положението'', посочи Тома Биков. Относно мигрантите Биков напомни, че в България няма мигрантска криза за разлика от Испания и Италия например. ,,Нашият интерес като гранична държава е напълно защитен'', поясни Биков и добави, че по отношение на мигрантите трябва да се търси нов подход, тъй като ситуацията е крайно динамична. Депутатът от БСП Иван Иванов, който също беше гост в студиото, обвини управляващите и заяви, че отговорност носят властимащите. \"Има тотална липса на комуникация между самите органи, което доведе до този хаос. Не мога да се съглася със спекулациите на г-н Биков, че опозицията или г-жа Нинова е виновна за това нещо. Персонално отговорен е министърът на земеделието Румен Порожанов\", отвърна той. Според социалиста, по сделката с ЧЕЗ България е длъжна да изкупи дяловете на компанията и тя да стане държавно дружество. Тома Биков отвърна, че това няма как да се случи, тъй като времето на ТКЗС-тата отдавна отмина. ,,Няма какво толкова да дискутираме съдбата на ЧЕЗ. Това е търговска сделка между чешка компания и частна фирма'', категоричен е Биков.", "date": "2018.07.20", "title": "Тома Биков: Нинова е персонално отговорна за разрушането на доверието между фермери и ветеринари"}
{"url": "https://www.faktor.bg/bg/articles/tramp-chaka-putin-v-beliya-dom-naesen-razuznavaneto-ne-znae", "text": "Президентът на САЩ Доналд Тръмп e поканил руския си колега Владимир Путин в Белия дом тази есен въпреки вълната от критики за начина, по който протече в Хелзинки първата им работна среща, стана ясно от официално съобщение. Поканата е възприета в САЩ с огромна изненада, граничеща с недоверие, че става дума за шега.  Директорът на националното разузнаване Дан Коутс помоли журналистите да повторят дали правилно е чул \"новината\" и коментира с насмешка, че \"о, това ще е нещо специално\". Той очевидно не знаеше за нея, което неминуемо ще породи скандал.  Путин за последно е гостувал на американски президент през 2007 г., когато два дни домакин му беше Джордж Уокър Буш. Подобно събитие не се случва често в двустранните отношения и последният руски президент, гостувал във Вашингтон, бе Дмитрий Медведев през 2010 г. Сега Тръмп кани Путин на посещение точно около частичните избори в началото на ноември за обновяване състава на Конгреса, които са първият сериозен тест за отношението на американците към работата на парламента и политиката на Тръмп. От Белия дом не коментират дали това може да съвпадне с есенната сесия на Общото събрание на ООН през септември.", "date": "2018.07.20", "title": "Тръмп чака Путин в Белия дом наесен, разузнаването не знае"}
{"url": "https://www.faktor.bg/bg/articles/temenuzhka-petkova-iskame-dokazatelstva-za-dumite-na-prezidenta", "text": "Няма как едно служебно правителство да направи такива чудеса от храброст. Служебното правителство има функция да проведе честни избори. Няма как то да събере такива приходи в рамките на 3 месеца. Това каза енергийният министър Теменужка Петкова в ефира на БТВ по повод думите на Румен Радев, че има събрани просрочени вземания в енергетиката 1,6 млрд. лева.  \"Не водим война с президента. За нас е важна България, затова е важно възможно най-бързо българското общество да разбере какво се крие в думите на държавния глава\", каза Петкова и показа справка, според която не е имало събрани подобни суми. „Това, което чакаме по искови молби, е 2,5 млн. лева. По този повод искаме доказателства за думите на президента. Ако той наистина разполага с конкретика, добре е да я видим\", призова тя. Хубаво е българските граждани да знаят какво се случва. Бях изненадана от тези твърдения. Енергетиката е ключов отрасъл и подобни твърдения хвърлят сянка върху изсветляването на икономиката“, посочи тя. „Ако няма такива данни, трябва да се обясни защо се пускат фалшиви новини“, посочи още енергийният министър. „Българските граждани трябва да знаят истината“, категорична беше Петкова. Тя коментира решението на КЗК срещу намерението на Инерком да закупи ЧЕЗ. „Ние сме правова държава. Тази сделка се извършва на база на чешкото законодателство. Не само че имаме правомощия за контрол, а това е част от енергийната сигурност на страната. Държавата контролира КЕВР и има непрекъснат контрол върху енергийните предприятия по отношение на регулативната дейност на този тип дружества. Аргументът на КЗК е, че се създава злоупотреба с монополно положение. Всички ние трябва да се съобразим с това решение. Дружеството има 14-дневен срок за обжалване на това решение“, обясни Петкова. „Познавам се с Гинка Върбакова от 20 години. В началото на цялата ситуация се чувахме. Тя се обади, за да изкаже съжаление, че се е стигнало до моята оставка в чисто личен план. Никога не сме имали бизнес отношения. Нямам представа какви са намеренията й сега“, разкри Петкова. Тя бе категорична, че страната не води търговска война с Чехия.", "date": "2018.07.20", "title": "Теменужка Петкова: Твърденията на президента хвърлят сянка върху осветляването на икономиката"}
{"url": "https://www.faktor.bg/bg/articles/novini/balgariya/golyama-zhega-v-nedelya-posle-lyato-se-otlaga", "text": "Истинското лято се отлага с още поне една седмица. Това обяви климатологът Георги Рачев пред \"Нова телевизия\". През уикенда ни очаква краткотрайно затопляне. В неделя температурите ще достигат максимума си за този сезон. На някои места живакът в термометрите ще скача до 37 градуса. От понеделник обаче лошото време се завръща. Причините за това са голям антициклон, който ще премине над Западна Европа и ниското атмосферно налягане над Черно море. Това явление ще донесе обилни валежи по морето, най-вече – в нощта на понеделник срещу вторник. Превалявания ще има и в сряда. \"Хладното лято се случва веднъж на 5-10 години. Но август ще бъде такъв, какъвто го познаваме\", каза Рачев.", "date": "2018.07.20", "title": "Голяма жега в неделя, после лято се отлага"}
{"url": "https://www.faktor.bg/bg/articles/tsvetanov-dnes-imame-povod-da-kazhem-blagodarya-na-nashite-ognebortsi", "text": "„Днес професионален празник имат пожарникарите в България. Пореден повод да ви кажем едно голямо благодаря!“, написа във Фейсбука си председателят на ПГ на ГЕРБ Цветан Цветанов. „Благодарим за смелостта, себеотрицанието и че ежедневно рискувате живота си, за да ни има нас“, написа още той.", "date": "2018.07.20", "title": "Цветанов: Днес имаме повод да кажем едно голямо \"благодаря\" на нашите огнеборци"}
{"url": "https://www.faktor.bg/bg/articles/vladimir-karolev-ikonomicheskite-argumenti-za-reshenieto-na-kzk-za-chez-sa-slabi", "text": "Комисията за защита на конкуренцията спря сделката за продажбата на ЧЕЗ. КЗК не разрешава на фирмата \"Инерком\" на Гинка Върбакова да придобие българските дружества на електроразпределителния холдинг. Мотивите за това са, че ако придобие ЧЕЗ, \"Инерком\" като производител на електрическа енергия, ще има предимство пред останалите участници на пазара. Решението подлежи на обжалване пред Върховния административен съд в 14-дневен срок.  Икономистът Владимир Каролев коментира новината и каза, че според него икономическите аргументи за решението на КЗК са слаби.  \"За мен от икономическа гледна точка меко казано издиша решението. Говори се за някакви вертикални евентуални ефекти, не знам какво точно имат предвид\", добави Каролев в студиото на \"България сутрин\". Икономистът се съгласи и с мнението на журналиста Кристина Кръстева, че спирането на сделката от КЗК е очаквано от гледна точка на напрежението, което се създаде при нейното огласяване. \"Неминуемо цялата тази сделка се лепна като подозрение върху ГЕРБ, защо се случи така, не знам\", коментира Кръстева пред Bulgaria ON AIR. По думите ѝ, ако сделката бъде финализирана, върху партията на Бойко Борисов ще тегне някакво съмнение.  Икономистът Владимир Каролев пък обясни и какво следва сега за \"Инерком\" и ЧЕЗ. Според него компанията на Гинка Върбакова може да се откаже от сделката, да не обжалва решението на комисията. ЧЕЗ от своя страна пък може да търси друг купувач или да продава отделно дружествата си в България. Каролев обаче беше категоричен, че спирането на тази сделка от КЗК поражда притеснение за дългосрочния ефект спрямо инвестициите в България.", "date": "2018.07.20", "title": "Владимир Каролев: Икономическите аргументи за решението на КЗК  за ЧЕЗ са слаби"}
{"url": "https://www.faktor.bg/bg/articles/pak-spor-mezhdu-deputatite-ministrite-porozhanov-i-radev-ne-sa-v-ns", "text": "Очакваното изслушване на министрите на земеделието и на вътрешните работи Румен Порожанов и Валентин Радев за мерките, които предприема правителството за овладяване на чумата по животните в Странджанско, остана под въпрос, след като министрите не се явиха в Народното събрание. От взаимните реплики в пленарната зала не стана ясно дали двамата министри ще информират депутатите в рамките на днешното пленарно заседание. Вчера на брифинг министърът на вътрешните работи Валентин Радев обяви, че ще поиска да бъдат изслушани заедно със земеделския министър. Поводът е координиращите се министерства да изложат мерките, които са предприели в борбата с овладяване на чумата по животните и да потърсят политическа подкрепа от Народното събрание и особено от опозицията. Очакваше се това да стане в началото на пленарния ден, но министрите не се явиха в парламента. \"Днес разбираме обаче, че двамата министри няма да дойдат и затова искаме този министър, който излъга всички български граждани, че е получил подкрепа вчера в 08.00 часа сутринта по всички медии, да дойде тук и да обясни какво точно е имал предвид\", заяви заместник-председателят на \"БСП за България\" Драгомир Стойнев. Заместник-председателят на парламента Емил Христов отговори: \"Ще разговаряме с министрите, но знайте, че е изключително сложно положението в района и тяхното присъствие в района, вероятно ще се окаже много по-полезно и целесъобразно, отколкото присъствието им тук\". \"Никой по никакъв повод не е казал, че министър Порожанов и министър Радев няма да дойдат днес в пленарна зала\", каза председателят на ГЕРБ в парламента Цветан Цветанов. В спора се намеси и лидерът на БСП Корнелия Нинова: \"Председателстващият заседанието ме информира, че днес двамата министри няма да дойдат в парламента и няма да има изслушване. Може ли двамата да си поговорите и да се разберем какво правим днес\". Днес се очаква да има разисквания по питане на лидера на БСП Корнелия Нинова към премиера Бойко Борисов за политиката на правителството по въпросите на миграцията в България и Европа. От БСП настояват МС да приеме решение срещу обратното приемане на мигранти в България и сключване на двустранни споразумения с други страни членки на ЕС. До 30 септември правителството ще трябва да представи в НС предложения на страната за реформа на Дъблинската система на приемане на бежанци.  От ГЕРБ ще предложат да се подкрепи изразената от страната ни позиция по въпросите на миграцията по време на заседанието на Европейския съвет от 28 юни и да се възложи на Министерски съвет да отстоява националните позиции по всички законодателни предложения, свързани с реформата на общата европейска система на убежище.", "date": "2018.07.20", "title": "Пак спор между депутатите, министрите Порожанов и Радев не са в парламента"}
{"url": "https://www.faktor.bg/bg/articles/dnes-priklyuchat-arheologicheskite-prouchvaniya-na-rimskoto-selishte-skaptopara", "text": "От днес официално ще приключат археологическите проучвания на древното римско селище \"Скаптопара\". То беше открито по трасето на автомагистрала \"Струма\" край Благоевград. Съгласно договора, който Пътната агенция има с БАН, днес обектът трябва да се предаде и в него да започнат строителни дейности. Очаква се до дни експертна комисия към Министерство на културата да реши бъдещето на разкопките. Местните организираха редица протести в защита на селището, последният от които беше в четвъртък. Хората от региона настояват намереното селище да се превърне в археологически парк, а трасето на магистралата да се измести без това да попречи на строителството.", "date": "2018.07.20", "title": "Днес приключат археологическите проучвания на римското селище \"Скаптопара\""}
{"url": "https://www.faktor.bg/bg/articles/poveche-slantse-na-zapad-sledobed-gramotevitsi", "text": "Днес ще се развива купесто-дъждовна облачност, на места ще има краткотрайни валежи и гръмотевици. Предимно слънчево ще е западните райони. Ще духа слаб до умерен вятър от запад-северозапад. Максималните температури ще са между 26° и 31°, в София - около 26°. Атмосферното налягане ще бъде по-ниско от средното за месеца и ще се задържи без съществена промяна, съобщи „Фокус“.  По Черноморието преди обяд ще е предимно слънчево. Около обяд ще се развива купесто-дъждовна облачност и ще има краткотрайни валежи с гръмотевици. Ще духа до умерен северозападен вятър. Максималните температури ще са между 28 и 31°. Температурата на морската вода е от 23 до 26°. Вълнението на морето ще бъде 1-2 бала.  В планините облачността ще е значителна. На много места ще има валежи от дъжд и гръмотевици. Ще духа умерен северозападен вятър. Максималната температура на височина 1200 метра ще е около 20°, на 2000 метра – около 13°.", "date": "2018.07.20", "title": "Повече слънце на запад, следобед гръмотевици"}
{"url": "https://www.faktor.bg/bg/articles/putin-predlaga-referendum-za-iztochna-ukrayna", "text": "Владимир Путин предлага референдум за източна Украйна, съобщава агенция Bloomberg. Руският президент е говорил за това на закритата за журналисти част от срещата си с руски посланици и постоянни представители. Предложението на Путин е за гласуване, проведено под международно наблюдение, на гражданите на сепаратистките територии за статута им, казаха присъствали на срещата. Говорителят на Кремъл Дмитрий Песков отказа да коментира подробностите за казаното от Путин за Украйна на срещата на върха в Хелзинки, като каза само: \"Обсъдени бяха някои нови идеи. Ще се работи по тях.\" В социалната мрежа „Туитър“ в четвъртък Тръмп нарече срещата на върха \"голям успех\" и цитира Украйна сред обсъжданите области, без да предостави подробности, пише \"Фокус\"  Предложението на Путин ще разртревожи украинските власти, след като миналата седмица Тръмп очевидно остави отворена възможността за признаване на присъединяването на Крим към Русия през 2014 година, което предизвика кризата, довела до сражения в региона на Донецк и Луганск в източната част на Украйна. Украйна предлага автономия на района под нейно управление и подкрепя разполагането на международни мироопазващи сили в региона. САЩ и Европейският съюз многократно са обвинявали Русия в изпращането на войски и оръжия в подкрепа на сепаратистите в източна Украйна. Русия отрича обвинението, въпреки че Украйна е залавяла редица руски войници и оръжия на нейна територия, пише агенцията.", "date": "2018.07.20", "title": "Путин предлага референдум за Източна Украйна"}
{"url": "https://www.faktor.bg/bg/articles/parlamentat-izslushva-ministri-za-chumata-po-zhivotnite", "text": "Министърът на вътрешните работи Валентин Радев и земеделският министър Румен Порожанов ще бъдат изслушани в парламента за чумата по животните в Странджанснко. Те поискаха това изслушване, както и подкрепа от депутатите. Министрите ще изчистят въпросите, свързани с възникналите спорове около необходимостта от евтаназия на заразените животни в пограничните райони и достоверността на пробите, иззети от стадата. Вчера от Агенцията по храните обявиха, че е открито шесто огнище на чумата в Странджанско – в град Болярово. Властите са категорични, че единственият начин да се спре разпространението на болестта е да се умъртвят животните от засегнатите стада. От БСП обаче не са убедени в резултатите за наличието на чума. Парламентарният контрол ще започне с разисквания по питане на Корнелия Ненова към премиера Бойко Борисов за политиката на правителството по въпросите на миграцията.", "date": "2018.07.20", "title": "Парламентът изслушва министри за чумата по животните"}
