{"url": "http://www.faktor.bg/bg/articles/novini/svyat/na-96-godini-izdahna-schetovoditelyat-ot-aushvits", "text": "Оскар Грьонинг, бивш служител от охраната на нацистката СС служба, известен като \"Счетоводителя на Аушвиц\", почина на 96-годишна възраст. Това съобщи германският регионален ежедневник „Хановер Алгемайне Цаютунг“, цитирайки неговия адвокат, информира Би Ти Ви. Говорител на прокуратурата в Хановер посочи, че е бил информиран за смъртта на Грьонинг, който през 2015 г. бе осъден на 4 години затвор за съучастие в смъртта на 300 000 евреи. В края на миналата година най-висшият съд в Германия отхвърли жалбата му. „Напредналата възраст на жалбоподателя сама по себе си не е достатъчна за въздържане от налагане на наказание за престъпно деяние\", заяви съдът, цитиран от БГНЕС. Съдът също така подчерта, че Грьонинг е признат за виновен за \"съучастие в убийство в 300 000 случая, нещо, което придава особено значение на налагането на наказанието\". През 2015 г. той призна, че носи морална вина за престъпленията, извършени по време на Втората световна война.", "date": "2018.03.12", "title": "На 96 години издъхна \"счетоводителят от Аушвиц\""}
{"url": "http://www.faktor.bg/bg/articles/novini/balgariya/sharenkova-brani-ruskiya-patriarh-kiril-ne-e-darzhal-smetka-na-prezidenta-prosto-beshe-ogorchen", "text": "Това беше историческо посещение на руския патриарх Кирил. На летището той каза едни важни думи – ако я нямаше БПЦ нямаше да я има и руската църква. С тези думи Светлана Шаренкова, член на организационния комитет, подготвил визитата на главата на руската църква у нас, защити патриарх Кирил в ефира на БНТ.  Тя обясни, че по никакъв начин Кирил не е държал сметка на президента Румен Радев, а е изразл само совето огорчение. Той наистина се е чувствал много добре на нашия национален празник, а критичните му думи били резултат от натрупванията през години в отношението към Русия. Защото български държавници, като покойния вече Стоян Ганев и президента Росен Плевнелиев, са създавали подчертано негативно отношение към Русия. Шаренкова не вижда в лицето на Румен Радев проруски президент, а проевропейски, който води една балансирана външна политика. Като аргумент в тази посока, тя посочи думи на Радев, казани пред журналист на ТАСС – че „еврофилията“ не е равна на „русофобия“, с което ясно е показал какви позиции и принципи отстоява.  Светлана Шаренкова изтъкна още, че от Московската патриаршия са дали много висока оценка на визитата на руския патриарх в България. Но тя призна, че наистина тези непремерени думи, изказани в разговора с президента Радев, са оставили негативен привкус от неговото посещение в България.  На въпрос на водещия защо е била спестена темата за Македонската църква, Шаренкова обясни, че няма представа, но най-вероятно патриарх Кирил е счел, че е неуместно да се води този разговор на такъв важен празник, какъвто е деня на освобождението на България.", "date": "2018.03.12", "title": "Шаренкова брани руския патриарх: Кирил не е държал сметка на президента, просто беше огорчен"}
{"url": "http://www.faktor.bg/bg/articles/novini/svyat/ek-gotvi-ekshan-plan-v-bitkata-s-falshivite-novini", "text": "До месец Европейската комисия ще представи екшън план за справяне с фалшивите новини. Това обяви в Брюксел евро комисаря по цифровата икономика Мария Габриел.  Експертната група на високо равнище по темата представи и доклад за проблема с невярната информация. Комисарите са решени да се справят с фалшивите новини преди Евро изборите догодина. Системата, която ЕК ще предложи, за да регулира Интерент и да се пребори с фалшивите новини ще бъде базирана на саморегулацията. А планът за действие ще бъде готов напълно в следващите седмици. Няма време за губене. Следващия месец Комисията ще представи план за действие. Надявам се, че ще се справим с източниците на проблема и последици от онлайн разпространението на фалшиви новини. Настояваме и за приемането на Кодекс от практики, към който ще се придържат социалните медии и онлайн платформи. В Брюксел Габриел получи и доклада на експертната група на високо равнище за справяне с дезинформацията. Документът предлага точно определение на феномена фалшиви новини. А от комисията гарантират, че борбата с дезинформацията няма да се превърне в цензура. Нашите препоръки се основават на пет стълба. На първо място, да се подобри прозрачността на онлайн новините, като се посочват и данни за разпространителя им; да се насърчат медийната и информационна грамотност; да се  разработят инструменти за борба с дезинформацията.      Очаква се екшън плана срещу фалшивите новини да влезе в действие на пролет.", "date": "2018.03.12", "title": "ЕК готви екшън план в битката с фалшивите новини"}
{"url": "http://www.faktor.bg/bg/articles/novini/balgariya/radev-balgariya-tseni-usiliyata-za-ukrepvane-na-mira-na-koreyskiya-poluostrov", "text": "България високо цени позитивния диалог между Република Корея (Южна Корея) и Корейската народно-демократична република (КНДР) и усилията на двете държави за сближаване и укрепване на мира на Корейския полуостров. Това заяви президентът Румен Радев преди работна среща с посланици от държави от Азия в България, съобщава news.bg. По думите на държавния глава принос за подобряването на отношенията на полуострова имат и двете държави. \"Току-що направихме снимка, на която сме заедно с посланиците на Република Корея и Корейската народно-демократична република, която според мен има исторически символизъм\", заяви още Румен Радев и добави, че международната общност трябва да подкрепи диалога за развитието на приятелски отношения между двете държави. Радев поздрави КНДР за отличната организация на Зимните олимпийски игри в Пьонгчанг и за успеха им да използват този повод като \"силен политически инструмент\" за насърчаването на диалога между братските народи. Президентът посочи и че оценява високо резултатите от посещението на министър-председателя на южна Корея Ли Нак-Йон, който беше у нас през есента на 2017 година.  \"Имахме много ползотворни разговори за развитие на двустранното партньорство в много сфери - индустрия, инвестиции, търговия, информационни технологии, автомобилостроене, туризъм, наука и образование и трябва да работим за реализирането на този потенциал\", посочи Радев. Той поднови поканата си към своя колега президента на Република Корея Мун Дже-ин да посети страната ни.", "date": "2018.03.12", "title": "Радев: България цени усилията за укрепване на мира на Корейския полуостров"}
{"url": "http://www.faktor.bg/bg/articles/novini/svyat/anketa-sochi-putin-kato-pobeditel-na-izborite-v-rusiya", "text": "Президентът на Русия Владимир Путин остава в Кремъл с подкрепата на 69% от руснаците. Това става ясно от социологическо проучване на Всеруския център за изучаване на общественото мнение (ВЦИОМ) преди президентските избори в неделя, цитирано от АФП. Малко след като обяви кандидатурата си през декември 2017 г., Путин беше подкрепян от 77% от руснаците. \"Има няколко причини защо Путин има толкова висок рейтинг. Разбира се, личните му качества. Той е кандидатът с най-голямо доверие\", каза шефът на центъра Валерий Фьодоров на пресконференция. Около 90% от хората, които са запознати с програмата на Путин, отбелязват, че я подкрепят, добави Фьодоров. Путин няма официална платформа, но обсъди бедността и екологични проблеми по време на обръщението си към парламента по-рано този месец. Той проведе и своята първа и последна публична изява, която редица опозиционни медии описаха повече като опит да бъдат купени избирателите със сладкиши и вкусни печива, руски песни и танци, вместо с реални послания към избирателите, които да ги убедят, че именно Владимир Путин е достойният отново да е президент.", "date": "2018.03.12", "title": "Анкета сочи Путин като победител на изборите в Русия"}
{"url": "http://www.faktor.bg/bg/articles/novini/svyat/tereza-mey-pokushenieto-nad-skripal-e-nay-drazkoto-ot-12-godini-nasam", "text": "Премиерът Тереза Мей обвини Русия в извършването на най-дръзкото нападение на британска територия от почти 12 години насам - покушението с нервно-паралитично вещество срещу бившия двоен агент Сергей Скрипал и дъщеря му Юлия. Това става в реч пред долната камара на парламента, където тя запозна депутатите с подробности за хода на разследването. Малко по-рано тя проведе поредната среща с ключови министри и лидерите на силовите ведомства, а Том Тъджендхат, председател на комисията по външна политика, заяви, че \"честно казано, бих се изненадал, ако не посочи Кремъл\". Мей обясни, че лабораторният анализ е показал, че използваното вещество е разработено в Русия за военни цели и че е \"много вероятно\" руската държава да е отговорна. Една от възможностите е Москва да е изгубила контрол над количества от това вещество и руският посланик днес бе попитан да отговори дали става дума за това или стои зад покушението, каза още тя. Ако не получим убедителен отговор, ще смятаме, че това е употреба на сила срещу Великобритания - безотговорен акт в британски град, за който ще информирам отново парламента и ще обявя ответните мерки, които ще предприемем, добави премиерът. Премиерът не даде подробности за използваното вещество, а само каза, че то е известно като \"Новичок\". Преди два дни точно това наименование бе посочено в \"Дейли експрес\" от бившия командир на британските контратерористични части за химическа и биологична защита. Според Хамиш де Бретън-Гордън веществото е разработено така, че да не бъде откривано със стандартните методи. Достатъчно би било Скрипал да има контакт с \"Новичок\" при отварянето на пратка, например, за да бъде постигнат желаният ефект след 40 минути, допълва той. \"Обикновено това са много лепкави вещества, което затруднява разпространяването им от малки опаковки. Но е достатъчно минимално количество в пратката, за да свърши работа със Скрипал. Възможно е също то да е било под формата на прах.\" Няма официални данни какво е \"Новичок\", поради което за него има доста догадки, включително че е от семейството на фосфороорганичните отровни вещества с нервно-паралитично действие. Твърди се, че е разработвано в СССР от 70-те години на ХХ век най-малкото до 90-те години, както и че е 8 пъти по-отровно от VX.", "date": "2018.03.12", "title": "Тереза Мей: Покушението над Скрипал е най-дръзкото от 12 години насам"}
{"url": "http://www.faktor.bg/bg/articles/novini/balgariya/petar-moskov-ako-svalim-tova-upravlenie-shte-varnem-bsp-na-vlast", "text": "Ако в този момент, без ясна политическа алтернатива, искат да се свали това управление – резултатът ще бъде по-лош, защото ще доведе до лявоцентристко управление, начело с БСП. Това каза в студиото на Би Ти Ви бившият здравен министър Петър Москов. Според него едва ли Реформаторския блок да влиза в състезанието кой повече мрази ГЕРБ е работеща тактика. Победител в тази кампания е БСП и тази палма няма да им бъде отнета, посочи реформаторът. По думите на Москов не вижда нищо парадоксално за това, че очевидно има разделителни линии в Реформаторския блок, но те са реципрочни на разделителните линии в обществото.  Има големи разделителни линии в обществото, такива има и в партиите. Едната линия е геополитическа. Тя е около президента, БСП и Атака, които работят за излизането от ЕС и НАТО, срещу онези, които държат да останем в западния цивилизован свят – разделение, което се появяват дори в управляващата коалиция. Втората – е в лявото и дясното. И третата – в ляволибералното или дясноконсервативното. В този контекст ДБГ имат правото да замразят членството си, но РБ продължава дейността си и има ясен дневен ред. Но да викаме срещу управлението – не е добре. Защото задачата на опозиционните партии е да дават решения на проблемите. В България ще управляват коалиции – или лявоцентристки, или дясноцентристки. Ако трябва да говорим за кусурите на това управление, но без да предлагаме по-добра формула на управление, е несъстоятелно. Затова няма да говорим срещу ГЕРБ, за разлика от ДБГ, посочи Москов. Реформаторът коментира и скандала около президента Радев и руския патриарх Кирил. Според него президентът се е провалил пред руския патриарх, било е унижено българското национално достойнство. Това е голямата геополитечска линия, която разделя обществото и политиците. В този контекст когато говорим, че трябва да се преборим с  корупцията у нас трябва да се спре Кремъл да влияе в българската икономика, както и да се спре създаването на проруски партии и агресивното поведение на партии като „Атака“, които искат да ни отклонят от нашата проевропейска и пронатовска ориентация, категоричен бе Москов.", "date": "2018.03.12", "title": "Петър Москов: Ако свалим това управление, ще върнем БСП на власт"}
{"url": "http://www.faktor.bg/bg/articles/d-r-mihaylov-povedenieto-na-ruskiya-patrirah-beshe-brutalno-udar-varhu-rusofiskata-kauza", "text": "Случващите се през последните седмици в България  скандали, са част от хаоса, реалити шоу. Но това, което се стана около визитата на руския патриарх е важно, но навява и тъга. Не трябваше да протече така тази визита, патриарх Кирил ни изненада с това поведение. Това обяви по bТВ психиатърът д-р Николай Михайлов, който е и богослов.  Той отчете, че през последните години се наблюдава, че България се стреми да разтвори и омаловажи ролята на Русия и  да откаже благодарност. Целта е тази роля на Русия да стане пренебрежително незабелижима. Но това в никакъв случай не оправдава патрирх Кирил да държи този тон на държавния глава. Това е напълно недопустимо, поведението му беше меко брутално. Срещу Кирил имаше един сепнат президент и един мълчащ и безполезен духовен глава на България. Кирил демонстрира тънко високодържавно високомерие. В стила на руския патриарх имаше нещо във висша степен неприемливо и контрапродуктивно, от гледна точка на руския интерес. Щетите от визитата на Кирил у нас ще бъдат проследявани доста дълго. Това е удар върху русофиската кауза в България. Сега по друг начин мнозина преживяват паметника на царя Освободител пред парламента и куполите на Александър Невски. Нещо е уязвено в тази благодарност на българина към Русия. Кирил поиска да отдадем не само божието, но и дължимото на кесаря, обясни д-р Михайлов, визирайки Путин. Според него България е европейска страна, член на ЕС, а този идентитет е необратим. Геополитическа преориентация на страната е невъзможна, но е нелепа идеята  да създаваш пропаст между проевропейския политически елит и русофилски настроената част от обществото. Нелепо е обаче, че някои среди искат да поставят руската заслуга за тази война и освобождение наравно с някакви  финландци и др. войни, допълни Михайлов.", "date": "2018.03.12", "title": "Д-р Михайлов: Поведението на руския патриарх беше брутално, удар върху русофилската кауза"}
{"url": "http://www.faktor.bg/bg/articles/novini/svyat/proputinovata-televiziya-rossiya-1-obvini-velikobritaniya-za-otravyaneto-na-skripal", "text": "Държавната телевизия \"Россия 1\" обвини снощи Великобритания, че е отровила бившия двоен агент Сергей Скрипал като част от специална операция, целяща да провали домакинството на световното първенство по футбол, която трябва да се проведе в Русия това лято, предаде Ройтерс. 66-годишният Скрипал и 33-годишната му дъщеря Юлия са в критично състояние в британска болница от 4 март, когато бяха открити в безсъзнание на пейка пред търговски център в Солсбъри. Русия неведнъж е отхвърляла предположенията, че тя е замесена, твърдейки, че те целят да я демонизират. Но снощи седмичното предаване \"Вести недели\" на телевизия \"Россия 1\" стигна много по-далеч, обвинявайки самата Великобритания. \"Те се опитаха да припишат вината на Русия, но ако помислите, отравянето на полковника от ГРУ беше от полза само за британците\", заяви прокремълският водещ Дмитрий Кисельов. \"Скрипал беше напълно изцеден като източник и не представляваше особен интерес. Но като жертва на отравяне, е много полезен. Защо да не го отровят? Не е голяма работа. И то заедно с дъщеря му, за да го направят по-сърцераздирателно за обществото\", подчерта той. В репортаж, придружаващ обвиненията на Кисельов срещу Великобритания, се изказва предположението, че неизвестната нервнопаралитична отрова, засегнала Скрипал и дъщеря му, може да е била произведена в британската военна лаборатория \" Портън даун\", намираща се само на 20 минути път с автомобил от Солсбъри. Според Кисельов, чиято кариера в медиите се дължи на подкрепата на президента Владимир Путин, отравянето на Скрипал създава много възможности за Великобритания, включително организирането на бойкот на Световното първенство по футбол, на което това лято Русия е домакин. \"Прекрасна специална операция\", подчерта водещият. \"Скрипал е евтин разходен материал\", добави той, посочвайки, че след специалната операция Русия ще трябва да се оправдава. Британският външен министър Борис Джонсън заяви, че ако се окаже, че Русия стои зад отравянето, може да се наложи Лондон да преразгледа присъствието на официалната си делегация на състезанията, припомня Ройтерс. Очаква се по-късно днес британският премиер Тереза Мей да председателства заседание на Националния съвет за сигурност, на което ще бъде обсъдено отравянето. Британски депутат вече заяви, че случаят прилича на наредено от държавата отравяне и очаква да бъде обвинена Москва. (източник: Медиапул)", "date": "2018.03.12", "title": "Пропутиновата телевизия \"Россия 1\" обвини Великобритания за отравянето на Скрипал"}
{"url": "http://www.faktor.bg/bg/articles/volen-siderov-tsinichno-ot-efira-na-bnt-goran-blagoev-e-agent-na-sorosoidni-obshtestva", "text": "Лидерът на „Атака” Волен Сидеров сътвори пореден телевизионен скандал в студиото на БНТ. Заставайки пред камерата той веднага нападна предишния гост – Горан Благоев. Този все още ли е водещ на „Вяра и общество?”, попита Сидеров демонстрирайки, че мястото на Благоев не е в това предаване. Кой е той? Той е агент на соросидните ощества, слушах му манипулациите за посещението на руския патриарх. Такива хора са вредни за обществото - Горан-Моран и всякакви дихатели. Горанблагоевци, какви са били те, когато аз съм бил критик на съветската система? Никакви!, обяви тържествено Сидеров. Несръчно водещият Кошлуков се опита да обясни, че не може политикът да напада колегата му в негово отсъствие. Но Волен Сидеров извади стари снимки, от зората на демокрацията и сините години, за да покаже какви големи другари били с водещия Емил Кошлуков. Сидеров посочи, че навремето е оплювал СССР, но това не е днешна Русия. Путин го харесват руснаците, защото възстанови държавата им. Той върна държавността, категоричен бе атакистът, но отказа да отговори дали сега в Русия има демокрация. Сидеров се ожали, че в първите сини години на демокрацията е бил използван по митингите и протестите, а други хора са си реализирали интересите.  Той отново повтори, че патриарх Кирил не бил казал нищо скандално на президента Радев. Поведението му било напълно нормално. Според проруския политик цялата кампания срещу Кремъл и руския патриарх била заради възраждането на някакви енергийни проекти. България можела да стане важна за Европа и заради това едни хора натискали копчетата, обясни мъдро Сидеров ситуацията.", "date": "2018.03.12", "title": "Волен Сидеров грубо от ефира на БНТ: Горан Благоев е агент на соросоидни общества"}
{"url": "http://www.faktor.bg/bg/articles/pozhar-gori-v-tseh-za-trabi-na-tsarigradsko-shose", "text": "Пожар е избухнал в цех за производство на пластмасови тръби в София. Предприятието се намира на „Цариградско шосе“. Сигнал за инцидента е подаден в полицията в 8:30 ч. тази сутрин, предаде БТВ. Четири пожарни коли са на място на инцидента. Няма пострадали хора, съобщават от пресцентъра на МВР. По първоначални данни огънят е тръгнал от машина.", "date": "2018.03.12", "title": "Пожар гори в цех за тръби на „Цариградско шосе“"}
{"url": "http://www.faktor.bg/bg/articles/palen-obrat-chlen-na-borda-na-direktorite-na-kompaniyata-na-ginka-varbakova-protiv-darzhavno-uchastie", "text": "\"Инерком\" не смята, че вземането на дял от нея от страна на държавата е единственият начин България да гарантира обществения интерес.\"   Това се казва в писмени отговори до Ройтерс от Милена Стоева - член на Борда на директорите на компанията на Гинка Върбакова от Пазарджик.   Българският министър на финансите Владислав Горанов, както с други политици и анализатори, смята, че балканската страна има достатъчно инструменти, за да регулира доставката на електричество до потребителите и участието й в сделката не е необходимо, пише още Ройтерс днес, цитирана от \"Офнюз\". \"Съгласни сме с финансовия министър и не смятаме, че държавно придобиване на дял в бизнеса на ЧЕЗ е единственият начин да се гарантира публичният интерес\", пише Стоева.   Стоева отклонява въпроса за стойността на сделката, но казва, че компанията, с активи на обща стойност около 100 млн. лева, е поела твърд ангажимент да приключи транзакцията и ще го спази. По повод притесненията около финансирането на сделката, \"Инерком\" заявяват, че водят преговори с няколко световни банки, много от които нямат представителства в България и че няма участие на офшорни компании. Компанията уверява, че никога не са обсъждали сделката с руски банки, както и че е готова да осигури значителен капитал за сделката. \"От подписването на сделката преговорите с банките текат добре\", казва тя, отказвайки да ги назове. \"Никакви офшорни компании не участват с никакъв дял в тази транзакция. В случай, че искахме да го направим чрез офшорни компании, вече можехме да сме го направили, но ние искахме да направим прозрачна транзакция\", уверява Стоева.", "date": "2018.03.12", "title": "Обрат: Бордът на директорите на компанията на Гинка Върбакова против участие на държавата в сделката"}
{"url": "http://www.faktor.bg/bg/articles/bones-na-equinox-e-balgarskata-pesen-za-evroviziya-2018", "text": "\"Еquinox\" се казва групата, която ще представи България на конкурса Евровизия 2018. Тя беше специално създадена за конкурса и за специалния проект, който ще бъде изпълнен в Лисабон през май. В групата участват трима известни български изпълнители и двама не по-малко талантливи американци. В 63-ото издание на форума ще се включат представители на 42 държави в португалската столица Лисабон. Предварително изтегленият жребий отреди на България място в първия полуфинал, който ще се излъчи на 8 май от 22:00 часа българско време. В него нашата песен ще бъде една от 19-те, които ще се борят за общо десет квоти за големия финал на 12 май.", "date": "2018.03.12", "title": "\"Bones\" на \"Еquinox\" е българската песен за Евровизия 2018"}
{"url": "http://www.faktor.bg/bg/articles/layf-stayl/klyuki/brazilski-sayt-sipe-superlativi-za-trifon-ivanov-bil-ryadak-i-harizmatichen-igrach", "text": "Най-популярният бразилски сайт VAVEL.com посвети голям материал за починалия преди две години Трифон Иванов. „Когато се интересуваш от футбол, първите играчи, с които се сблъскваш са Марадона, Кройф, Пеле и т.н. Истинските цените и познавачи обаче познават редките и харизматичти играчи. Такъв, какъвто е нашият герой Трифон Иванов – Българският вълк. Той беше див и независим“, пише изданието, цитирано от ekipnews.com.  Бразилците напомнят, че Туньо е започнал кариерата си като нападател, но още като юноша треньор в Етър го е направил защитник. „Той винаги играеше на границата на правилата. Нямаше страх, от който и да е нападател. Трифон обаче никога не може да бъде описан като мръсен играч. При него фокусът не падаше само върху качествата му в защита, защото има изключителни изпълнения в офанзивен план. В Бетис бранителят вкара впечатляващите осем гола в 55 срещи. Там се превърна в един от най-обичаните от феновете футболисти“, обяснява бразилският сайт. „С националния отбор и Златното поколение на българския футбол Трифон Иванов записа паметни мигове и епична победа над Германия на световното първенство в САЩ през 1994 г.“, завършва материалът за Туньо.", "date": "2018.03.12", "title": "Бразилски сайт сипе суперлативи за Трифон Иванов, бил рядък и харизматичен играч"}
{"url": "http://www.faktor.bg/bg/articles/sled-90-godini-albena-na-yovkov-ozhivyava-na-stsenata-na-teatara-na-armiyata", "text": "90 години след първата публикация на „Албена“ и 80 години след смъртта на автор й Йордан Йовков, разказът ожиява в спектакъл на Театъра на армията. Почти век след неговото написване, Албена е определяна като един от най-влиятелните женски образи в нашата литература. „Звънкият й смях”, „походката на кралица” и омайващото женско очарование на Албена не само я отличават от останалите, но я правят по особен начин неповторима. Икона на красотата и невинността, на гряха и смирението, тя продъжава да ни вълнува истински и днес.  Историята на Албена, пресъздадена от трупата на Театър „Българска армия”, е разказ за една обречена любов, която задава непреходни въпроси:  Каква е цената на това да си различен в едно патриархално общество, за което красотата е грях? Има ли престъпление, ако мотивът за него е любовта? Порок ли е красотата и трябва ли тя да бъде заклеймявана?  Поставил във фокуса темите за красотата и греха – съдбовно свързани в един женски образ, за дързостта да бъдем различни и порива да намерим себе си извън мярката на „общественото мнение”,  отговори на тези въпроси търси в своя спектакъл „Албена” режисьорът Красимир Спасов. „Красотата на Албена” и „магичното” й  въздействие върху околните е феномен, инспириран преди всичко от потребностите на колективното желание, от т.нар. „колективно либидо”. Разбира се, изборът на Албена за обект на всеобщо обожание си има своите реални основания -  физическата привлекателност, веселостта й, заразителният смях, свободата й на общуване, нека го наречем – покоряващото лекомислие на красотата. Оттук до съдбоносната греховна стъпка обаче е въпрос само на време… И ужасното се случва”, обяснява своя прочит на историята режисьорът. Макар сценичната среда, дело  на Красимир Вълканов и костюмите на Мария Диманова да пресъздават с  точност атмосферата в „едно добруджанско село, в годините преди войните”, посланията на автора, които звучат чрез думите на неговите герои, имат същата актуалност и въздействие, както и преди почти век.   „Събитията в пиесата на Йовков се разиграват в дните на Страстната седмица – дните на мъките Христови. В нашия спектакъл това обстоятелство е от особено значение, то е нещо като нравствен климат, своеобразно мерило за поведението и постъпките на действащите лица”, казва режисьорът. В ролята на прекрасната и изкусителна Албена се превъплъщава младата надежда Гергана Данданова. Актьорите Асен Кобиларов и Веселин Анчев влизат в кожите на съпруга на Албена - Куцар и нейния любим - Нягул. А в ролята на Сенебирски ще видите Иван Радоев.  Спектакълът „Албена” може да гледате на сцената на Театър „Българска армия” на 13 и 16 март.", "date": "2018.03.12", "title": "След 90 години „Албена” на Йовков оживява на сцената на Театъра на армията"}
{"url": "http://www.faktor.bg/bg/articles/tazi-napast-turistite", "text": "Барселона, Венеция, Дубровник - в много точки от света туристите вече са се превърнали в напаст, а прогнозите за ръст на пътуванията поставят местните власти пред изпитанието как да управляват нарастващия поток от хора, пристигащи с евтини авиокомпании и круизни кораби. Приложения за смартфон, споделяне на коли, нови пристанища са част от начинанията, представени миналата седмица на една от най-големите туристически борси в света - ITB в Берлин, разказва \"Ройтерс\". Така местните власти и бизнесът се опитват да решат едновременно два проблема - неудобствата за самите туристи, за които услугата поскъпва докато качеството й се влошава, и за местните жители. Около 9% от пътниците, участвали в проучване на консултантската компания IPK, казват, че пренаселеността е повлияла на качеството на пътуването им през миналата година. Линията между успеха и провала е тънка, коментира кметът на Дубровник Мато Франкович. Дубровник съставя график за круизите, така че да няма струпване на няколко кораба в един ден. Вместо да се опитват да ограничат броя на посетителите, които харчат пари за хотели, храна и сувенири, градовете търсят начини да разпръснат туристическите потоци далеч от най-популярните си атракции. Дубровник разработва мобилно приложение, което информира потребителите къде в тесните улички на стария град в момента има най-голямо струпване на хора и предлага алтернативни маршрути със също толкова хубави гледки. Друга идея е схема за споделяне на коли, с които туристите да обикалят околностите. Барселона работи върху общ маркетингов план, за да пренасочи туристите към алтернативи на катедралата Саграда фамилия и централния булевард \"Рамбла\", с каквито градът в изобилие разполага. Дори Ню Йорк обяви кампания, с която насърчава туристите да изследват кварталите извън Манхатън и района около Статуята на свободата. С кампании като \"Седмицата на Бродуей\" и \"Седмицата на ресторантите\" пък градът опитва да привлече повече туристи извън активния туристически сезон - през ненатоварените месеци януари и февруари. Барселона залага на непознати за масовия турист забележителности, за да ги отдалечи от най-натоварената артерия - \"Рамбла\". Някои туристически компании също работят за общата полза. Например, най-голямата онлайн агенция за пътувания в Китай Ctrip използва бази данни, за да предвиди кои дестинации ще са пренаселени и затова скъпи и след това предлага на клиентите алтернативи, които може да са по-малко търсени. \"Потребителите харесват това, защото получават най-добрата стойност от пътуването си,\" коментира шефът на компанията Джейн Джи Сън. Хотелиерите и авиокомпаниите също са доволни, защото получават пълна заетост. Airbnb, критикувана за влиянието си върху имотния пазар в популярните туристически градове, обяви, че предлага на клиентите си и настаняване в селски имоти в райони, където може и да няма хотели. По проблема работи и Световната организация по туризъм, която е привлякла университетски изследователи и обещава до няколко месеца да публикува препоръки към най-натоварените градове.", "date": "2018.03.12", "title": "Тази напаст - туристите"}
{"url": "http://www.faktor.bg/bg/articles/ako-moskva-spre-da-puska-gaz", "text": "Растат страховете от евентуално спиране на руските газови доставки през Украйна. Новият спор между Москва и Киев най-силно би засегнал балканските държави, в това число и България. Защо е така, коментира Маркиан Остапчук за Дойче веле. Новият газов спор между Русия и Украйна тревожи и ЕС. Лошият опит от предишни подобни конфликти през 2006 и 2009 година, когато Москва напълно спря подаването на газ през Украйна, накара Брюксел да се включи като посредник за уреждането на сегашния спор. Берлин също е загрижен: \"Както ЕС, така и Русия и Украйна имат интерес от това да не се стига до прекъсване на доставките на газ за Европа\", заяви говорителят на германското правителство Щефен Зайберт. В края на февруари Арбитражният съд на Стокхолмската търговска камара се произнесе по спора между украинския енергиен концерн Нафтогаз и руския монополист Газпром. В решението се казваше, че Газпром трябва да изплати на Нафтогаз 2,56 милиарда щатски долара като обезщетение за това, че е подал по-малко от договорените количества газ, преминаващи през територията на Украйна. Украинските власти вече започнаха да конфискуват активи на Газпром в Украйна, а руският концерн обяви, че ще обжалва присъдата. Преди това от Москва бяха заявили, че ще анулират всички договори с Нафтогаз. От украинската страна пък отвърнаха, че преди изтичането на срока на договора през 2019 година Газпром няма право да прекъсва доставките и транзитното пренасяне на газ през Украйна. Заплашвайки да спре доставките на газ, Русия реагира прибързано, смята германската енергийна експертка Клаудия Кемферт. За ДВ тя каза още, че зад това със сигурност се крият и политически мотиви. \"Газовите доставки отново се използват като политическо оръжие - нещо, което наблюдаваме от години насам\", посочи тя. Йорг Форбрих от американския German Marshall Fund смята, че никой няма интерес от нов конфликт между Украйна и Русия. \"Започнатата от Русия война в Украйна още не е приключила - въпреки всички усилия, полагани в тази посока, вкл. и от Германия. Това, от което Берлин в момента най-малко се нуждае, е тази война да се пренесе и върху енергийния сектор, а Европа да се окаже пряко засегната от нея\", казва Форбрих. Експертът казва, че руският газ е много важен за Германия. Но по-голямата част от него не идва през Украйна, а по газопровода \"Северен поток\" по дъното на Балтийско море, или през Беларус и Полша по тръбопровода „Ямал-Европа“. \"За германските потребители тръбопровода през Украйна играе второстепенна роля\", посочва Форбрих. Миналата година Германия е внесла рекордните 53 милиарда кубически метра газ от Русия, което отговаря на 40 процента от общата консумация на газ в страната. Голяма част от нуждите си от газ Германия покрива с внос от Норвегия и Холандия. С други думи: Германия няма да пострада силно, ако Русия завърти кранчето за Украйна - благодарение на диверсифицираните доставки и наличието на големи газохранилища. Това обаче не важи за много балкански държави като България, Румъния, Сърбия, Македония или Босна/ Херцеговина. \"Тези страни са почти изцяло зависими от руските газови доставки, които стигат до тях именно през територията на Украйна\", посочва Йорг Форбрих. Той добавя, че за разлика от Германия, тези страни на практика не разполагат с алтернативни маршрути, по които да внасят газ от Русия.    Словакия също е силно зависима от руските доставки на газ. Но страните от Централна Европа междувременно са напреднали доста в свързването на газопреносните си мрежи. \"Словакия, както и Австрия, вече са в състояние да получават газ от Русия или от трети страни по алтернативни маршрути, преминаващи през Централна Европа\", добавя Форбрих. Експерти: Газпром поема голям риск Украинските специалисти са убедени, че ако се стигне до нова газова война между Киев и Москва, потребителите в ЕС няма да пострадат сериозно. Само около половината от руските транзитни доставки на газ преминават през Украйна, казва за ДВ Олександър Харченко от Украинския изследователски център по проблемите на енергията. Той смята, че изборът на алтернативни доставчици, както и изграждането на свързани газопреносни системи, биха могли да спестят голяма част от неудобствата на страните от Източна и Югоизточна Европа. \"Последните действия на Газпром показаха на европейците, че усилията им да диверсифицират газовите доставки, започнали през 2009, не са били напразни\", казва Харченко. Михайло Хончар от Центъра за глобални изследвания \"Стратегия ХХI\" в Киев посочва, че евентуално спиране на транзита през Украйна - в нарушение на съществуващите договори - може само да навреди на Газпром. Все още няма достатъчно възможности за заобикалянето на тръбата през Украйна, добавя той. \"Независимо от желанието на руската стана да накаже Нафтогаз, няма да се стигне до нова газова война\", убеден е експертът. По думите му, Москва знае добре, че това би подкопало доверието на Европеските потребители към Газпром и би унищожило имиджа му на надежден доставчик. А това е много добре известно и на руското енергийно министерство, добавя украинският експерт.", "date": "2018.03.12", "title": "Ако Москва \"накаже\" украинската Нафтогаз, кой ще е потърпевшият?"}
{"url": "http://www.faktor.bg/bg/articles/ikonomika/biznes/georgi-kaschiev-aets-belene-ne-mozhe-da-se-realizira-kato-balkanski-proekt", "text": "Реализацията на проекта АЕЦ “Белене” е почти невъзможна. На първо място липсва стратегически инвеститор, а на второ - България разполага с едва 10% от оборудването за една централа. Това мнение изказа в предаването “Свободна зона с Георги Коритаров” експертът по ядрена енергетика Георги Касчиев. По думите му идеята АЕЦ „Белене” да се изгради като балкански проект е неосъществима поради редицата процесуални пречки, свързани с членството на страната ни в ЕС и това, че не всички страни от Балканите са част от европейското семейство. Остава и проблемът с намирането на финансиране.  „Строителството на атомни централи в ЕС се извършва по силата на един основополагащ документ – Договора за Евратом, който само с това се занимава, ядрени съоръжения и изграждане на ядрени централи, финансиране и т.н. Там е допустимо да има общи предприятия, общи реактори, но между страни, които са членки на ЕС. А всяко участие, и във финансиране, и в изграждане, в акционерно участие на държави или физически лица, или организации, които са извън ЕС там въобще не се коментира. Напротив, казва се, че едно такова участие, например, ако имаме едно общо предприятие между нас и Румъния или между нас и Гърция, и ако иска да участва руската страна или китайската, трябва да представим всички доказателства на ЕК, че това е необходимо, че по никакъв друг начин не може да се мине без навлизане на чужди страни в ядрените тайни на ЕС, тогава комисията трябва да събере от всички лица, и тя не може да вземе решение, може единствено да вземе решение Съветът на Европа с пълно единодушие. И тук като си помислим, че балканските страни не са член на ЕС и вероятно няма да станат, някои от тях. Такава балканска атомна електроцентрала е нещо, което, според мен, е нереализируемо”, каза Георги Касчиев.", "date": "2018.03.12", "title": "Георги Касчиев: АЕЦ \"Белене\" не може да се реализира като балкански проект"}
{"url": "http://www.faktor.bg/bg/articles/ikonomika/biznes/shefat-na-etsb-podkrepata-na-yunker-dade-tlasak-na-protsesa-na-prisaedinyavane-na-balgariya-kam-erm-ii", "text": "„България изпълнява критериите за членство в Еврозоната и има желание да стартира този процес. Първата крачка е влизането в предверието – ERM II. През 2007 г. имахме подкрепата на всички държави-членки на ЕС, както и на ЕК и на ЕЦБ. Но заради инфлацията и натрупания дефицит по текущата сметка в резултат от големите чуждестранни инвестиции тогава се отложи решението за присъединяване на страната ни. Днес ситуацията е различна. България е готова, а изявлението на председателя на ЕК Жан-Клод Юнкер даде нова динамика на процеса. Време е в диалога между ЕЦБ и БНБ по-активно да се включи и правителството, а страната да се обедини около Национален план за приемането ни в Еврозоната.“. Това обяви лидерът на ПЕС  Сергей Станишев след срещата си с Марио Драги. Управителят на ЕЦБ е споделил, че днес ситуацията наистина е различна. България би се присъединила към Еврозоната и към един на практика изграден Банков съюз. Затова ЕЦБ иска да е напълно убедена в готовността на страната, както и в стабилността на банковата система. „Гледаме позитивно на желанието на България за присъединяване към предверието на Еврозоната.“, е заявил той. „На срещата изразих благодарността си за политиката на банката, която послужи като котва на стабилността в последните турболетни години. Програмата на ЕЦБ за изкупуване на облигациите на държавите със затруднения на практика спаси тях и гражданите им от много по-сериозни проблеми и кризи. Тази политика е в основата на излизането на страните от рецесията и преминаването им към икономически растеж. Надявам тя да продължи и занапред.“, коментира президентът на ПЕС след разговора. „Сега, когато Еврозоната е със среден ръст от 2.5%, трябва да се направят следващите крачки: да се укрепи Банковият съюз, както и бюджетите на ЕС и на Еврозоната. А липсата на инвестиции да се адресира с конкретна инвестиционна стратегия, която да води до конвергенция на икономиките на държавите-членки. ПЕС ще се бори за силен социален стълб в Еврозоната. През последните 4-5 години има близо 7 млн. нови работни места, но трябва да направим всичко възможно те да бъдат с добро заплащане, а не да водят бедност след себе си. Днес в ЕС все още има много хора, които работят, но въпреки това едвам свързват двата края и дори живеят под линията на бедността. ПЕС настоява минималното заплащане на труда да бъде над линията на бедността за всяка страна-членка на ЕС, т.е. над 60% от средното заплащане в съответната страна\", категоричен бе Станишев.", "date": "2018.03.12", "title": "Шефът на ЕЦБ: Подкрепата на Юнкер даде тласък на процеса на присъединяване на България към ERM II"}
{"url": "http://www.faktor.bg/bg/articles/srabski-programist-ubi-bivshiya-si-shef", "text": "Стрелба огласи тази сутрин центъра на Белград, съобщи местното радио Б92. Програмист влезе в офиса на бившата си фирма и откри огън по намиращите се в помещението хора. При инцидента бяха простреляни двама души, а един човек скочи през прозореца. Тримата пострадали бяха настанени в болница, където единият от ранените почина заради травмите. Сръбската медия разпространи информация, че жертвата е бившият шеф на стрелеца. Виновникът за драмата бе арестуван малко по-късно в южния квартал на Белград \"Звездара\" след сигнал за пожар. Роденият през 1987 г. мъж запали апартамента, обитаван от него. От местната полиция заявиха, че компютърният специалист наскоро е бил уволнен. Освобождаването от длъжност на експерта е основната версия на разследването.", "date": "2018.03.12", "title": "Сръбски програмист уби шефа си"}
{"url": "http://www.faktor.bg/bg/articles/sled-dalgo-malchanie-sv-sinod-progovori-kakvo-sa-kazali-prezidenta-i-ruskiya-patriarh", "text": "След повече от седмица пълно мълчания Българската православна църква излезе днес със съобщение, в което даде гласност на разговора, проведен по време на срещата на българския президент с руския патриарх Кирил, който бе на посещение у нас по повод 140-годишнината от Освобождението на България. \"По време на срещата (с руския патриарх Кирил) президентът се държа държавнически, отнасяйки се към госта си с уважение, но и с твърдо отстояване на своите позиции, което направи силно впечатление на главата на Руската православна църква. В края на разговорите патриарх Кирил благослови българския президент, но Радев каза, че той вече е получил благословия - когато е поел поста - от българския патриарх Неофит\", се казва в съобщение на протоиерей Николай Георгиев, ръководител на отдела за връзки с обществеността на Светия синод на Българската православна църква, цитирано от БТА.  Любопитна подробност е, че новината е разпространена малко след 12 часа в канала на английски език за абонати и все още не присъства в новините на български - за публичен и платен достъп, нито е на официалния сайт на Светия синод, отбелязва \"Дневник\". Агенцията допълва, че вероятно съобщението е в отговор на призива на парламентарната група на ГЕРБ поради големия обществен интерес да бъде разсекретена стенограмата от срещата на 4 март в Президентството. Миналия четвъртък от Пресслужбата на държавния глава заявиха, че разоговорите не са били поверителни и не е водена стенограма. Кратък видео запис от сайта на Руската патриаршия показа как видимо ядосан Кирил изразява разочарование, че на тържествата в България се принизявала ролята на Русия за освобождението на България от османско владичество с изявления, в които - според него - тя се приравнявала с други държави, пише още Георгиев. Но записът спира преди да се чуе дали има реакция от българския президент. Тактично и с достойнство, президентът Радев увери предводителя на РПЦ, че българският народ никога не е спирал да отдава почит и да изразява заслужена благодарност към руския народ, руската църква и воините на освободителната армия на император Александър II, както и че президентът е изтъквал това във всичките си речи по време на тържествата за Трети март, описва сега протоиерей Николай Георгиев. В същото време президентът Радев изрично подчерта, че както църквата се бори за душата на всеки човек, така и ние сме благодарни за паметта на всеки воин, сражавал се за руската армия под знамената на император Александър II и е загинал за българската свобода, независимо от националността си, описва още представителят на Светия синод. \"Патриарх Кирил сам предложи темата да бъде закрита, след като президентът му напомни, че той самият е говорил за силата на мълчанието.\"", "date": "2018.03.12", "title": "След дълго мълчание Св.синод проговори какво са си казали президентът Радев и руският патриарх"}
{"url": "http://www.faktor.bg/bg/articles/sled-tsatsarov-i-prezidentat-sezira-konstitutsionniya-sad-za-chastnata-ohrana", "text": "Само броени часове, след като от прокуратурата съобщиха, че главният прокурор Сотир Цацаров е внесъл искане до Конституционния съд (КС) за обявяване на противоконституционност на текстове от закона за частна охранителна дейност, подобно съобщение дойде и от президентството. От него се разбира, че държавният глава Румен Радев, който беше призоваван да наложи вето на закона, е поискал от Конституционния съд да отмени същите членове от приетия в края на януари закон, които и прокуратурата оспорва. Става въпрос за текстовете, които регламентират охраната на урбанизирани територии като вид частна охранителна дейност. Мотивите за искането до КС на държавния глава са сходни с тези на прокуратурата. \"Президентът Румен Радев сезира Конституционния съд с искане за установяване на противоконституционност на разпоредбите на чл. 5, ал. 1, т. 6, чл. 27, чл. 28, чл. 29 и § 1, т. 2 , както и на свързаната с тях разпоредба на § 1, т. 5 от Закона за частната охранителна дейност (ЗЧОД) (обн. ДВ. бр.10 от 30 януари 2018 г.), които регламентират охраната на урбанизирани територии като вид частна охранителна дейност. Според изложените от държавния глава мотиви, посочените разпоредби противоречат на чл. 4, ал. 1, чл. 7, чл. 8, чл. 105, ал. 2, чл. 143, ал. 3 от Конституцията. В мотивите си президентът посочва, че общественият ред е ценност, която крепи целостта на обществото и дейностите по опазването му трябва да съответстват на нормите на Конституцията и законите, а те поверяват опазването му върху определени органи на публичната власт. „Държавата  няма право да абдикира от грижата за сигурността и спокойствието на хората в населените места, вкл. в т.нар. урбанизирани територии. Възможността, която дава ЗЧОД на търговски дружества да извършват действия по охрана на урбанизирани територии, по същество е отказ от страна на държавата чрез нейните изпълнителни органи да осъществява възложените функции по охрана на обществения ред“, посочва Румен Радев в обръщението си към Конституционния съд. Конституцията натоварва с функции за осигуряването на общественото спокойствие и обществената безопасност изрично Министерския съвет и областния управител, а осигуряването на обществения ред е част от ръководенето и осъществяването на вътрешната политика на страната, напомня държавният глава. Президентът посочва още, че в ЗЧОД не е поставено изискване служителите, които се грижат за опазването на обществения ред, независимо от длъжността, която заемат, да са политически неутрални и да се ръководят единствено от закона. Такова изискване въвеждат чл. 116, ал. 1 от Конституцията, чл. 9 ал. 1 от Закона за политическите партии и чл. 146, ал. 3 от Закона за МВР. „Министерството на вътрешните работи е строго йерархична структура с присъщата й субординация, отчетност и контрол. Поверяването на функции по опазване на обществения ред на частноправни субекти, спрямо които са неприложими посочените принципи, поражда риск при осъществяване на тази дейност“, посочва още държавният глава в мотивите си. Между аргументите на президента за сезирането на Конституционния съд са и липсата на специфични изисквания и конкретика относно патрулирането и комплекса специфични дейности, които ще бъдат прилагани за защита на имуществото и населението в урбанизираните територии, както и ограничаването на конституционната защита, която получават гражданите под формата на отговорност на държавата за вредите, причинени от собствените ѝ органи и лица, поставяйки охраната на урбанизираните територии във формата на частната охранителна дейност.\"", "date": "2018.03.12", "title": "След Цацаров и президентът сезира Конституционния съд за частната охрана"}
{"url": "http://www.faktor.bg/bg/articles/novini/svyat/es-udalzhi-s-oshte-6-mesetsa-sanktsiite-sreshtu-rusiya", "text": "Европейският съюз обяви, че удължава с още шест месеца санкциите срещу Русия, наложени заради анексията на Крим и подкрепата за бунтовниците в източна Украйна, предаде \"Ройтерс\". Наказателните мерки, включващи ограничения за пътуване и замразяване на авоарите на 150 човека и 38 компании, ще бъдат удължени до 15 септември, заяви Съветът. \"Оценката на ситуацията не даде оправдание за промяна в режима на санкциите\", се посочва в изявление. След като анексира Крим през 2014 г., Русия каза, че няма да върне региона. ЕС и други западни страни заявиха, че Москва предоставя помощи на сепаратистите в Източна Украйна, където конфликтът доведе до смъртта на над 10 000 души след 2014 г., посочва \"Ройтерс\".", "date": "2018.03.12", "title": "ЕС удължи с още 6 месеца санкциите срещу Русия"}
{"url": "http://www.faktor.bg/bg/articles/novini/svyat/patnicheski-samolet-se-razbi-pri-katsane-v-katmandu", "text": "При кацане на летището в Катманду катастрофира бангладешки пътнически самолет с 67 пътници, поне 27 от тях са загинали, заяви говорител на армията. Представители на властите съобщиха за медиите, че от останките на машината са измъкнати телата на загинали и ранени. Самолетът на US-Banga Airlines пристигал от Дака, когато се врязал във футболно игрище близо до летището на Катманду. Говорител на правителството потвърди инцидента, но заяви, че не може да назове точен брой на загинали и оцелели. Друг представител на властите каза пред АФП, че ранените са поне 20 и са закарани в болница. Машината е била Bombardier Dash 8 Q400 на 17 години. След инцидента летище Катманду беше затворено. US-Bangla Airlines е частна авиокомпания, която започна да функционира през 2014 г. под логото „Лети бързо, лети сигурно“. Базираната в Дака авиокомпания проведе през май 2016 г. първия си задграничен полет до Катманду. От тогава тя разшири мрежата си от трасета в Южна Азия, Близкия изток и Югоизточна Азия.", "date": "2018.03.12", "title": "Пътнически самолет се разби при кацане в Катманду"}
{"url": "http://www.faktor.bg/bg/articles/novini/svyat/oshte-edna-ministerska-ostavka-v-slovakiya-sled-smartta-na-razsledvashtiya-zhurnalist", "text": "Словашкият министър на вътрешните работи Роберт Калиняк обяви днес, че подава оставка, предаде Ройтерс. Калиняк, който е близък политически съюзник на премиера Роберт Фицо от неговата социалдемократическа партия \"Смер\" (\"Посока\"), отстъпи пред исканията на един от по-малките партньори в управляващата коалиция - партията \"Мост-Хид\" (\"Мост\"). Това става на фона на политическата криза, избухнала в страната след убийството на разследващия журналист Ян Куциак и неговата годеница. \"Важно е да бъде запазена стабилността, затова реших да подам оставка като вицепремиер и вътрешен министър\", обяви той на пресконференция. Очаква се днес партия \"Мост-Хид\", която представлява унгарското етническо малцинство в Словакия, да реши дали ще остане в управляващата коалиция. Миналата седмица в Словакия се проведе многохиляден протест срещу корупцията, която уби Ян Куциак. Преди да бъде застрелян заедно с годеницата си, журналистът се е готвел да публикува статия за предполагаеми връзки между словашки политици и италиански бизнесмени, заподозрени във връзки с калабрийската мафия ндрангета.", "date": "2018.03.12", "title": "Още една министерска оставка в Словакия след смъртта на разследващия журналист"}
{"url": "http://www.faktor.bg/bg/articles/i-hristo-ivanov-progovori-za-skandala-radev-kiril", "text": "Досегашното мълчание на десните политически формация по повод скандала, който избухна след посещението на руския патриарх Кирил у нас по повод 140-годишнината от Освобождението на България, беше много смущаващо. То остави усещането, че десните или нямат позиция, или приемат за нормално поведението на високия руски гост, който си позволи да поучава българския президент и с леко потропване по масата да учи Радев на истините в българската история, които по никакви причини не би трябвало да бъдат изопачавани или неправилно интерпретирани. Ето какво написа на страницата си във Фейсбук по този повод и в един по-различен ракурс лидерът на \"Да, България\" Христо Иванов: \" Една седмица след акцията на патриарх Кирил позорното мълчание на българските институции преминава в приемане на правото на Кремъл да се държи с държавата ни като помешчик с крепостни селяни. През това време стана пределно ясно, че мероприятието е било предварително планирано, режисирано и ешелонирано със съответната пропагандна подкрепа. С мълчанието си нашите президент, премиер, външен министър се съгласяват на ролята на декор, на чийто фон се демонстрира, че империята е в сила. (Не броим индивидуалните предизборни изяви на гражданина Валери Симеонов.) След като показа анимации с полумитични нови оръжия, путинският режим демонстрира на практика, че в пълно пренебрежение на факта, че България е уж държава суверенна, светска, европейска и натовска, в нарушение на всякакъв дипломатически протокол и елементарните правила на поведение на един гост, разполага с несмущаваната патриархална власт да си разиграва коня върху главите ни. Че това беше извършено от патриарха и на нашия национален празник, беше внимателно планирана перфидна символна атака. Ние можем да празнуваме свободата, дадена ни от империята, но само докъдето и както тя позволи. Можем да си играем на суверенитет, светска демокрация, поствестфалски съюзи и просвещенски институции, но когато тук се яви олицетворението на цезаро-папистката претенция, че Москва е трети Рим, всичко това се стопява като мартенски сняг и холопите от Н-ската глубинка могат само да мълчат с наведени глави, да си гледат лаптите и да се надяват по гърбовете им да не заиграе господарската нагайка. Съдейки по материалите, които се пускат от обкръжението на президента в съответните медийни сателити, в президентството още не могат да разберат защо Путин за пореден път пренебрегва “русофилството по съвест” на Радев и избира да работи с Борисов. Първо, защото когато една модерна държавност трябва да бъде унизена и отречена от възроденото традиционно самодържавие, най-подходящият предмет на въздействие е претендиращият да бъде държавен глава, който и да е той. И, второ, защото Путин има конкретни поръчки, които най-добре се изпълняват от Борисов. В този смисъл хич не бива да се утешаваме, че това символно поругаване на нашата държавност е било само нещо инцидентно и за тяхна вътрешна предизборна употреба. Става дума за трайна претенция, че ние попадаме в онази сфера на интереси, в която важат правилата на Кремъл. Освен символната заявка за това в същия ден тази претенция е била конкретизирана и в съвсем материални измерения. Докато патриархът е показвал мястото на безсловесния ни лъжепрезидент (от руски - псевдопрезидент, б.р.), Путин си е говорил с Борисов, което, впрочем, толкова добре пасва на идеята, че ние нямаме самостоятелна държавност, а някакво самобитно племенно-криминално самоуправление, каквито са типични за много части на империята. Беше съобщено, че Борисов е докладвал за идеята за “балкански АЕЦ”. Преведено, това означава, че, първо, е рапортувал, че този проект за още по-голямо корупционно проникване и ограничаване на енергийния ни суверенитет ще се реализира. И, второ, че корупционните му и енергийно-подчиняващи ефекти ше се разпрострат не само върху България, но може да обхванат и други страни от региона. С други думи, полезността на Борисов за Путин нараства. Ако имахме политически елит с инстинкт за суверенна държавност, реакция щеше да има и тя щеше да бъде единна и да се изразява в отмяна на посещението на Путин поне докато не получим извинение. Вместо това Борисов и Захариева мълчат, ГЕРБ атакува Радев, Радев е загубил ума и дума, БСП обяснява, че патриарх Кирил все пак е прав, а Сидеров махмурливо доразвива отрицанието на историческата държавоспособност на българската нация. Оглушителното мълчание на държавата ни, и особено на Борисов, всъщност е подготовка за последващата визита на Путин. Който, естествено, няма да идва да се занимава със символни акции, а ще търси конкретни реализации на имперските си претенции у нас, а чрез нас вече и в региона.\" Критичният тон в коментара на лидера на \"Да, България\" е оправдан, но без съмнение мишената на атаките му е премиерът Бойко Борисов. Нищо че президентът Румен Радев бе човекът, смутено замълчал пред руския патриарх, който не му спести критиките по време на срещата им в президентството. Едва след време от президентската институция обясниха, че нямали запис, но държавният глава отговорил достойно на нападките на Кирил. А чак днес Светият синод излезе с официално съобщение, в което също защити Румен Радев, подчертавайки че именно заради достойното му поведение главата на руската църква сама предложила до сложат точка на конфузната ситуация.", "date": "2018.03.12", "title": "И Христо Иванов проговори за скандала с руския патриарх: Готвят посещението на Путин"}
{"url": "http://www.faktor.bg/bg/articles/novini/svyat/krayat-na-putin-e-predizvesten-rano-ili-kasno-iznudvachat-shte-bade-ubit", "text": "Невъзможно е да градиш отношения като всяваш страх Германски режисьор, който снима филм за Путин, се оплака, че много германци сега се страхуват да си сътрудничат с него. Те са много уплашени от отравянето на Скрипал, дъщеря му и невинните  жертви на самоубийствената атака в Солсбъри. Това означава, че отровилите са постигнали целта си. Те всъщност не само са отмъстили на \"предателя\", но са поставили останалите в невъзможност да им се противоставят. С покушението над Скрипал извършителите преди всичко се опитаха да изплашат Запада. Оттук произтичат и притесненията в обществото от терористична заплаха и демонстративната арогантност на организаторите му. С това престъпление Путин изпраща послание до европейците - \"Вие сте нашите заложници, можем да отровим  половин Европа, а вие дори няма да гъкнете.\" Наскоро Путин  шантажираше Запада, прокламирайки какви „свръхоръжия“ има и своята готовност за ядрена война, а сега заплашва с масови отравяния хора в центъра на Великобритания. Всичко това са брънки от една и съща верига. По този начин Путин представя на света външната политика, която ще води по време на своя нов президентски мандат. Тя може да бъде обобщена така:  В дългосрочен план обаче тази политика е обречена. Говорейки за новите си \"супероръжие\", Путин всъщност се жалва, че вече \"никой не иска да го слуша\", затова настоява \"да го чуят  сега\". Шантажирайки и заплашвайки Запада, той иска  да го принуди да го заобича. Руският диктатор се държи като насилник, заплашвайки да отрови любимата котка на съученика си, защото се е отказал от него. Но няма как да градиш отношения като всяваш страх. Шансовете по този начин да убедите едно момиче да ви обича са нулеви. Подобен шантаж не може да предизвика нищо друго освен погнуса и отвращение. В този случай краят е предизвестен – рано или късно изнудвачът ще бъде убит.", "date": "2018.03.12", "title": "Краят на Путин е предизвестен – рано или късно изнудвачът ще бъде убит"}
{"url": "http://www.faktor.bg/bg/articles/merkel-pozdravi-balgariya-na-preskonferentsiya-v-berlin", "text": "Точно в 14 часа в Берлин лидерите на трите управляващи партии подписаха коалиционния договор. На 14 март Меркел ще бъде предложена за канцлер в Бундестага, който трябва да гласува новия й мандат. Веднага след това клетва ще положи и кабинетът. На пресконференция по повод подписването на договора, Меркел отговори на въпроси на журналисти от цяла Европа. Тя специално поздрави Блгария за усилията й да нормализира отношенията в източносредиземноморския регион и инциирането на среща с турския президент Ердоган. „Поздравявам България за това, че се ангажира за намаляването на напрежението в региона, България се ангажира и за добрите отношения със страните от Западните Балкани, в които голяма роля играе и Турция. Важно е да останем в готовност да водим разговори и да не крием едни от други различните си мнения, но трябва да останем в диалог\", посочи Меркел, съобщава \"24 часа\". Тя отговори и на въпрос дали новата голяма коалиция ще работи за свалянето на санкциите от Русия. Условие за това е изпълнението на споразуменията от Минск, а там все още не успяваме да имаме дори примирие за повече от 10 дни, посочи тя. На въпрос на руски журналист дали е вярно, че изпраща бира „Радлер” на Путин, защото той я обича и какво получава в замяна, тя се разсмя и отговори: „Чудесна пушена риба”. Новият финансов министър от социалдемократите Олаф Шолц пък посочи, че в новата си роля ще се грижи за по-добър диалог с европейските партньори. Новата голяма коалиция ще се насочи към благополучието на малките хора, заяви пък лидерът на баварския ХСС Хорст Зеехофер. Целта й е да облекчи семействата и хората то средната класа и да задържи безработицата на сегашните рекордно ниски нива.", "date": "2018.03.12", "title": "Меркел поздрави България за нормализиране на отношенията между страните от Западните Балкани"}
{"url": "http://www.faktor.bg/bg/articles/novini/balgariya/erdogan-ot-sakariya-kardzhali-e-chast-ot-nashite-duhovni-granitsi-video", "text": "Президентът на Република Турция Редждеб Таийп Ердоган  се обърна вчера към българските турци  изселници, обявявайки: ''Кърджали е част от нашите душевни граници''. Това се случи по време на местния конгрес на партията му в град Сакария. Още в първите думи на речта си той спомена за българските турци. В Сакария живеят много изселници както от България,така и от балканските страни, пише haberbg.net. Ето част от речта на президента Ердоган изнесена в град Сакария на 11 март: ''От този великолепен салон искам лично от моето име и от името на народа да поздравя братята ни в Босна и Херцеговина, Косово, Албания, Македония, Сърбия, Западна Тракия, Крим, България и Румъния. Пращаме наши поздрави на всички жертви и потиснати наши братя в Сараево, Скопие, Ксанти, Комотини, Кърджали и на Мостар. Споделяме нашата сърдечност с тези братя, чиито душа и очи са обърнати към Турция, за тези молещи се за успеха на Турция. Всеки път го казвам-тези градове физически са разположени в границите на други страни, но те са част от нашите душевни граници. Смисълът Турция не се побира в 780 хил. километра. Половината от сърцетo ни е в Истанбул, Диарбекир, Трабзон, Анталия, Измир, а другата половина е Алепо, Киркук, Ерусалим, Санджак и Бухара'', каза Ердоган.", "date": "2018.03.12", "title": "Ердоган от Сакария: Кърджали е част от нашите духовни граници(видео)"}
{"url": "http://www.faktor.bg/bg/articles/ikonomika/biznes/evropeyskata-tsentralna-banka-s-zayavka-za-finansiraneto-na-aets-belene", "text": "Европейската инвестиционна банка направи заявка да участва в осигуряване на финансирането на АЕЦ “Белене”. Предстои да установим комуникация с банката. Това обяви министърът на енергетиката Теменужка Петкова на площадката на атомната централа в понеделник. Там тя инспектира как се съхранява изработеното оборудване, за което бяха платени 1,2 млрд. лв. Проверката установи, че то се съхранява съгласно изискванията на производителя. В петък по БНР вицепрезидентът на ЕИБ Вазил Худак заяви, че институцията би обмислила финансиране на проекта АЕЦ “Белене”, ако получи официално запитване от българското правителство, припомня \"24 часа\". Той уточни обаче, че банката никога не е финансирала изграждането на нова ядрена централа. От думите на Петкова става ясно, че такова запитване ще има. От министерството поясниха, че ще изпратят писмо до банката. Рано е още да се коментират каквито и да било финансови параметри, преди да е структурирана компанията за “Белене”, казаха от ведомството. Време е да намерим решение за проекта, в него са вложени над 3 млрд. лв., заяви министър Петкова. Тя припомни, че интерес към “Белене” има и от най-голямата държавна китайска ядрена компания. В министерството вече е създадена работна група, която да разработи варианти за използване на оборудването, които да бъдат готови да края на юни, както поиска парламентът. Доверието на премиера Борисов, доверието на коалиционните партньори и подкрепата, която получих от страшно много колеги, ме задължават, каза Петкова във връзка с отказа на премиера да приеме оставката ѝ.", "date": "2018.03.12", "title": "Европейската централна банка с заявка да финансира АЕЦ \"Белене\""}
{"url": "http://www.faktor.bg/bg/articles/vodolazi-izdirvat-sluzhitel-na-mvr-skochil-ot-most", "text": "Водолази издирват служител на МВР в река Малък Искър в Роман. Съобщава се, че 30-годишният Петър Петров, който работи като охранител в системата на МВР, е скочил от моста на реката към един и половина след полунощ в неделя. До момента от полицията не дават информация по случая. Мъжът се е прибирал от близкото село Хубавене, когато колата му е излязла от пътя и малко преди да влезе в Роман е катастрофирала. По-късно през деня са намерени счупени стъкла край брега на реката. Предполага се, че мъжът е излязъл от автомобила невредим, защото след инцидента младежи са го видели да скача от моста. Опитали са се да го спрат, но не са успели и впоследствие са подали сигнал на телефон 112. В неделния ден водолази от Монтана с лодка са претърсилили реката в този участък, но не са открили тялото. Днес издирването продължава. Ще бъдат прегледани и видеозаписите от камерите на близкото кръстовище.", "date": "2018.03.12", "title": "Водолази издирват служител на МВР, скочил от мост"}
{"url": "http://www.faktor.bg/bg/articles/edna-godina-sled-hitrino-sobstvenikat-na-tsisternite-obyasni-zashto-sa-malchali-dosega", "text": "Собственикът на част от цистерните, преобърнали се край Хитрино през декември 2016 година – \"Булмаркет ДМ\", твърди, че причината за инцидента не е виоската скорост на влаковата композиция, а е повреда на релсовия път. За това заключение те се позовават на експертиза, изготвена в Румъния и Германия. Изследването е показало, че високата скорост може да бъде обстоятелство за дерайлирането на влака, което доведе до смъртта на седем души, но не е достатъчно да причини трагедията. Според тях причината е повреда на стрелката, която разделя коловозите. \"Изчисленията показват, че дори влакът да се е движил с по-висока скорост от разрешената, при този вираж на коловозите и броя на вагоните, композицията може да се обърне, ако скоростта надвижи 111,5 км/ч, което не съответства на установеното по разследването\", съобщиха от фирмата. Според експертизата най-вероятната причина е, че една от стрелките на коловизите на гарата в Хитрино не е била заключена. Така колелата на шести вагон от композицията тръгват едновременно по два коловоза. В резултат се къса връзката между шести и седми вагон и влакът дерайлира. Данните от изследването показва, че ако причината беше висока скорост, то всички вагони, трябваше да са от външната страна на завиващия коловоз, както и да дерайлират двата локомотива и първите пет вагона. \"Булмаркет ДМ\" твърди, че експертизата е приета от съда по гражданското дело, което тече срещу фирмата. По него има заседание във вторник 13-март в Софийски градски съд, пише \"Дневник\". Отделно Окръжната прокуратура в Шумен предаде на съд двамата машинисти на композицията - Димитър Михнев и Радослав Петков. Наказателното дело срещу тях се води в съда в Шумен. Изследването ще бъде предоставено и по този процес, заяви адвокатът на фирмата Николай Киряков. На 10 декември миналата година влакова композиция с пропилен се взриви в селото. Десетки къщи бяха разрушени, загинаха 7 души, а 29 бяха тежко ранени. Сред другите причини, установени от експертизата, са и че цистерната, превозвала пропилена, не е отговаряла на Конвенцията за международни железопътни превози и правилника за международен превоз на опасни товари. Тя е била с полусферично дъно, което се оценява като опасно. Цистерната е била на френска компания, наета от румънска фирма, а не на \"Булмаркет ДМ\". Служителите на фирмата приемат само по документи товарите, които трябва да превозят. Физически цистерните не се проверяват от фирмата. \"Ако наемете кола и тя има документи за технически преглед, нямате съмнения, че автомобилът е преминал такъв преглед. Превозвачът не вижда оригиналните документи\", заяви Светослав Първанов, заместник-управител на \"Булмаркет ДМ\". Освен това е установено, че след изтичане на пропилена, дежурните енергодиспечери са подали електричество в контантката мрежа. Не е известно как и защо това се е случило. Първите резултати от изследването пристигат през септември, а последните на девети март До чуждестранни експерти от фирмата се обръщат, след като получават отказ от българските специалисти в тази област, да изготвят изследването. Те твърдят, че работят по проекти на Национална компания за железопътна инфраструктура (НКЖИ) и затова биха изпаднали в конфликт на интереси. От \"Булмаркет ДМ\" твърдят, че след това са видели тези имена като експерти на експертизите, възложени от прокуратурата. Тяхното заключение е, че основната причина е скоростта на композицията. \"Мълчахме една година, въпреки че имахме данни за истинската причина. Осъзнахме, че така сме съучастници и решихме да поправим тази грешка. С години ние сме свидетели на нарушения и проблеми по жп инфраструктурата в България. Оказа се, че сме изложили на риск живота на невинни хора. С мълчанието си ние допуснахме служителите на фирмата да бъдат отдъждествявани с престъпници\", заяви в началото на брифинга Светослав Първанов. Той се извини на всички хора, които са претърпели физически или психически преживявания от трагедията. \"Още на третия или четвъртия ден след инцидента бях привикан в следствието в Шумен и бях предупреден, че нося наказателна отговорност, ако разгласявам следствена тайна. Предупредиха ни, че не бива да изнасяме информация\", заяви управителят на фирмата Станко Станков, попитан защо чак повече от година след инцидента те изнасят тези данни. \"Втората причина – бяхме в шок първите дни след инцидента. Не бяхме наясно какви са причините и дори какви са последствията. Преценихме в компанията, че е по-разумно да боравим само с факти. Събрахме колкото можахме информация\", заяви още Станков.", "date": "2018.03.12", "title": "Една година след Хитрино собственикът на цистерните: Мълчахме, въпреки че имахме данни за истинската причина"}
{"url": "http://www.faktor.bg/bg/articles/sadiyata-otkaza-otvod-na-prokurora-po-deloto-sreshtu-daniel-mitov-i-hristo-angelichin", "text": "Съдия Пламен Панайотов от Специализирания наказателен съд отказа искането на защитата на бившия външен министър Даниел Митов и заместника му Христо Ангеличин за отвод на един от прокурорите по делото срещу тях.   Прокурор Боряна Бецова е била командирована за днешното съдебно заседание със заповед на главния прокурор, пише \"Труд\". Защитата на бившия министър обаче твърди, че в заповедта за командироване не е посочена необходимост за това, каквото е изискването на закона за съдебната власт. Освен това според адвокатките Ина Лулчева и Христо Ботев Бецова е предубедена и заинтересована от изхода на делото.   Съдия Панайотов се аргументира с факта, че прокуратурата е единна и централизирана и главният прокурор има правото да организира и контролира работата на всеки един прокурор, включително и да ги командирова за едно или повече съдебни заседания.   По думите на съдията Бецова е внесла обвинителния акт в наказателния съд и е наблюдавала досъдебното производство, както и водила разпитите на свидетелите. Това обаче не означава, че тя е заинтересована от изхода му.   Адвокатите атакуваха и изнесени факти от прокурор Бецова, преди делото да влезе в съдебна фаза, които уронвали престижа на подсъдимите. Съдия Панайотов подчерта, че изнесените факти така или иначе се съдържат в кориците на делото и тепърва ще бъдат доказвани. Освен това изнесената информация била в отговор на обществения интерес по делото. Затова съдията отказа отвод.   Заседанието днес продължи с прочитането на обвинителния акт. Митов е обвинен за престъпление по служба, а Ангеличин за безстопанственост заради това, че през 2016 г. без обявяване на обществена поръчка, Външно министерство е сключило споразумение с Министерството на земеделието и храните да бъдат преведени 494 458,03 лв. на туристическа агенция.   Парите са били предназначени за командировани в чужбина служители от МЗХ – самолетни билети, нощувки в хотели, медицински застраховки и др. Митов е обвинен, че е заобиколил законите и е искал да използва чуждия договор за своето ведомство, а Ангеличин, че не е упражнил контрол над дирекцията за материално осигуряване в МВнР, за която е отговарял. Митов и Ангеличин заявиха, че са запознати с обвиненията срещу тях, разбират ги, но няма да дават обяснения на този етап. Следващото съдебно заседание е на 21 март, когато ще бъдат разпитани 10 свидетели.", "date": "2018.03.12", "title": "Съдия отказа отвод на прокурора по делото срещу Даниел Митов и Христо Ангеличин"}
{"url": "http://www.faktor.bg/bg/articles/premierat-prati-dvama-ministri-da-inspektirat-yazovir-rogozen-1", "text": "Двама министри – на регионалното развитие Николай Нанков, и на транспорта Ивайло Московски, ще инспектират възстановителните дейности по язовир „Рогозен 1“ в община Хайредин. Изпратил ги е премиерът Бойко Борисов, съобщиха от правителството. В събота Борисов свика извънредно заседание на кабинета заради опасността от наводнения след топенето на снеговете и очакваните валежи. Беше решено, че правителството ще отпусне 3 млн. лв. на община Хайредин за проблемните язовири.", "date": "2018.03.12", "title": "Премиерът прати двама министри да инспектират язовир „Рогозен 1”"}
{"url": "http://www.faktor.bg/bg/articles/mazh-si-izkara-yada-na-sobstvenata-si-kola", "text": "В РУ - Сливен е задържан 38-годишен мъж, запалил личния си автомобил и причинил материални щети. Това съобщиха от ОДМВР - Сливен. На 11 март около 16.00 часа е получено съобщение за мъж, който троши лек автомобил \"Москвич 412\" пред жилищен блок в сливенския квартал \"Дружба\". На място са изпратени екипи на група \"Охрана на обществения ред\" към РУ - Сливен. Установява се, че 38-годишният С.Г., във видимо нетрезво състояние, е причинил материални щети на собствения си лек автомобил. Впоследствие го е запалил, което е предизвикало експлозия на газовата бутилка в автомобила и счупването на прозорците на входа към жилищната сграда.  По случая е образувано досъдебно производство.", "date": "2018.03.12", "title": "Мъж изкара яда си на собствената си кола, но му излезе скъпо"}
{"url": "http://www.faktor.bg/bg/articles/riosv-izleze-s-informatsiya-za-vazduha-sled-pozhara-na-tsarigradsko-shose", "text": "Регионална инспекция по околната среда и водите (РИОСВ) – София излезе с важна информация във връзка с възникналия пожар в района на Цариградско шосе.  Извършено е обследване с уред – газанализатор за аварийни ситуации (Gasmet DX 4040), съобщиха от инспекцията.  Моментните стойности на показателите на качеството на атмосферния въздух (КАВ), измерени в непосредствена близост до площадката за производство на пластмасови тръби към „Хидросъоръжения“ ООД, не са отчели опасни нива на вредни вещества в атмосферния въздух.  Към момента на измерването концентрациите са под границите на откриване. Огънят пламна днес сутринта в цех за производство на пластмасови тръби в София.", "date": "2018.03.12", "title": "РИОСВ излезе с информация за въздуха след пожара с пластмасови тръби на Цариградско шосе"}
{"url": "http://www.faktor.bg/bg/articles/petak-13/karakachanov-i-radev-v-afera-s-nezakonni-nagradi-na-komprometirani-chekisti-rabotili-protiv-es-i-nato", "text": "Военният министър Красимир Каракачанов и президентът Румен Радев, в нарушение на закона са удостоили с отличия  български разузнавачи от запаса.  Това разкриха пред Faktor.bg източници от Министерство на отбраната, запознати с процедурата по награждавне. Събитието е било по  повод 110 години от създаването на българското военно разузнаване и се е провело на 16 януари тази година в Централния военен куб в столицата. Още тогава Faktor.bg алармира, че в морален план награждаването е скандално, защото са отличени все стари номенклатури  на тоталитарния режим, креатури на БКП и БСП агенти на РУМНО, работили години наред срещу настоящите ни партньори от ЕС и НАТО.  Днес обаче става ясно, че наградите са раздадени и в крещящо нарушение на Закона за отбраната и въоръжените сили (ЗОВС) и правилника за прилагането му. Вероятно като аргументи са надделяли политически и задкулисни съображения, в които се преплитат интереси на президент и военен министър. Според чл. 240(4) от ЗОВС: „Пенсионираните военнослужещи, ветераните от войните и военноинвалиди могат да бъдат награждавани с отличия и награди и по ред, определени с правилника за прилагане на закона”. Член 135(2) от въпросния правилник пък е категоричен:”Предложенията за награждаване по ал.1 се изготвят от съответната структура по управление на човешки ресурси (личния състав). В Правилника още е регламентирано, че въпросните лица могат да бъдат награждавани с „грамота”, „предметна награда”, „хладно оръжие”, „награден знак”, а поводите за това са кръгли годишнини, национални и официални празници, празнични дни на военнослужещите. Тоест, според законовата уредба награждаването се извършва само след изрично предложение от съответната структура на Министерство на отбраната, към която са принадлежали навремето посочените за отличаване. В скандалния случай от 16 януари подобно предложение липсва. Категорични са и източниците на Faktor.bg, че ръководител на СВИ, няма и от ресорния ръководител на човешки ресурси на службата, нито на Дирекция” Управление на човешки ресурси на МО(ДУЧР)”. Оказва се, че единствените предложения за наградите са постъпили от две неправителствени организации - Асоциация на военните разузнавачи(АВР) и Съюза на офицерите и сержантите от запаса и резерва(СОСЗР). Faktor.bg разполага с въпросните предложения (виж в галерия), а в тях категорично липсват каквито и да са мотиви и обосновки, защо точно тези лица са избрани, на базата на какви заслуги се предлагат за награждаване?  Любопитен е фактът, че всъщност АВР е колективен член на СОСЗР, тоест са взаимно свързани. Предложенията са подписани от ген.о.р. Златан Стойков и от полк.о.з Чавдар Борачев. Златан Стойков дори предлага част от пенсионираните разузнавачи да бъдат повишени в звание, но идеята му е отхвърлена, след отрицателно становище на Дирекция „Управление на човешки ресурси”. В писмото до Каракачанов пък Борачев сам предлага най-безцеремонно себе си за отличие. От въпросните писма се разбира също, че всъщност става дума за честване, което е инициатива на въпросните казионни организации, а не на МО, както и без ясни аргументи на МО и президентството защо раздават наградите. Единствено въз основа на тези писма и без никаква аргументация и спазване на закона Дирекция „Социална политика” на МО е подготвила  заповеди за награждаване от името на министъра. Не е изключено Каракачанов да е бил подведен да подпише наградите, но това едва ли го оправдава в скандала, който показва, че в повереното му министерство не се работи въз основа на закона, а на  Именно поради тази причина в списъка с отличените попадат единствено чекисти, минали през съветски школи и работили единствено против ЕС и НАТО. Така натовският президент Радев и натовският министър Каракачанов изпадат в доста комична ситуация - отличават само лица, действали против днешните ни партньори и то по време на обявения със закон за престъпен комунизъм. Скандално е например отличаването на настоящия депутат Таско Ерменков, обявен като агент „Радулов”. Оценката за разузнавателната дейност в кадровото му досие е изключително слаба и отрицателна, има съмнения за финансови злоупотреби, а шефовете му го предлагат за отзоваване от задгранична командировка и наказание. Същата е ситуацията и с Чавдар Борачев. Оценките за работата му в РУМНО са слаби, бил е пред изгонване от службата (виж   документи и информация за Ерменков и Борачев, б.р.). Сред незаконно отличените  е и бащата на Иво Христов -  шеф на кабинета на президента Румен Радев. Полковник Христо Христов  е работил като резидент на военното разузнаване РУМНО в периода 1984-1988 г. в  Брюксел, където е централата на ЕС и НАТО(виж  , б.р.). Днес, вместо да е наказан за шпионската си дейност, той получава награда от министъра на обраната и президента. Явно е, че удостоените с награди са избирани не според закона, а или поне по заслуги и вярност към БСП, Нинова и съветските и руските разузнавателни служби. И Каракачанов, и Радев не се сетиха поне за един елитен български военен разузнавач, работил за родината си до 9-ти септември 1944 г. Основната част от тях бяха несправедливо избити, въдворени по лагери от червената власт и  и издъхнаха в забвение и немилост в годините на комунизма.  Наложително е инспекторатът в МО да извърши спешно проверка по осветения скандал и се установи кой е прегазил закона и е подвел министъра. Съвсем не е изключено липсващите документи да бъдат изфабрикувани и със задна дата нагласени. По-опасното е, че с такъв подход девалвират самите награди, девалвират и институциите на президента и военния министър, които ги раздават. Посява се обаче и съмнението, че този стил на работа може да е част от хибридната война – лансиране на стари чекисти, отблъскване на обществото от ценностите на ЕС и НАТО.", "date": "2018.03.12", "title": "Каракачанов и Радев в афера с незаконни награди на компрометирани чекисти, работили против ЕС и НАТО"}
{"url": "http://www.faktor.bg/bg/articles/prokuraturata-povdigna-obvinenie-na-petar-moskov-zaradi-turskite-vaksini", "text": "Бившият здравен министър Петър Москов отива на съд за аферата с турските ваксини. Москов вече е обвиняем и го грозят от 3 до 10 години затвор. От днес той е с повдигнато обвинение от Софийска градска прокуратура заедно с неговия заместник-министър Адам Персенски и още три лица от \"Бул Био НЦЗПБ“ ЕООД във връзка с ваксините \"Пентаксим\", \"Еувакс Б\" и \"Тетадиф\". Скандалът гръмна още по времето на втория кабинет \"Борисов\", но тогава нищо не последва, а Москов отричаше всичко до последно и твърдеше, че това са спекулации. Вместо това той вече е с три обвинения за покупка на ваксини от МЗ. В момента всички обвиняеми са с мярка за неотклонение \"подписка\". Ексминистърът от ДСБ и РБ е обвинен за това, че на 9 юли 2015 г.не е изпълнил служебните си задължения, като е приел дарение от Министерство на здравеопазването на Р Турция  - 100 хил.дози  ваксина за деца „Пентаксим -0.5 мл.“ и 100 хил. дози ваксина за „Хепатит Б“ – „Еувакс Б“, които не са разрешени за употреба на територията на България. Поради това не  биха могли да отговорят на нуждите на имунизационния календар в страната. От действията му са настъпили вредни последици за МЗ от имуществен характер в размер на 325 233,87 лв., и неимуществени вреди, изразяващи се в създаване на недоверие в авторитета на МЗ за осъществяване на ефективен контрол относно упражняваната лекарствена политика и недоверие у гражданите за дейността по ваксиниране на деца. Това определя деянието като особено „тежък случай“. Деянието на П.М. съставлява престъпление по чл. 282, ал. 3, вр.ал.2, вр. ал.1от НК, и за него се предвижда наказание „лишаване от свобода“ от 3 до 10 г. Второто обвинение срещу Петър Москов е за това, че на 27 ноември 2015 г., в качеството си на министър на здравеопазването, в съучастие, като помагач, умишлено е улеснил сключване на неизгодна сделка с „Бул Био НЦЗПБ“ ЕООД за дарение на 5 000 000 дози ваксини „БЦЖ“. От това са произтекли значителни вреди за „Бул Био“ ЕООД в размер на 427 788,31 лв. с ДДС, 2097, 96 лв. застраховки и 12 221,22 лв. транспортни разходи. Престъплението е квалифицирано по чл.220, ал.1, вр. чл. 20, ал. 4, вр. ал. 1 от НК, за което се предвижда наказание „лишаване от свобода“ от 1 до 6 г. Третото обвинение на П.М. е за това, че в периода 20 юни 2016 г. – 1 юли 2016 г., като министър на здравеопазването и принципал на „Бул Био НЦЗПБ“ ЕООД,  не е упражнил достатъчно контрол върху работа на лица, на които е възложено управлението на обществено имущество, и от това са произтекли значителни щети в размер на 110 003, 46 лв. В резултат на престъпното бездействие на П.М. е допуснато в база на „Бул Био“ в кв. Суходол, гр. София, да бъде произведена и съхранявана ваксина „Тетадиф“, без Изпълнителната агенция по лекарствата да е била уведомена и без да е дала разрешение за нейното производство конкретно в тази база на „Бул Био“ ЕООД. Така са осъществени значителни разходи за производството на ваксината, без да са спазени нормативните изисквания. Така описаното деяние съставлява  престъпление по чл. 219, ал. 4, вр. с ал. 2 от НК и ако бъде признат за виновен, П.М. може да получи  наказание „лишаване от свобода“ от 3 до 10 г. На съд е предаден и бившият заместник-министър А.П. по обвинение, че на 9 юли 2015 г., като длъжностно лице, в съучастие като помагач на П.М., умишлено е улеснил министъра да наруши и да не изпълни служебните си задължения при получаване на дарението от 100 хил. дози „Еувакс Б“, като от действията му са настъпили имуществени вреди в размер на 325 233, 87 лв. ДДС и е нарушен авторитетът на Министерство на здравеопазването за осъществяване на ефективен контрол по изпълнение на лекарствената политика на държавата - престъпление по чл. чл. 282, ал. 3, вр. ал. 2, вр.ал.1, вр.чл. 20, ал. 4, вр. ал. 1 от НК. За това деяние се предвижда наказание „лишаване от свобода“ от 3 до 10 г. Престъпните действия на А.П. се изразявали в осъществяване на среща в резиденцията на Р Турция през месец март 2015 г. и среща с представители на турското посолство в Република България. На тези срещи е било предварително договорено изготвянето на двустранно споразумение между българското и турското Министерство на здравеопазването за размяна на ваксини. А.П. е участвал в работна група за изготвяне на същото Споразумение. На 19 юли 2015 г. А.П. е изготвил доклад пред министъра на здравеопазването за организиране на приемане на дарението от Република Турция, включително издаване на разрешителни за ползване, проверка на наличности и съответствие на продуктите с националните регламенти, както и организиране на вноса на ваксините на територията на Република България. Второто обвинение на А. П. е за това, че в качеството си на длъжностно лице е подбудил и подпомогнал на Л.Д. (управител на „Бул Био“ ЕООД) да сключат неизгодна сделка с Министерство на здравеопазването, от която е настъпила значителна вреда за „Бул Био“ ЕООД в размер на 427 788, 31 лв. с ДДС. Деянието е съставлява престъпление по чл.  220, ал.1, вр. чл. 201 ал.3 и ал. 4, вр. ал.1 от НК, и за него се предвижда наказание „лишаване от свобода“ от 1 до 6 г. Управителят на „Бул Био“ АД Л.Д. е предаден на съд по две обвинения за безстопанственост по смисъла на чл. по чл. 219, ал. 4, вр. с ал. 1 от НК във връзка с производство на ваксина „Тетадиф“, без нужните разрешения в периода 20 юни 2016 – 1 юли 2016 г. Второто престъпление е осъществено в периода 9 ноември 2015 – 27 ноември 2015 г., когато Л.Д. е допуснал разпиляване на имуществото на „Бул Био“ ЕООД в общ размер на 44 685, 55 лв.- престъпление по чл. по чл. 219, ал. 4, вр. с ал. 1 от НК. Щетата е формирана от направените производствени разходи във връзка с  производство на ваксина „Тетадиф“ , предназначена за Р Турция, без да е наличен изричен договор и разрешение от страна на Изпълнителната агенция по лекарствата. За това престъпление законът предвижда наказание „лишаване от свобода“ от 3 до 10 г. Третото обвинение на Л.Д. е за това, че на 27 ноември 2015 г., като длъжностно лице, съзнателно е сключил неизгодна сделка – дарение на ваксини „БЦЖ“ (250 000 ампули по 20 дози) в полза на Министерството на здравеопазването.  От това е произлязла значителна вреда за „Бул Био“ ЕООД в размер на 427 788, 31 лв. с ДДС –престъпление по чл. 220, ал. 1, вр. чл. 20, ал.2 , вр. ал. 1 от НК, за което се предвижда наказание „лишаване от свобода“ от 1 до 6 г. На съд е предаден и Р.А. - завеждащ отдел в „Бул Био НЦЗПБ“ ЕООД, за осъществени от него престъпления по чл. 219, ал. 4, вр. с ал. 1 НК, и по чл. престъпление по чл.219, ал.3, вр.ал.1, вр.чл.20, ал.2, вр.ал.1, вр.чл.26, ал.1 от НК /безстопанственост/. Деянията са осъществени във връзка с незаконно производството на ваксината „Тетадиф“ и безплатния й износ за Р Турция. На съд е предадена и Ю. Ц. - завеждащ отдел „Качествен контрол“ в „Бул Био НЦЗПБ“ ЕООД. Тя е обвинена за четири отделни документи престъпления, свързани с изготвянето на официални документи с невярно съдържание – сертификати за износ на ваксина и сертификати за хранителни среди, и ползването на неистински официални документи. В една част от тях е отразявано, че партидите с ваксина „БЦЖ“ отговарят на съответните спецификации в разрешението за употреба и на разпоредбите за освобождаване на биологични продукти. В други е посочено, че определена хранителна среда, използвана при ин витро процедури, е отговаряла на изискванията за качество. Тези документи са се използвали пред клинични микробиологични лаборатории в страната. Престъпните деяния са осъществени в периода 8 януари 2014 – 25.11.2015 г. и са съставомерни по чл. 311 от НК, според който се предвижда наказание „лишаване от свобода“ до 5 г.", "date": "2018.03.12", "title": "Прокуратурата повдигна обвинение на Петър Москов заради турските ваксини"}
{"url": "http://www.faktor.bg/bg/articles/politika/na-vseki-kilometar/imat-li-osnovanie-spekulantite-s-tragichni-sabitiya-i-balgarskite-huliteli", "text": "Преди 75 години Н. В. цар Борис III успя да запази 50 000 български евреи от нацисткия режим. Успя с помощта на политически дейци, духовници, интелектуалци и подкрепата на народа, въпреки германския натиск за изселване на европейското еврейско население в анексираните полски територии.         В сложната ситуация на хитлеристка власт над почти целия континент и под реална заплаха от германска окупация на България, приютяването на хиляди гръцки и югославски евреи е било напълно невъзможно. Дали  наистина  мислят, че в Берлин биха търпяли  политика, водеща до концентрация на такова количество еврейско население в държава, принудена да встъпи в Тристранния пакт не по свое желание и де факто е съюзник на Райха предимно на хартия? Политика, която не допуска български войник да се сражава на нито един фронт, която поддържа дипломатически отношения със Съветския съюз - смъртен враг на Райха, превърнал София в болшевишка столица на шпионажа, и която изглежда се опитва да напусне Пакта, сключвайки споразумение със Западните съюзници.  Риторичен въпрос.        Въпреки натиска и многобройните германски протести, властите в царството успяват, в условията на безпощадна война, да съдействат за репатрирането на хиляди европейски евреи към тяхното обетовано отечество в Близкия Изток.      Приложените два документа(виж в галерия) показват:      1. Решението на цар Борис за запазване на българските евреи в пределите на страната, което е изразено от вътрешния министър Габровски още на 2 февруари 1943 г. пред новопристигналия германски специалист по изселванията - SS хауптщурмфюрер Теодор Данекер. По телефона и в писмен доклад Данекер предава на началника си Айхман думите на министъра: “Габровски даде недвусмислено да се разбере, че за него понастоящем, относно депортиране на евреи от старите български предели, не може да става дума. Той възнамерява интензивно да използва тези  евреи за общественополезна дейност.”       Забележителна позиция, заявена преди последвалия неуспешен бандитски опит на Данекер и комисаря по еврейските въпроси Александър Белев, да изселят поне 8000 евреи с българско поданство. Опитът се проваля не защото е нескопосан — напротив, Данекер и Белев много професионално са организирали депортацията. Проваля се, защото управляващите в София са решили, далеч преди протестите на духовниците и творческите съюзи,  Повече от месец преди Димитър Пешев да си е напълнил писалката с мастило, за  да напише протестното изложение от името на 43 парламентаристи.       В края на март цар Борис защитава своята позиция в Берлин, въпреки че е порещнат с хитлеровите думи: “до края на войната всички евреи трябва да напуснат Европа”.       Не можем да отречем, че нашите евреи са били репресирани. Временно са били лишени от имущество и професия, повечето изселени в провинцията, работоспосбните мъже са били принудени да упражняват тежък физически труд и пр. Те обаче остават живи в своята страна и разбират, че въведените мерки целят да замажат очите на нацистите и са част от плана за тяхното съхранение. В края на войната броят им в България нараства до 51 000.        2. Справка (виж в галерия)от американското електронно издание  Пол Х. Силверстоун (http://paulsilverstone.com/aliyah-bet-list-1/), която показва успешното транспортиране от румънски пристанища до Палестина на 1626 евреи през 1944 г. с български кораби под български флаг.        Според публикации на същото издание (виж там) през 1939–1941 г. от български и румънски пристанища с корабите \"Кралица Мария\", \"Пенчо\", \"Либертад\" и \"Рудничар\" (3 курса), са транспортирани общо 2511 души. Освен българските власти, особени заслуги за тези благородни действия има и румънското кралско семейство. През 1993 г. кралица Елена бе обявена за Праведник на народите от държавата Израел.         Не всички начинания обаче са успешни. Корабът \"Струма\", превозващ 781 еврейски бежанци, е торпилиран в района на Босфора от съветската подводница Щ-213 на 24 февруари 1942 г. Загиват всички пътници с изключение на един.        Данните за множеството издадени български транзитни визи и успешно отпътувалите евреи с кораби и влакове за Палестина, са в процес на уточняване преди да бъдат публикувани. следва да знаят, че тези документи съвсем не са единствени по темата — дълга редица предстои да излезе на бял свят. И да си измият добре устата и ръцете преди да се захванат отново със словото.", "date": "2018.03.12", "title": "Имат ли основание българските хулители да спекулират с трагични събития?"}
{"url": "http://www.faktor.bg/bg/articles/ministar-petkova-inerkom-se-saglasi-darzhavata-da-uchastva-v-sdelkata-s-chez-na-hod-e-prodavachat", "text": "„Инерком“ изрази съгласие държавата да участва по сделката с ЧЕЗ - оттук нататък продавачът е този, който трябва да каже своята дума. Това каза пред журналисти министърът на енергетиката Теменужка Петкова във връзка със сделката между „ЧЕЗ Груп“ и „Инерком“, предаде репортер на Агенция „Фокус“. Във връзка с преговорите между „Инерком“ и „ЧЕЗ Груп“ нищо повече не мога да кажа от това, което беше публично оповестено от страна и на „ЧЕЗ Груп“ и на българската компания, която води тези разговори с „ЧЕЗ Груп“ и обсъждането на възможността българската държава да влезе в сделката по съответен начин. Според мен тази истерия, която изкуствено беше създадена, целеше съвсем други неща. Много се надявам тези всички цели, които си бяха поставили някои хора, да не се реализират. Трябва да се прояви разум, хладнокръвие. Всички ние трябва да бъдем много отговорни, когато се говорят всякакви неща, свързани и с арбитражите“, коментира Петкова. „Още през 2003 г. тези електроразпределителните предприятия са преминали в частни ръце. Държавата няма как да стои зад тази сделка. Зад тази сделка стои чешката държава. Чешкото законодателство, разписва правилата, процедурите, по които тази сделка е проведена, финализирана и е достигнала до определен етап. Българската държава няма възможност да влияе на тази сделка. Всичко, което се опитва да се наложи към публичното пространство, са едни инсинуации“, поясни министърът. На въпрос дали може да бъде прехвърлен дял на страната ни, Петкова коментира, че българското дружество е изразило съгласие държавата да влезе в сделката. „Българската компания даде своето съгласие. Оттук нататък продавачът е този, който трябва да каже своята дума. Чакаме анализите на чешката страна. Междувременно ние също правим такива анализи“, коментира министърът. По думите ѝ трябва да се направи много обстоен правен анализ, за да може да се защитят в максимална степен интересите на българската държава. На въпрос какви са целите, които са поставили тези хора, Петкова коментира, че е настанали истерия как няма да се даде ЧЕЗ на Гинка и че няма да се допусне някой да влезе в дружеството. „Сами разбирате, че това се е случило преди още 15 години, през 2003 г., когато електроразпределителните предприятия – всички електроразпределителни предприятия, които са били 7 на брой са приватизирани, 67% от тях са продадени, със специална стратегия, която е стратегия на тогавашното правителство, на тогавашния парламент - приета, одобрена, приоритет на правителството. Тези неща са се случили много назад във времето и изведнъж някой се опита да прехвърли върху настоящото правителство и ПП ГЕРБ някаква вина за приватизации в миналото. Нещо, за което ние нямаме никакво отношение. През далечната 2003 г. ПП ГЕРБ не е съществувала“, посочи министърът.", "date": "2018.03.12", "title": "Теменужка Петкова: Истерията, че няма да се даде ЧЕЗ на Гинка, е трябвало да се прави преди 15 години"}
{"url": "http://www.faktor.bg/bg/articles/novini/balgariya/emil-dimitrov-novite-pravila-za-pazara-na-gorivata-sa-nay-antikoruptsionnite", "text": "Проект на промени в Закона за горивата, внесен от Емил Димитров – Ревизоро от Обединените патриоти и група народни представители, предизвика обвинения в лобизъм в полза на големите търговци на горива и опит малките да бъдат извадени от пазара. \"Този проект е на седем министерства и 14 институции и шест години никой не смее да го внесе, това е най-антикорупционния закон\", коментира пред бТВ Емил Димитров. По думите му по новите правила право да търгуват с горива ще имат всички, които са го правили до момента. Според депутата от Обединени патриоти единственото ограничение за търговците на едро е, че те ще трябва да имат висше образование и 5 години стаж. През тях все пак минават горива за 5-6 млрд. лева, посочи той.  Димитров обяви, че в момента има в момента има 2800 регистрирани и 7000 нерегистрирани бензиностанции. Нерегистрираните ще имат 6 месеца да го направят по новия закон. Изискванията за стаж и банкови гаранции за собствениците на бензиностанции и на камиони за горива целят да не се прехвърля бизнесът на малограмотни и малоимотни граждани, които не могат да бъдат глобени, уточни депутатът. По негови изчисления гаранцията е две кафета на ден. \"6 години седеше този закон и сега е време да се прояви смелост по време на председателството на ЕС. Ясно е, че ще има огромен натиск върху нас\", коментира депутатът от ОП.", "date": "2018.03.12", "title": "Емил Димитров: Новите правила за пазара на горивата са най-антикорупционните"}
{"url": "http://www.faktor.bg/bg/articles/novini/balgariya/maya-manolova-godishno-700-000-tona-hrani-se-unishtozhavat-i-izhvarlyat", "text": "\"Има открита набирателна сметка за кампанията \"Великден за всеки\" на сайта на омбудсмана и на този на Българския червен кръст. Със SMS на номер 1255 също може всеки да подкрепи пенсионерите за празниците\",съобщи пред БНТ омбудсманът Мая Манолова.  Тя обясни още, че кампанията може да се подпомогне и с хранителни продукти, които могат да стигнат до нуждаещите се.  \"Великден за всеки\" е единствената кампания, която привлича вниманието към възрастните хора. Освен към тях съпътстващата кауза ще е да обърнем внимание към унищожаването на храна\", каза Манолова. \"700 000 тона храни се унищожават и изхвърлят на годината, сочат проучвания. Половината се унищожава от домакинствата, другото - от производителите и селскостопанската им обработка, затова и \"Великден за всеки\" започна от училището. Съпътстващата кауза е да обясним на децата, че не бива да се унищожава храна, да не се изхвърля и по този начин да стигнем до българските домакинства, трябва да уважаваме и оползотворяваме храната\", коментира тя. Манолова коментира и казуса \"ЧЕЗ\" и призова Комисията за енергийно и водно регулиране да провери сделката за продажбата на ЧЕЗ.", "date": "2018.03.12", "title": "Мая Манолова: Годишно 700 000 тона храни се унищожават и изхвърлят"}
{"url": "http://www.faktor.bg/bg/articles/novini/balgariya/a-atanasov-predizbornata-kampaniya-na-putin-se-provezhda-i-na-balgarska-teritoriya", "text": "\"Предизборната кампания на Путин се провежда и на българска територия. Това показа видеото, което е заснето тук е излъчено и в Русия. То е част от предизборната борба\", коментира скандала с руския патриарх Кирил лидерът на ДСБ ген. Атанас Атанасов пред бТВ.  \"Ясно е, че Владимир Путин ще спечели, но това е направено за всеки случай. В Русия църквата е част от службите, а това бе един класически ход. Населението на Русия се надъхва\".  \"Защо не излезе президентът да изрази категоричната си позиция за защита на националния ни суверинитет, както при други случаи?\", попита ген. Атанасов.  \"Има тежко настроение в обществото заради неспособността на държавата да се справи с битовата престръпност. По темата неизбежна отбрана въпросът е решен още от римско време. Няма какво да променяме. Дори Сотир Цацаров и Лозан Панов, които са непримирими врагове, застанаха на една позиция по този въпрос\", заяви той.", "date": "2018.03.12", "title": "А. Атанасов: Предизборната кампания на Путин се провежда и на българска територия"}
{"url": "http://www.faktor.bg/bg/articles/napadenie-do-rezidentsiyata-na-iranskiya-poslanik-vav-viena", "text": "Мъж с нож се опита да нападне охраната на резиденцията на иранския посланик във Виена. Нападателят бил застрелян от австрийски войник, който бил на пост. От полицията съобщиха, че починалият мъж е 26-годишен австрийски гражданин. Мотивите му за нападението, обаче, все още не са ясни.  Според говорител на виенската полиция късно снощи 26-годишен австрийски гражданин без предупреждение нападнал войника, който бил на пост сам. При възникналата схватка войникът стрелял четири пъти в нападателя, ранявайки го фатално. Той починал на местопроизшествието. В австрийската столица миналата седмица четирима души бяха ранени при нападения с хладно оръжие, припомня ДПА. 23-годишен наркоман от афганистански произход призна, че на случаен принцип е нападнал трима души от едно семейство край ресторант, както и свой познат афганистанец.", "date": "2018.03.12", "title": "Нападение до резиденцията на иранския посланик във Виена"}
{"url": "http://www.faktor.bg/bg/articles/novini/svyat/prez-2014-godina-putin-zapovyadal-da-bade-svalen-patnicheski-samolet-sas-110-dushi-na-borda", "text": "Руският президент Владимир Путин признава, че през 2014 година, преди откриването на Олимпиадата в Сочи е издал заповед за свалянето на пътнически самолет, за който му доложили, че има бомба и ще извърши терористична атака. В двучасов документален филм, излъчен по държавната телевизия \"Първи канал\" Путгин разказва, че преди началото на церемонията за откриването на Олимпиадата получил съобщение по телефона, че на самолет със 110 души на борда, се намира пътник, твърдящ, че има бомба. Той заповядал самолетът да лети към Сочи. Путин заповядал самолетът да бъде свален, но няколко минути по-късно от службите му съобщили, че става дума за лъжлива тревога: пътникът бил пиян и самолетът продължил маршрута си.", "date": "2018.03.12", "title": "През 2014 година Путин заповядал да бъде свален пътнически самолет със 110 души на борда"}
{"url": "http://www.faktor.bg/bg/articles/novini/balgariya/tsatsarov-poiska-ks-da-otmeni-nyakoi-razporedbi-na-zakona-za-chastnata-ohranitelna-deynost", "text": "Днес, 12.03.2018 г., главният прокурор Сотир Цацаров отправи искане до Конституционния съд за обявяване за противоконституционни на няколко разпоредби от Закона за частната охранителна дейност поради  противоречието им  с  принципите на правовата  държава и с чл. 105 ал. 2 от Конституцията на Република България. С този закон за пръв път като нов вид охранителна дейност е предвидена охраната на урбанизирана територия.  Главният прокурор счита, че с въвеждане на частна дейност за охрана на урбанизирани територии се нарушава конституционно предвидената компетентност на Министерския съвет, уредена в чл. 105 ал. 2 от Конституцията – да осигурява обществения ред.  Наред с това недопустимо се прехвърлят правомощия на държавата, реализирани от МС и конкретно от Министерството на вътрешните работи по опазване на обществения ред и националната сигурност, като тези правомощия се възлагат на търговци.  Предвидената в чл. 28 ЗЧОД възможност за сключване на договор за охрана на урбанизирана територия от страна на кмета на общината ще постави гражданите в положение на зависимост от неговата воля дали, доколко и чрез кого да се осъществява частна охранителна дейност в съответното населено място. Това на практика обективно ограничава възможността на държавните органи по Конституция, съобразно техните законови задължения, да гарантират обществения ред.  Допълнителни усложнения биха могли да се очакват, ако гражданите реализират правото си сами да договарят извършването на различни видове частна охранителна дейност, свързани с личната им неприкосновеност и неприкосновеността на тяхното имущество, намиращи се в обхвата на същата урбанизирана територия. Още повече и сега съществува възможност по ЗМВР да се изграждат звена „Общинска полиция“ за  опазване на обществения ред, охраната на обекти и т.н., които функционират при ясна законова уредба.  В искането се сочи още, че с атакуваните разпоредби на законово ниво се позволява неограничено въздействие от страна на частни охранители върху живота в населените места, независимо дали се касае за извършване на действия, засягащи личния живот и имущество, упражняването на политически права, икономически дейности или други. Създава се непропорционална /и затова недопустима/ зависимост на поддържането на обществения ред в населените места от преценката и активността на частно правни субекти, а не от предвидените по Конституция и съответните закони държавни органи. Основният аргумент на главния прокурор е че опазването на обществения ред, който включва и защитата от престъпни посегателства спрямо гражданите и техните имущества, е конституционен и законов ангажимент на МС и МВР.", "date": "2018.03.12", "title": "Цацаров поиска КС да отмени някои разпоредби на Закона за частната охранителна дейност"}
{"url": "http://www.faktor.bg/bg/articles/borisov-skarbim-zaedno-s-makedonskiya-narod-za-vsichki-koito-ne-sa-uspeli-da-se-izmaknat-ot-natsiskata-mashina", "text": "„Днес отдаваме почит на 7144 македонски евреи, които преди 75 години за намерили смъртта си в нацисткия концентрационен лагер Треблинка.\" Това посочи премиерът Бойко Борисов в речта си на възпоменателната церемония в Скопие по повод 75-годишнината от депортирането на евреите от територията на днешна Македония.   \"Масовата екзекуция на невинни хора по време на Втората световна война е едно от най-тежките престъпления в човешката история. Нацисткият режим изпраща на смърт цял един народ на смърт. В лагерите на смъртта са изпратени 11 480 евреи, сред които 7 144 само от днешната територия на Македония\", подчерта премиерът.   В словото си той припомни, че отговорност за решението за депортацията е на Хайнрих Химлер и на германският посланик в София Адолф Бекерле. Ние изпитваме дълбока болка и съжаление от това, че не можахме да предотвратим смъртта им, заяви още министър-председателят. Днес ние сме длъжни да не забравяме трагичната съдба на жертвите на Холокоста и да сме сигурни, че тези събития никога повече няма да се повторят.   В тези най-жестоки времена българския народ е спасил близо 48000 евреи и заслужава голямо уважение, припомни Борисов. На Балканите трябва да градим и народите ни да живеят щастливо и политиците да не допускат никога повече такива грешки, каза още Борисов.   Скърбим заедно с македонския народ за всички, които не са успели да се измъкнат от нациската машина, каза Борисов.   Преди 75 години тук беше извършено престъпление срещу нашите сънародници, заяви в словото си министър-председателят на Македония Зоран Заев. Отдаваме почит на тези 7 144 евреи от Скопие, Битоля и Щип, както и от цяла Македония, които са били изпратени на смърт. Най-голямото им „престъпление“ беше тяхното съществуване, тяхната култура, техните традиции. В речта си Заев благодари на Борисов за присъствието му на церемонията.", "date": "2018.03.12", "title": "Борисов в Скопие: Скърбим заедно с македонския народ за изпратените на смърт в нацистките лагери"}
{"url": "http://www.faktor.bg/bg/articles/mariya-gabriel-s-izyavlenie-dnes-po-povod-falshivite-novini", "text": "Днес българският комисар по цифровата икономика Мария Габриел ще получи доклад, изготвен на високо равнище, който проучва възможните мерки срещу фалшивите новини. Очаква се в 14.15 от Брюксел Габриел да направи изявление. Словосъчетанието \"Fake news\" беше обявено за дума на годината през 2017 г., а експерти констатират, че употребата на тези думи се е увеличила с 365%.", "date": "2018.03.12", "title": "Мария Габриел с изявление днес по повод фалшивите новини"}
{"url": "http://www.faktor.bg/bg/articles/shefat-na-bivshiya-tim-na-berbatov-s-pistolet-na-terena-i-smartni-zaplahi-po-vreme-na-derbito-na-solun", "text": "Заплахи за смърт, собственик на футболен клуб с пистолет на терена и истинска суматоха около отменен гол - така изглеждаше дербито между борещите се за титлата в гръцкото първенство АЕК и ПАОК. В самия края на срещата, която вървеше към нулево равенство, шефът на бившия клуб на Димитър Бербатов - Иван Савидис, нахлу на терена, за да поиска обяснение от съдията заради отменен гол. Секунди преди това реферът Йоргос Коминис на пръв поглед реши да не зачете гол на Варела, а при повторенията се видя, че той е редовен. Севидис, чието състояние се оценява на близо 530 млн. долара, бе придружен от охраната си и първо разпореди на футболистите си да се приберат в съблекалнята. Това обаче не сложи край на скандала! Собственикът на ПАОК се върна, този път без връхната си дреха, а на кръста си носеше личен пистолет. Бизнесменът се насочи към рефера, който след това разкри, че е получил заплахи за живота си. Гръцките медии твърдят, че точните думи на Севидис са били: \"Мъртъв си!\" Според доклада на рефера, въоръженият собственик е отправил заплахи и към членове на щаба на АЕК. Футболистите на съперника на ПАОК също са се прибрали в съблекалнята, а при разговор със съдиите са заявили категорично, че не искат да доиграят срещата. След заплахите съдиите останали на стадион \"Тумба\" до 2:20 ч. през нощта. Според медиите в южната ни съседка Коминис е признал попадението на ПАОК, въпреки че страничният рефер е отсъдил засада. Преди да обяви решението си обаче, Севидис е нахлул на терена. Наскоро ПАОК беше замесен в скандали и покрай мача си с \"Олимпиакос\". Тогава треньорът на противниците на ПАОК бе ударен с ролка от касов апарат преди началото на мача. АЕК е начело с 54 точки, а ПАОК има с две по-малко. След победа срещу \"Платаниас\" \"Олимпиакос\" се доближи до челото, като има 50. Самият Иван Севидис е смятан за един от най-богатите и влиятелни политици в Русия, близък на президента Владимир Путин. Собственикът на ПАОК е роден в Грузия и е бил на служба в армията на СССР. След това завършва икономика в университета в Ростов на Дон. Бизнес кариерата му започва от тютюнева компания в Русия, а в момента той и съпругата му Кириаки държат контролния пакет на най-голямата компания за производство на цигари в страната. През април 2017 г. изкупува голяма част от акциите на компания за добив и бутилиране на минерална вода в Гърция, а отскоро е собственик и на една от телевизиите в южната ни съседка. Севедис заема 30-а позиция в класацията на \"Форбс\" за най-богати бизнесмени. Той е член на руската партия \"Единна Русия\" и депутат в руската Дума.  Преди да застане начело на ПАОК през 2012 г. и да погаси дълга на клуба от над 10 млн. евро, той е бил президент и собственик на \"Ростов\". Заплахи за смърт, собственик на футболен клуб с пистолет на терена и истинска суматоха около отменен гол - така изглеждаше дербито между борещите се за титлата в гръцкото първенство АЕК Милионер от партията на путин ПАОК. В самия края на срещата, която вървеше към нулево равенство, шефът на бившия клуб на Димитър Бербатов - Иван Савидис, нахлу на терена, за да поиска обяснение от съдията заради отменен гол. Секунди преди това реферът Йоргос Коминис на пръв поглед реши да не зачете гол на Варела, а при повторенията се видя, че той е редовен. Севидис, чието състояние се оценява на близо 530 млн. долара, бе придружен от охраната си и първо разпореди на футболистите си да се приберат в съблекалнята. Това обаче не сложи край на скандала! Собственикът на ПАОК се върна, този път без връхната си дреха, а на кръста си носеше личен пистолет. Бизнесменът се насочи към рефера, който след това разкри, че е получил заплахи за живота си. Гръцките медии твърдят, че точните думи на Севидис са били: \"Мъртъв си!\" Според доклада на рефера, въоръженият собственик е отправил заплахи и към членове на щаба на АЕК. Футболистите на съперника на ПАОК също са се прибрали в съблекалнята, а при разговор със съдиите са заявили категорично, че не искат да доиграят срещата. След заплахите съдиите останали на стадион \"Тумба\" до 2:20 ч. през нощта. Според медиите в южната ни съседка Коминис е признал попадението на ПАОК, въпреки че страничният рефер е отсъдил засада. Преди да обяви решението си обаче, Севидис е нахлул на терена. Наскоро ПАОК беше замесен в скандали и покрай мача си с \"Олимпиакос\". Тогава треньорът на противниците на ПАОК бе ударен с ролка от касов апарат преди началото на мача. АЕК е начело с 54 точки, а ПАОК има с две по-малко. След победа срещу \"Платаниас\" \"Олимпиакос\" се доближи до челото, като има 50. Самият Иван Севидис е смятан за един от най-богатите и влиятелни политици в Русия, близък на президента Владимир Путин. Собственикът на ПАОК е роден в Грузия и е бил на служба в армията на СССР. След това завършва икономика в университета в Ростов на Дон. Бизнес кариерата му започва от тютюнева компания в Русия, а в момента той и съпругата му Кириаки държат контролния пакет на най-голямата компания за производство на цигари в страната. През април 2017 г. изкупува голяма част от акциите на компания за добив и бутилиране на минерална вода в Гърция, а отскоро е собственик и на една от телевизиите в южната ни съседка. Севидис заема 30-а позиция в класацията на \"Форбс\" за най-богати бизнесмени. Той е член на руската партия \"Единна Русия\" и депутат в руската Дума.  Преди да застане начело на ПАОК през 2012 г. и да погаси дълга на клуба от над 10 млн. евро, той е бил президент и собственик на \"Ростов\". По последна информация полицията в Гърция е издала заповед за ареста на собственика на футболния ПАОК Иван Севидис. Той ще отговаря пред властите в страната заради нахлуването на терена по време на мача с АЕК.  Заповеди за арести има и на още четирима участници в скандалите на стадион \"Тумба\". Гръцките медии предполагат, че става дума за охранителите на Севидис, които го придружаваха неотлъчно в разправиите му с реферите. В Гърция е забранено влизането на спортни събития с хладно оръжие. Такова не носят дори охранителите. За случая вече са сезирани ФИФА и УЕФА, като се очаква двете футболни централи да се произнесат до дни.", "date": "2018.03.12", "title": "Милионер от партията на Путин нахлу с пистолет на терена в Солун"}
{"url": "http://www.faktor.bg/bg/articles/novini/balgariya/obyaviha-bedstveno-polozhenie-i-v-selo-inovo", "text": "Обявено е бедствено положение в село Иново, съобщиха от пресцентъра на Община Видин. Кметът на общината Огнян Ценков обяви със заповед бедствено положение за селото.  На дигата откъм с. Иново има пробойна. Направено е геодезическо заснемане на района, на първите къщи в близост до разлива, на дигата и нивото на водата в нея.  „До дигата към този момент не е възможно да се пристъпи отникъде, с никаква техника\", каза инж. Цветан Асенов. „Ще се търси временно решение на проблема. Достъп до къщите има и може да се предприемат действия за малка предпазна дига, за да се защити населението на Иново\", обясни инж. Асенов. Пътят между земеделската земя и къщите е годен за преминаване на тежка техника и ако се наложи ще бъде направена превантивно малка дига, водата ще остане в разливната зона и няма да има никаква опасност за хората, допълни заместник-кметът. Кметът на кметство Иново уведомява населението за създалата се обстановка. От страна на „Напоителни системи\" - Видин трябва да се осигури постоянно наблюдение на критичните участъци, както и необходимата техника и специалисти за извършване на аварийно-възстановителните дейности.  Районното управление към ОДМВР - Видин, със съдействието на сектор „Пътна полиция\" ще организира предоставяне на своевременна информация за състоянието на пътната мрежа на територията на кметство Иново и при необходимост ще ограничи достъпа на граждани до засегнатите от наводнението участъци.", "date": "2018.03.12", "title": "Обявиха бедствено положение и в село Иново"}
{"url": "http://www.faktor.bg/bg/articles/novini/balgariya/bedstveno-polozhenie-v-bregovo-reka-timok-izleze-ot-koritoto-si", "text": "Остава усложнената обстановка в Северозападна България. След Хайредин бедствено положение вчера обявиха община Брегово и видинското село Иново.  В Брегово река Тимок на места излезе от коритото си заради обилното снеготопене. По данни на местната власт остават още 20 – 30 см, за да прелее водата от дигите. Има опасност от замърсяване на питейната вода.  Властите са в готовност да евакуират най-застрашените хора. Остава в сила бедственото положение и за три от населените места в община Хайредин. Ситуацията е усложнена и в село Иново, където се скъса защитна дига. Водата се излива в земеделски площи, но в близост до първите къщи на селото, което е наложило обявяването на бедствено положение.", "date": "2018.03.12", "title": "Бедствено положение в Брегово, река Тимок излезе от коритото си"}
{"url": "http://www.faktor.bg/bg/articles/novini/svyat/ep-ratifitsirayte-istanbulskata-konventsiya", "text": "Европейският парламент ще призове днес държавите-членки на ЕС, които не са ратифицирали Истанбулската конвенция, да го направят. 17 държави от Евросъюза до сега са приели документи за превенция и борба с насилието над жени и домашното насилие. След разгорещен дебат и критики от страна на БСП, патриотите и президента Румен Радев, българското правителството оттегли Истанбулската конвенция с мотива, че в обществото няма консенсус по нея. Според Европейския парламент конвенцията е най-подробното международно споразумение за борба с насилието на жени. Тя беше приета от Съвета на Европа през 2011 година, влезе в сила през август 2014 и беше подписана от Европейския съюз през юни 2017 година.", "date": "2018.03.12", "title": "ЕП: Ратифицирайте Истанбулската конвенция"}
{"url": "http://www.faktor.bg/bg/articles/energiyniyat-ministar-shte-inspektira-belene", "text": "Енергийният министър Теменужка Петкова - на посещение на площадката, изградена за реализация на проекта АЕЦ „Белене“. Ще бъде инспектирано изграждането на необходимите навеси за съхранение на част от оборудването. В края на февруари премиерът Бойко Борисов анонсира предложение за изграждането на атомната централа като общ балкански проект с европейско финансиране. Идеята беше съобщена на форум за Западните Балкани в Лондон. Борисов припомни, че реакторите за атомната централа са у нас, но не се използват. Години наред държавата търсеше стратегически инвеститор за проекта, който така и не започна да се реализира.", "date": "2018.03.12", "title": "Енергийният министър ще инспектира площадката на АЕЦ \"Белене\""}
{"url": "http://www.faktor.bg/bg/articles/novini/balgariya/bchk-i-turskiyat-cherven-polumesets-sazdavat-savmesten-rezerv-za-bedstviya", "text": "Българският червен кръст и турският Червен полумесец създават съвместен бедствен резерв за пострадали при кризисни ситуации. Днес председателят на Червения полумесец в южната ни съседка ще предостави на БЧК хуманитарна помощ за 300 хил. евро. Това са палатки, радиатори, одеяла, санитарни пакети и всякакво оборудване, което да бъде в постоянна готовност за подпомагане на пострадало население при кризисни ситуации.", "date": "2018.03.12", "title": "БЧК и турският Червен полумесец създават съвместен резерв за бедствия"}
{"url": "http://www.faktor.bg/bg/articles/nayden-zelenogorski-600-000-mladi-i-obrazovani-balgari-balgari-sa-izvan-parlamenta", "text": "Има драматично разминаване в Реформаторския блок. Ние сме за оставка на това правителство, каза в сутрешния блок на Нова телевизия Найден Зеленогорски от ръководството на Движение \"България на гражданите\". Движението заплаши, че ще напусне Реформаторския блок, ако не бъде поискана незабавна оставка на премиера Бойко Борисов. От партията искат нови избори и анти-ГЕРБ коалиция. \"В Реформаторския блок се появи една ясна разделителна линия. Много драматично се разминаваме в спазване на процедурите и във вземането на решения. Ние сме за предсрочни парламентарни избори. Не само защото 600 000 млади и образовани българи са извън парламента, а защото този парламент няма никаква визия\", посочи още Зеленогорски. \"Ако част от колегите са за по-меко отношение, макар да имаме общо решение за опозиция, ние смятаме, че дойде моментът, в който трябва да се върви към предсрочни избори\", категоричен е той. По думите му в момента у нас няма ефективна демокрация. \"Правителството се превръща в националпопулистично. И Оруел не би могъл да напише сделката за ЧЕЗ. Очевидно е, че зад тази дама стои някой, но никой не иска да каже какво се случва. Но когато започне да спира токът, тогава ще разберем какво се е случило\", предупреди Найден Зеленогорски. Според него предишният кабинет няма нищо общо с настоящия: \"Сегашното така наречено дясно-патриотично правителство се превръща в национал-популистическо. В този парламент няма никакъв политически дебат. Това, което успяхме да прокараме в миналия парламент, беше спряно. Нека Ви подсетя за машинното гласуване, за електронно-дистанционно гласуване, всички наши усилия за превъоръжаване на армията, стартиране на реформи в образование и здравеопазване - на всичко това беше казано \"стоп!\", посочи той.", "date": "2018.03.12", "title": "Найден Зеленогорски: 600 000 млади и образовани българи са извън парламента"}
{"url": "http://www.faktor.bg/bg/articles/novini/balgariya/borisov-i-zaev-shte-pochetat-pametta-na-zhertvi-na-holokosta", "text": "Премиерът Бойко Борисов ще участва във възпоменателната церемония в Скопие по повод 75-годишнината от депортирането на евреите от територията на днешна Република Македония. В памет на жертвите на Холокоста българският министър-председател, заедно с македонския си колега Зоран Заев, ще поднесе венец на паметника на загиналите евреи. Официалната церемония ще започне утре в 11:00 часа българско време в Двора на сградата на някогашния тутовски комбинат, където е и паметната плоча в памет на депортираните евреи.  Бойко Борисов е първият български министър-председател, който участва в тази церемония на територията на Република Македония. Заедно с него от страната ни пристигат много представители на българската еврейска общност. През месец март 1943 много много голяма част от евреите, които са живеели на територията на днешна Република Македония, са били доведени в тутовския комбинат, след което са изпратени в концлагера \"Треблинка\" в окупираната от германците Полша, където са унищожени. По това време България успява да спаси всички свои 48 000 евреи, но за съжаление не успява да спре депортирането на 11 323 души от земите на днешна Гърция и Македония, администрирани по онова време от Третото българско царство. Преди германското нападение над Югославия през април 1941 година броят на евреите във варварска Македония е бил 7 762. Отново днес премиерите Зоран Заев и Бойко Борисов ще обсъдят както двустранните отношения между двете държави, така и общите проекти на държавите от региона - транспортната, дигитална и енергийна свързаност.", "date": "2018.03.12", "title": "Борисов и Заев ще почетат паметта на жертви на Холокоста"}
{"url": "http://www.faktor.bg/bg/articles/tereza-mey-svikva-saveta-po-natsionalna-sigurnost-zaradi-sluchaya-skripal", "text": "Министър-председателят на Великобритания Тереза Мей свиква Съвета по национална сигурност заради случая „Скрипал“. Министрите трябва да представят на премиера всички подробности и нови разкрития около отравянето на бившия руски шпионин.   Главната тема на обсъжданията ще бъде дали има достатъчно доказателства за това кой стои зад атаката. Освен членове на кабинета на срещата ще присъстват и висши представители на полицията и армията. По-рано вътрешният министър Амбър Ръд заяви, че не бива да има спекулации и да се прибързва със заключенията. Русия от своя страна категорично отрича да е замесена с нападението на двойния агент.   Междувременно, властите в град Солсбъри, където Скрипал беше намерен в безсъзнание с дъщеря си, призоваха близо 500 души да измият и изперат старателно вещите си. Въпросните лица са посетили бара и ресторанта, където Юлия и Сергей Скрипал са били в неделя. Именно в ресторанта бяха открити следи от нервнопаралитичното вещество отровило руснака. След инцидента миналата неделя, 21 души потърсиха медицинска помощ в град Солсбъри, въпреки уверенията на властите, че няма опасност за населението.", "date": "2018.03.12", "title": "Тереза Мей свиква Съвета по национална сигурност заради случая „Скрипал“"}
{"url": "http://www.faktor.bg/bg/articles/idvat-valezhi-ostava-toplo", "text": "Днес от запад облачността ще се увеличава и вплътнява, а от северозапад ще започнат и валежи, които до края на деня ще обхванат западната половина от страната, а през нощта и останалите райони. Това е прогнозата на дежурния синоптик Христо Христов от Националния институт по метеорология и хидрология (НИМХ) към Българската академия на науките (БАН), съобщи \"Фокус\". Ще духа слаб, в Източна България до умерен вятър от юг-югозапад. Максималните температури ще са между 19° и 24°, в София - около 20°.  По Черноморието ще преобладава слънчево време, но след обяд ще започне да се увеличва. Привечер на отделни места ще превали дъжд. Ще духа слаб до умерен вятър от юг-югозапад, който след обяд ще се ориентира от югоизток. Максимални температури между 19° и 22°. Температурата на морската вода е 6-7°. Вълнението на морето ще бъде 1-2 бала. В планините облачността ще е значителна. По-късно през деня ще има превалявания от дъжд, над 2300 метра от слаб сняг. Ще духа умерен, по билата временно до силен югозападен вятър. Максималната температура на височина 1200 метра ще бъде 14°, на 2000 метра – около 6°. Атмосферното налягане е по-ниско от средното за март и през деня ще се понижа.", "date": "2018.03.12", "title": "Идват валежи, температурите остават високи"}
