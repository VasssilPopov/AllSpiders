{"url": "https://www.faktor.bg/bg/articles/novini/balgariya/tsvetanov-i-chlenove-na-komisiyata-po-vatreshna-sigurnost-se-sreshtnaha-s-frenski-senatori", "text": "Председателят на Комисията по вътрешна сигурност и обществен ред Цветан Цветанов и членовете на комисията Димитър Лазаров, Мустафа Карадайъ и Филип Попов проведоха работна среща във френския Сенат със сенаторите и заместник-председатели на Групата за приятелство Франция-България Марта дьо Сидрак  и Жан-ив Леконт, който е и член на Комисията по европейски въпроси и докладчик по въпросите на Шенген, съобщиха от пресцентъра на Народното събрание. Българската делегация запозна сенаторите с актуалната политическа ситуация в страната и реализираните приоритети на Българското председателство на Съвета на ЕС. Дьо Сидрак, която е член и на Групата за приятелство със Западните Балкани в Сената, отбеляза, че приоритетът ни за европейската перспектива и свързаност на страните от региона е важен не само за сигурността, но и за икономическото развитие на тези държави и ЕС като цяло. Делегацията ни информира сенаторите и за усилията на страната ни за опазване на външната граница на ЕС и изградения капацитет. Леконт подчерта, че, следейки отблизо ситуацията с Шенген, счита, че е справедливо страната ни да получи положително решение за присъединяването по въздух и вода. Цветан Цветанов отбеляза, че в тази връзка се поддържат постоянни контакти с немския и холандския парламент, като са отправени отворени покани към тях за посещение в България с цел запознаване със ситуацията от първо лице. Същата покана българската делегация отправи и към френските си колеги в Сената. В рамките на срещата бе обсъдена и кандидатурата на България за ERM II като Цветан Цветанов изтъкна високия икономически растеж на страната от четири процента, ниския дефицит, увеличаването с десет процента на месечните възнаграждения в бюджетния сектор, както и увеличаването на приходите в бюджета в резултат на успешната борба с контрабандата и сивия сектор. Вземайки предвид факта, че България изпълнява Маастрихтските критерии, българската делегация отбеляза, че очаква положителна обратна връзка за влизането на страната в чакалнята на Еврозоната. Участниците в срещата се обединиха около заключението, че двустранното сътрудничество между България и Франция в редица сфери като сигурността, икономиката и културата е отлично. Особено внимание бе обърнато на значението на подписаното през 2012 г. споразумение между българското Министерство на културата и Лувъра за организиране на реципрочни изложби.", "date": "2018.11.19", "title": "Цветанов и членове на Комисията по вътрешна сигурност се срещнаха с френски сенатори"}
{"url": "https://www.faktor.bg/bg/articles/ogromni-valni-otnesoha-balkoni", "text": "Огромни вълни заляха сгради по северното крайбрежие на Тенерифе, най-големия от Канарските острови. Бурното време стана причина за евакуацията на десетки местни жители и гости на острова през уикенда. На публикувани в социалните мрежи кадри се вижда как водата буквално отнася балкони на сгради, разположени на първа линия в курортното градче Меса дел Мар. За щастие, не се съобщава за пострадали.", "date": "2018.11.19", "title": "Огромни вълни отнесоха балкони в Тенерифе"}
{"url": "https://www.faktor.bg/bg/articles/siderov-razgovaryah-s-premiera-za-ostavkata-na-karakachanov", "text": "С премиера разговаряхме, за да изчистим някои теми, които бяха медийно замърсени. Това написа на личната си страница във Фейсбук лидерът на \"Атака\" и председател на парламентарната група на Обединени патриоти Волен Сидеров по повод предложението му вицепремиерът и министър на отбраната Красимир Каракачанов също да подаде оставка. Ето какво още написа Сидеров: \"Почувствах се отговорен да му обясня моето предложение към вицепремиера Красимир Каракачанов за неговата оставка. Идеята ми е за заздравяване, а не за разрушаване на управляващата коалиция. Категорично искам да кажа, че моята идея не е за оттегляне на патриотите от управляващата коалиция, както манипулативно внушават евродепутатът Джамбазки и негови колеги. Целта е управлението да продължи с нови идеи и важни решения за българския народ, свързани със стандарт и доходи. Аз съм за стабилност и добро управление. Много е важно всеки от партньорите ми в Обединени патриоти да надмогне егото си!\"", "date": "2018.11.19", "title": "Сидеров: Разговарях с премиера за оставката на Каракачанов"}
{"url": "https://www.faktor.bg/bg/articles/es-otkriva-konkurs-za-rakovoditel-na-evropeyskata-prokuratura", "text": "Европейският съюз откри днес конкурс за бъдещия ръководител на Европейската прокуратура, съобщи Европейската комисия. Желаещите могат да подадат документи до 18 декември. Европейската прокуратура ще разследва случаи, свързани с престъпления срещу бюджета на ЕС - измама, корупция и злоупотреби с данък \"Добавена стойност\". Очаква се прокуратурата на ЕС да заработи от 2020 г., като е възможно първоначално главният прокурор да бъде настанен в Брюксел, преди да се премести за постоянно в Люксембург. Изискванията към бъдещия главен прокурор на ЕС са да има поне 15-годишен опит като прокурор или като служител в правосъдието, от които поне пет години да е разследвал финансови престъпления. Преди да поеме задълженията си, европейският главен прокурор трябва да премине лекарски преглед, за да се установи, че е физически годен да изпълнява своите задължения. За да участва в избора, кандидатът трябва да бъде гражданин на държава от ЕС; независимостта му да не бъде под съмнение; да владее задълбочено един от езиците на ЕС и задоволително друг от тези езици; да бъде на не повече от 63 години към датата на назначаване (1 март догодина); да е отбил военна служба; да е физически годен да изпълнява своите задължения. Избраният следва да притежава или да бъде в състояние да получи достъп до класифицирана информация с равнище на сигурност EU Secret от властите в страната, на която е гражданин. Бъдещият главен прокурор на ЕС трябва да притежава отлични междуличностни умения, умения за вземане на решения и водене на преговори, както и да бъде способен да създава основани на доверие работни отношения; да бъде способен да работи в сложна мултикултурна среда и да притежава умения за насърчаване и развитие на екипи; да има високи етични стандарти и почтеност; да познава отлично институциите и законодателството на ЕС. Неизпълнението на което и да е от тези изисквания за допустимост води до автоматично изключване от процедурата по подбор, се посочва в обявата. Насърчава се кандидатстването на жени. Списък на одобрените кандидати ще бъде предаден на Съвета на ЕС и на Европейския парламент за окончателен избор и назначаване. В обявата се добавя, че главният прокурор на ЕС ще работи с един-единствен мандат от седем години и ще предлага определянето на представители на прокуратурата в държавите от Общността; структурата на прокуратурата; ще председателства заседанията на отделните камари; ще съгласува действията си с Европейската служба за борба с измамите със средства на ЕС (ОЛАФ). Според правилата за прокуратурата на ЕС главният прокурор действа единствено в интерес на Общността и при изпълнението на своите задължения не търси, нито приема, външни указания от граждани, държави, институции, служби или агенции. Кандидатите, които не са одобрени, ще бъдат уведомени за причините за това решение. Подборът ще бъде извършен от 12 бивши членове на Съда на ЕС и на Европейската сметна палата, бивши национални членове на Евроюст, членове на националните върховни съдилища, прокурори с висок ранг и юристи с общопризната компетентност, назначени от Съвета на ЕС по предложение на Европейската комисия.", "date": "2018.11.19", "title": "ЕС откри конкурс за ръководител на Европейската прокуратура"}
{"url": "https://www.faktor.bg/bg/articles/desislava-atanasova-replikata-che-balgarskiyat-narod-e-80-debili-ne-obidi-li-horata", "text": "БСП заявяват, че подкрепят протестите за цените на горивата, а се твърди, че съпругът на Корнелия Нинова е шеф на отдел в \"Лукойл\", от който те зависят.  Нереципрочно е общественото недоволство към думите на един и към думите на друг. Сещам се например за репликата, че българският народ е 80 % дебили. Това не обиди ли хората, попита депутатът от ГЕРБ Десислава Атанасова в студиото на Би Ти Ви, коментирайки оставката на вицепремиера Валери Симеонов.  Всеки политик трябва да носи отговорността на казаното, смята тя  Не мога да коментирам какво ще стане след оставката на Валери Симеонов - дали ще се върне в парламента, дали НФСБ ще предложат нов вицепремиер. Това е решение на тяхната коалиция. След това трябва да има коалиционен съвет ГЕРБ - ОП и да се обсъди всичко. Със сигурност нестабилността в ОП и конфликтите там не влияят добре на държавата. Скандалите там малко ми приличат на тийнейджърска работа. Те трябва да разберат, че са отговорни и големи хора и трябва да направят компромиси, за да има стабилност в държавата\", коментира тя оставката на вицепремиера Валери Симеонов и нестихващите скандали при ОП.  Цената на горивата е висока за някои хора, но дали това е насочено към правителството. Трябва да си припомним и законопроекта за мажоритарна власт, който беше отхвърлен. Ние, от ГЕРБ, бяхме единствените, които подкрепиха този законопроект. Тогава президентът Радев каза, че България не е готова за 100% мажоритарен вот.  Безпрецедентно е това, което се случи - на фона на държавния бюджет 150 милиона повече за хората с увреждания. Исканията на протестите са доста разнопосочни, може би трябва да се отговори на всички тях под формата на диалог. Ще гласуваме Закона за бюджета, ние доказахме, че сме достатъчно диалогични, допълни още тя.", "date": "2018.11.19", "title": "Десислава Атанасова: Репликата, че българският народ е 80 % дебили не обиди ли хората?"}
{"url": "https://www.faktor.bg/bg/articles/novini/balgariya/kpkonpi-iska-imushtestvo-za-23-miliona-ot-bivshata-sapruga-na-brendo", "text": "Комисията за противодействие на корупцията и за отнемане на незаконно придобитото имущество (КПКОНПИ) е внесла в съда иск за отнемане на имущество от Евелин Николов Банев, от бившата му съпруга Моника Добринова, свързано с тях търговско дружество, от голямата дъщеря на Банев и от брат му Симо Карайчев и на обща стойност 23 275 542 лв.   Процедурата срещу него е по отменения Закон за отнемане в полза на държавата на имущество, придобито от престъпна дейност и става възможна след окончателното влизане в сила на осъдителна присъда по чл. 321 от НК – участие в организирана престъпна група за пране на пари.   Искът на КПКОНПИ е за отнемане на имущество – недвижими имоти в София, дружествени дялове и суми, преминали по сметки.   Същевременно по реда на отменения Закон за отнемане в полза на държавата на незаконно придобито имущество КПКОНПИ води гражданско дело срещу сестрата на Добринова, Десислава Дишлиева.   Тя е обвиняема за пране на пари и наказателното дело срещу нея е на първа инстанция. Искът на Комисията срещу нея е за отнемане на налична сума в евро в сейф с левова равностойност 6 031 388 лв, внесени суми по кредит и недвижими имоти на майка й и дъщеря й и е на обща стойност 6 762 986.02 лв. Първото заседание по делото е насрочено за май 2019 г.   Дишлиева беше оправдана заедно със сестра си Моника Добринова за участие в организираната престъпна група, за което Евелин Банев получи ефективно 6 години затвор.", "date": "2018.11.19", "title": "КПКОНПИ иска имущество  за 23 милиона от бившата съпруга на Брендо"}
{"url": "https://www.faktor.bg/bg/articles/lilyana-pavlova-poluchi-nagradata-za-balgariya-na-vienskiya-ikonomicheski-forum", "text": "Министърът за Българското председателство на Съвета на ЕС Лиляна Павлова получи от името на България престижната Годишната награда на Виенския икономически форум на церемония днес. Призът е за страната ни като партньор на форума за 2018 година и по повод големия принос за развитието на регионалното икономическо сътрудничество по време на Българското председателство на Съвета на ЕС.  „Балканите са район с голям потенциал и регионалните икономики се развиват бързо“. Това каза по време на участието си във Виенския икономически форум министърът за Българското председателство Лиляна Павлова. Това съобщиха от пресцентъра на Министерството за Българското председателство на Съвета на ЕС 2018.  „Започва да се отчита тенденция за завръщане на младите хора в техните родни страни, включително в България, където дигиталният сектор се развива изключително добре и предоставя значителни възможности за работни места, високи доходи и развитие“, каза още министърът за Българското председателство. „За постигане на осезаеми резултати за гражданите е необходимо да се установи прагматично и интензивно регионално сътрудничество и лидерите съвместно да търсят решения за развитие в различни сектори на икономика“, допълни Лиляна Павлова.  Петнадесетото юбилейно издание на Виенския икономически форум под мотото \"Диалог за бъдещето 2018: Икономиката среща политиката\" е част от календара на официалните събитията на Австрийското председателство и се провежда под патронажа на федералния канцлер на Австрия г-н Себастиан Курц.  Министър Лиляна Павлова взе участие в работната сесия „Силна Европа чрез силна икономическа свързаност: изграждане на мостове“, заедно с представители на политиката и икономиката от европейските страни и Западните Балкани. Тя представи постиженията на Българското председателство в контекста на неговите приоритети и решаващата му роля в Триото. Форумът във Виена е продължение на обсъдените в София въпроси относно ролята и значението на политиката в развитието на икономиката.  Конференция под мотото \"Икономиката среща политиката\" беше организирана и в София по време на първото Българско председателство на съвета на ЕС. В \"Софийските разговори\" на 18 май т. г. в НДК участваха премиерите на страните от Западните Балкани и партньори на форума от цял свят. Годишното издание на Виенския икономически форум през ноември всяка година се провежда в австрийската столица, а през годината се организират икономически разговори в държавите членки.", "date": "2018.11.19", "title": "Лиляна Павлова получи наградата за България на Виенския икономически форум"}
{"url": "https://www.faktor.bg/bg/articles/novini/balgariya/buntovnite-komiteti-izplyuha-kamacheto-iskame-prezidentska-republika-i-udalzheno-sluzhebno-pravitelstvo", "text": "Самообявилите се за бунтовни комитети от цялата страна обявиха преди малко на фейсбук страницата на групата Национален протест срещу безобразията в България и истината   В нея в прав текст се настоява незабавно да започнат обсъждания за преминаване към президентска република. Освен това се настоява за оставка на настоящото правителство и назначаване на служебно, което да е с по-дълъг мандат. Освен това провеждане на парламентарни избори, законодателни промени, двукамерен парламент с редуциран състав на народните представители, възможност те да бъдат отзовавани, пряк избор в областите на прокурори, кметове и полицейски шефове, закони срещу монополите в стопанския живот и т.н. Зад въпросната декларация отново няма конкретни лица и имена, но натрапчиво остава усещането за рязко засилване на президентската власт и получаването на правомощия, които на този етап не са предвидени в конституцията. Няма и дума обаче за разсичане на руските зависимости в политиката, бизнеса и енергетиката. Не е ясно и какви групи от хора стоят зад въпросните бунтовни комитети, които си приписват заслугата, че тази вечер – 19 ноември ще има протести организирани от тях в 32 селища на страната. На страницата Национален протест срещу безобразията в България и истината е публикувана и откровено манипулативна информация, че швейцарска социологическа агенция обявила, че 85% от българите участват в протестите. Въпросната чужда агенция е също анонимна, не се посочва и източник на информацията. По неофициални данни въпреки помпозните обявления в анонимни сайтове и фейсбук, реално броят на протестиращите в цялата страна е между 1700 и 3 хил. човек през последните дни.", "date": "2018.11.19", "title": "Бунтовните комитети изплюха камъчето: Искаме президентска република и удължено служебно правителство"}
{"url": "https://www.faktor.bg/bg/articles/rosen-zhelyazkov-ostavkata-na-valeri-simeonov-beshe-edinstvenoto-dobro-i-pravilno-reshenie", "text": "\"Оставката на вицепремиера Валери Симеонов не беше резултат на лоши политики, а резултат на обида.Това беше единственото добро и правилно решение. Аз си мисля, че е по-добре късно, отколкото никога\". Това каза в предаването \"Още от деня\" по БНТ министърът на транспорта Росен Желязков Според мен хората не протестират толкова за ставащото през последната година, защото правителството изпълнява стриктно своята управленска програма и изпълнява всички поети обещания - доходите растат, пенсиите се увеличават, има икономически ръст. За мен хората протестират за един по-голям период и за това, че в някои отношения бяха излъгани в очакванията и мечтите си. За пример мога да дам лошата приватизация, която ощети много граждани. \"От опозицията се опитват да се възползват от страховете на хората, но това е част от играта\", смята Желязков.  Холдинг \"БДЖ\" успя с помощта на държавата да погаси дълговете си, смята той.  \"БДЖ в собствен анализ посочи няколко проблема. Първият е с подвижния състав. Липсват влакове. Имаше поръчка за нови влакове, но КЗК я отмени. Това обаче няма да реши проблема, защото новите влакове ще дойдат след 2 години. Извънплановите ремонти са с 250% повече от плановите. Това говори, че се работи на парче и не се планира занапред. Билетоиздаващата система също не работи добре. Там с малко усилия и средства нещата могат да се подобрят много\", обяви транспортният министър.", "date": "2018.11.19", "title": "Росен Желязков: Оставката на Валери Симеонов беше единственото добро и правилно решение"}
{"url": "https://www.faktor.bg/bg/articles/siderov-nikoga-ne-sam-zayavyaval-ambitsiya-za-postove-v-izpalnitelnata-vlast", "text": "Ние сме най-отворената коалицията, най-открита за обществото, каквото става, се разбира. При нас няма задкулисие. Задават ми въпроса защо през медиите. Ами, защото така се чува по-добре. Няма слух. Казвам неща не за да се заяждам, а с желанието да заздравим нещата. Има криза в коалицията, но има и възможност за промяна. Кризата означава нова възможност. Така се изписва и китайският йероглиф за криза, заяви лидерът на \"Атака\" и председател на парламентарната група на ОП Волен Сидеров по БНТ. \"Аз бях основният мотор да направим тази коалиция, ако не беше станала тя, нямаше да има управляваща коалиция, защото сега се говори много така дали е правилна, неправилна, хубава, лоша. Това беше изборът на хората, а нямаше да сме трета сила, ако не бяхме се обединили 2016 година\", разкри още председателят на ПГ на Обединени патриоти.  \"Нямам амбиция и не съм заявявал никога амбиция за постове в изпълнителната власт\", уточни Волен Сидеров. Той обясни, че \"първи е ударил камбаната\" и е настоял да се насочи вниманието към това, което за хората е важно - доходи, стандарт на живот. \"Още в края на миналата година заявих на Валери Симеонов, да спре да се занимава с лифтове и дискотеки, за да можеш да се захванем с работата ни. Хората ме питат къде са им 300-те лева пенсия\", посочи Сидеров и разкри: \"Нямам проблем да работя с Валери Симеонов от парламента, но ако е със здрав разум и разбирането, че аз не съм човекът, който се заяжда.\" \"За мен е важно да има оздравителна операция, която да докаже, че патриотизмът не е девалвирал\", допълни той.  \"Коалицията трябва да мисли и за бъдещето, за да се спаси положението. По-високи доходи, сигурност и демографията са част от нещата, по които работим\", завърши Волен Сидеров.", "date": "2018.11.19", "title": "Сидеров: Никога не съм заявявал амбиция за постове в изпълнителната власт"}
{"url": "https://www.faktor.bg/bg/articles/bolkata-na-cherveniya-deputat-danak-varhu-drehi-i-obuvki-vtora-raka", "text": "Управляващите подготвят предложения за законови промени, които предвиждат да бъде наложен данък върху дрехи и обувки втора ръка. Това \"алармира\" в студиото на \"Още от деня\" депутатът от БСП Стоян Мирчев. Той допълни, че новите налози ще бъдат на базата на екотакси, които държавата ще събира за въпросните стоки. Представителят на левицата намекна, че е възможно да има картел при цените на горивата, които след протестите слабо са поевтинели, а зад това стои отново държавата. ГЕРБ и Обединените патриоти показаха пълна некомпетентност да управляват. Тази коалиция беше съставена единствено за разпределение на държавния ресурс. Сега видяхме, че Обединени патриоти вече не са обединени, още малко остава да видим, че не са и патриоти, допълни червеният депутат. Протестите са породени от факта, че ГЕРБ и ОП нямат никаква идея как да управляват правилно държавата. Тази коалиция беше сглобена на крак благодарение на частни и лични икономически интереси, каза в предаването \"Още от деня\" по БНТ депутатът от БСП Стоян Мирчев. \"Виждаме майките на деца с увреждания, които чакат решение на своите проблеми месеци наред. Виждаме наглото отношение на Валери Симеонов, който подаде оставка не заради това, че ги е обидил, а защото имало медийни атаки срещу него. Виждаме какво става с цените на горивата. Хората протестират и изведнъж цените падат. Тук трябва да си помислим за някакво картелно споразумение. Вдигат данъците за старите коли, липсват чужди инвестици. Всичко това кара хората да протестират\", убеден бе Мирчев. \"Взехме решение дали ще влизаме в НС и го обявихме днес. За нас този парламент и това мнозинство са изчерпани. Ние сме готови с нашата алтернатива за управление на държавата. Социологическите проучвания показват, че БСП се движи добре за разлика от ГЕРБ. Срещаме се с хората и те ни дават надежда, че нещата могат да се променят. Искаме цялостна оставка на правителството и предсрочни избори. Това искат и хората\", категоричен беше депутатът от БСП.", "date": "2018.11.19", "title": "Червен депутат разстроен заради дрехите \"втора ръка\": Готвят им данък!"}
{"url": "https://www.faktor.bg/bg/articles/obshtestvo/palen-absurd-v-selo-debren-izdignaha-kashta-vav-vazduha-nad-dere", "text": "В благоевградското село Дебрен продават въздух. По конкретно – става въпрос за построена сграда, чиито основи се крепят на двата края на дере, а долният етаж е буквално увиснал във въздуха. Местните жители настояват построеното да бъде премахнато. От една страна, защото според тях сградата е незаконна, а от друга – защото се притесняват от наводнение, което неведнъж е застигало долните етажи на къщите им. „Всичко започва през 2013 г., когато нашата улица разбра, че в част от моста надолу се отдават площадки под наем, но с учредено право на строеж. Събрахме подписка – 110 човека, че сме против застрояването на дерето… Нашите опасение са, че ще се наводни. Тук става една тапа и всичко ще влиза при нас. Отделно какво е това нещо – да се строи на въздух, над река? Това са зелени площи тук, надолу направиха 5 пейки, за да изпишат пари, а тук ни оставиха без бордюр, без нищо”, коментираха засегнатите жители. От Басейновата дирекция съобщиха за bTV, че постройката е незаконна. „На първо четене – изградена несъгласно Закона за водите. В Закона за водите, в чл. 143, т. 4 категорично е забранено извършването на строежи върху покрити участъци от подводните обекти. Ние сме уведомили общината и регионалния отдел на Национален строителен контрол, че е недопустимо изграждането на строежи. Въпреки това главният архитект издава разрешение за строеж. Сезирали сме всички компетентни органи, които имат правомощия. Нашата задача е да контролираме проводимостта на дерето”, заяви  Радослав Георгиев от дирекцията. „Формулировката на продажбата, доколкото помня почти точно, е продажба на въздух над дере. Дотам стигнахме – продавахме всичко, сега продаваме и въздух. Това беше тогава коментарът на съветниците. Търгът беше обявен за ден Байрям, огледът беше на втория ден на Байряма, продажбата на третия ден. По принцип търговете в нашата община се провеждат инкогнито – тайно от всички. Знае само човекът, който е заинтересован от това”, коментира казуса общинският съветник Верхад Ислямов.", "date": "2018.11.19", "title": "Пълен абсурд: В село Дебрен издигнаха къща във въздуха над дере"}
{"url": "https://www.faktor.bg/bg/articles/evrostat-dobar-otskok-na-stroitelstvoto-v-es-seriozen-spad-v-balgariya", "text": "Продукцията в строителния сектор на Европейския съюз и в частност в еврозоната отбеляза добър отскок в началото на есента след понижение през август, но в България беше отчетен най-солиден спад в рамките на ЕС както на месечна, така и на годишна база, показват данни на Евростат. Строителството в ЕС нарасна през септември с 1,7% спрямо август, когато се сви с 0,5%, докато строителството в еврозоната също отбеляза добър отскок с 2,0% след понижение с 0,6% месец по-рано. На годишна база растежът в строителния сектор на еврозоната се ускори през септември до 4,6% от 2,2% през август, докато в рамките на целия ЕС - до 4,2% от 2,1% месец по-рано. Според същото проучване на Евростат обаче, строителството в България се сви през септември с цели 2,1% спрямо август, когато се понижи с 1,4%, а на годишна база - с цели 4,0% след понижение с 1,3% през последния летен месец, отбелязвайки най-солиден спад в рамките настоящата година, предава БНР. И по двата показателят нашата страна заема последно място сред всички страни - членки на ЕС. През септември най-солиден строителен растеж на месечна база беше отчетен във Франция (скок със 3,7%), следвана от Германия (с 2,2%) и Обединеното кралство (с 1,8%), докато освен България, понижение беше отчетно в Словения (с 1,2%) и Швеция (с 0,5%). Отчетливи лидери при експанзията в строителния сектор на годишна база са Унгария (ръст с цели 25,8%), Словения (с 25,7%) и Полша (с 20,2%), като в същото време, освен в България, влошаване на строителството се наблюдава в Швеция (с 1,5%) и в Румъния (с 1,0%).", "date": "2018.11.19", "title": "Евростат: Добър отскок на строителството в ЕС, сериозен спад в България"}
{"url": "https://www.faktor.bg/bg/articles/kultura/art-faktor/izlozhba-v-pamet-na-golemiya-dimitar-dimov-otkrivat-v-denya-na-hristiyanskoto-semeystvo-v-sofiya", "text": "На 21 ноември, ден в който православната църква отбелязва един от най-големите християнски празници – Въведение Богородично, ще бъде открита изложба, посветена на големия български писател Димитър Димов.  Обявен и за Ден на християнското семейство и християнската младеж, това е поводът, за да бъде организирана една необикновена среща със семейството на Димитър Димов - неговия баща капитан Тотю Димов, загинал в сражение няколко дни преди края на Втората балканска война в боевете на връх Китка; за бащиния му род; за майка му Веса и рода Харизанови, от който е и големият революционер Яне Сандански; за нейния втори съпруг и баща на Димитър Димов – офицер, а по-късно юрист и тютюнев експерт Руси Генев и за неговата фамилия. Временна експозиция ще представи ценни, малко познати за публиката семейни реликви, някои от които се показват за първи път – снимки, военни отличия, кореспонденция, ръкописи, книги и документи, съхранявани във фонда на къща музей „Димитър Димов\" (Национален литературен музей). Изложбата „Димитър Димов и неговото семейство“ ще бъде открита на 21 ноември в къща музей „Димитър Димов\"в София, кв. Лозенец, ул. „Кръстьо Сарафов\" 26.  Предвижда се от 11.00, 13.00 и 15.00 ч. да бъдат изнесени безплатни тематична беседи. Експозицията ще бъде отворена за посетители до 12 декември 2018 година.", "date": "2018.11.19", "title": "Изложба в памет на големия Димитър Димов откриват в Деня на християнското семейство в София"}
{"url": "https://www.faktor.bg/bg/articles/sport/balgariya-izliza-na-reshitelna-bitka-sreshtu-sloveniya", "text": "България приема Словения в среща от Група 3 на Лига С от турнира Лига на нациите. В двубоя от 21:45 часа на националния стадион нашите ще преследват задължителна победа. В момента трикольорите отстъпват единствено по голова разлика на Норвегия. По същото време скандинавците гостуват на Кипър. Активът ни и показателите ни с викингите са равни. Затова, ако те спечелят, то ние ще трябва да бием с гол повече от тях. От доста време насам тимът ни не е играл подобен двубой на \"Васил Левски\". Мач, който да позволява продължаване напред. Ако финишираме първи в групата, то ще се класираме за финалната фаза с победителите от другите три групи. Първият след това получава виза за Европейското първенство през 2020 година. Освен за престиж тази вечер националите ще играят и за пари. Ако изпреварят Норвегия, то те ще спечелят 2,2 милиона лева от наградния фонд на надпреварата. Не е маловажно, че те ще успеят да се изкачат в Лига В, което ще означава - по-сериозен интерес, повече приходи и пo-големи противници в следващото издание. Сред съперниците ни могат да се окажат Германия и Хърватска, които вече изпаднаха от Група А. Най-важното е тази вечер Петър Хубчев и момчетата му да покажат това, което правеха в изминалите мачове - да играят здраво и за пореден път да се надскочат. Стореното от тях до момента не е никак малко и е по-скоро неочаквано. \"Лъвовете\" трябва да играят днес така, както през второто полувреме на гостуването в Кипър в петък. Тогава те бяха агресивни и създадоха една дузина шансове пред вратата на противника. Единственото нещо, което ще трябва да коригират, е мерникът. Петър Хубчев понесе тежък удар и преди този мач, след като за предходния отпаднаха Пламен Илиев и Кирил Десподов. Наред с тях той няма да може да разчита и на Тодор Неделев. Халфът, който действа много силно на Острова на Афродита, отпада заради наказание. Това свежда до минимум опциите пред селекционера за избор в атаката.", "date": "2018.11.19", "title": "България излиза на решителна битка срещу Словения"}
{"url": "https://www.faktor.bg/bg/articles/nikolay-mihaylov-podpisva-s-levski", "text": "Националният вратар Николай Михайлов мина успешно медицински прегледи в Левски и ще подпише договор със софийския тим в рамките на 48 часа, ако тестовете покажат, че 30-годишният футболист няма здравословни проблеми. Лекарският щаб на Левски вече изготвя специална за Михайлов. Бившият вратар на Ливърпул, Твенте, Верона, Мерсин и Омония (Никозия) от май месец е без отбор, след като разтрогна договора си с кипърския тим. През последните три седмици той се подготвя активно за игра, припомня \"Фокус\" .  Михайлов вече се започна с треньора на Левски Славиша Стоянович, след като преди два дни гледа контролата с Монтана на стадион „Георги Аспарухов\".", "date": "2018.11.19", "title": "Николай Михайлов подписва с \"Левски\" до дни"}
{"url": "https://www.faktor.bg/bg/articles/novini/balgariya/rusiya-ni-pokazva-sabyata-i-prastenat-na-kanas-yubigi-kubrat", "text": "По предложение на премиера Бойко Борисов сабята и пръстенът на канас юбиги Кубрат, както е истинската му титла, ще бъдат показани в България през следващата година. Това потвърди министърът на културата Боил Банов, който се срещна с директора на Ермитажа Михаил Пиотровски. Без много-много да набляга на точните названия.  \"Радвам се, че ще успеем да покажем меча на Хан Кубрат и неговия пръстен в България. Това ще стане по време на „Дните на Ермитажа“ в нашата страна, които подготвяме съвместно с най-големия руски музей през 2019 година. Уникалните предмети са част от Перешчепинското съкровище. Тази изключителна идея е на премиера Борисов и за мен ще е чест да я реализирам“. Това заяви министърът на културата Боил Банов след завръщането си от Санкт Петербург, където участва в VII Международен културен форум\", съобщиха от Министерството на културата. Само дено българите в тази епоха са имали саби, а не мечове.  \"С Михаил Пиотровски обсъдихме и възобновяване на отношенията с Ермитажа, да работим активно за обмен на изложби, специалисти, да правим съвместно мастъркласове“, допълни той. Съкровището от Малая Перешчепина е най-значимото българско съкровище и едно от двете извън съвременните български земи. Значението му се определя от факта, че то е доказано на Кубрат. Сабята е с дължина 94 см и датира от 30-те години на 7 век. Изработен е в Източната Римска империя и е подарък на Кубрат от император Ираклий. Съкровището съдържа и няколко пръстена-печати и други лични вещи. То е от погребението на Кубрат и е открито на 29 май 1912 г. в степта. България за втори път участва официално в Международния културен форум в Санкт Петербург. Тази година българската делегация беше водена от министъра на културата Боил Банов. Събитието на тема „Културата като стратегически потенциал на всяка страна“ беше открито от президента на Руската федерация Владимир Путин. Форумът си поставя амбициозната цел да съхранява и подкрепя културните инициативи на регионално, федерално и международно ниво и да стимулира културното сътрудничество. В рамките на форума министър Боил Банов проведе работни срещи с Михаил Швидкой, съветник на президента на Руската федерация по въпросите на културното сътрудничество, и със зам.-министъра на културата на Русия Алла Манилова. Той имаше и редица двустранни срещи с ръководители на други делегации.", "date": "2018.11.19", "title": "Русия ни показва сабята и пръстена на канас юбиги Кубрат"}
{"url": "https://www.faktor.bg/bg/articles/poslanik-andrea-vike-avstriya-e-na-vtoro-myasto-sred-chuzhdestrannite-investitori-v-balgariya", "text": "По покана на областния управител на Велико Търново проф. д-р Любомира Попова посланикът на Австрия у нас Андреа Вике откри Ден на Австрия в областната управа. \"Австрия е на второ място сред чуждестранните инвеститори в България, ние имаме много силни икономически връзки. Над 400 австрийски фирми са представени на българския пазар, основно в сферата на услугите. Повече от 100 компании имат и производствени мощности в България\", каза посланик Вике. Тя подчерта, че конкретно във Велико Търново австрийска компания е направила важни инвестиции в производство на дървесни плоскости. 15 хиляди българи живеят във Виена, а във висшите учебни заведения в Австрия се обучават между 5000 и 6000 български студенти, информира посланикът. \"Разбира се трябва да владеят немски език, но България е в ЕС и българските студенти плащат същите семестриални такси, както и австрийците, т.е. това не са много пари\", посочи дипломатът. Тя си спомни как преди 40 години, когато била дете, майка й пазарувала зеленчуци само от българските градинари във Виена. \"Отиваше при тях, защото зеленчуците им бяха най-добрите. Те обичаха работата си и плодовете от своя труд, винаги бяха усмихнати и отворени към клиентите. И сега е така\", каза Андреа Вике. Посланик Вике разговаря с учениците от ПГ по туризъм, които бяха приготвили кетъринг с австрийски сладкиши.", "date": "2018.11.19", "title": "Посланик Андреа Вике: Австрия е на второ място сред чуждестранните инвеститори в България"}
{"url": "https://www.faktor.bg/bg/articles/svetla-nestorova-obezshtetenieto-za-bolka-i-stradanie-narastva-kato-rakovo-obrazuvanie-izyazhda-ostanalite-obezshteteniya", "text": "Застрахователите не искат намаляване на обезщетенията по „Гражданска отговорност” след смърт на пътя, а настояват да се плаща това, което е изчислимо и което не дава възможност за злоупотреби. Това заяви пред бТВ председателят на Асоциацията на българските застрахователи Светла Несторова. „Не искаме лимитиране на обезщетенията по „Гражданска отговорност” като цяло. Искаме лимитиране на един много конкретен компонент по тях, който е нараснал като раково образувание, изял е останалите обезщетения по ГО и пречи да се дават справедливи обезщетения”, подчерта тя. Несторова визира неоценимия според нея компонент „болка и страдание”. По думите й в развитите страни от ЕС съдът дава даже по-големи обезщетения от тези у нас, но предимно на база на искове за конкретни имуществени щети – за загубени доходи, издръжка на децата и т.н. Такъв тип искове обаче у нас почти няма, посочи Несторова. По думите й средният размер на обезщетенията за болки и страдания е скочил с 50% за 5 години без икономическа логика. Тя даде и конкретни примери, в които адвокати прибират половината или даже почти всички спечелени пари. „Идеята е да се преместят от недоказуеми към доказуеми искове”, подчерта Несторова, като подчерта, че така адвокатите ще се наложи да вършат реална работа по проучване на нуждите на своите клиенти. Застраховането не плаща справедливост, кръвнина и възмездие, категорична беше тя.", "date": "2018.11.19", "title": "Светла Несторова: Обезщетението за „болка и страдание” нараства като раково образувание, изяжда останалите"}
{"url": "https://www.faktor.bg/bg/articles/dimitar-manolov", "text": "Протестите в страната са повече привидност, а не носят автентична гражданска енергия. Така коментира протестите в страната президентът на КТ „Подкрепа“ Димитър Манолов. Той аргументира позицията си с факта, че недоволството на протестиращите е формулирано с твърде широки искания. Като единствено автентични синдикалистът посочи протестите срещу Валери Симеонов, но изрази съмнението, че вицепремиерът е подал оставка заради протестите и предположи, че въпросът е бил вътрешнопартиен.  Лидерът на \"Подкрепа\" не за първи път посочва, че продължаваме да бъдем страната с най-ниските доходи и най-ниското качество на живот в ЕС - с най-ниски доходи и най-голямо неравенство, но за това не се говори, заяви Манолов и допълни, че паралел с протести във Франция не може да се прави. Това е нещо автентично. Казваш, че има проблем, и насочваш протестна енергия. „Не можем да живеем нормално“ е твърде общо оплакване, а при ниска заплата се протестира пред работодателя си, допълни Манолов и продължи: Тези неща се борят по този начин. Този протест няма адресат. Кой ще ви повиши заплатата, ако не конкретният работодател? Много по-лесно и автентично е да му затвориш фабриката. За протестите има всякакви хипотези - дори участие на външни сили или да са организирани от самите управляващи, за да имат повод да подадат оставка. „Автентичонст не се вижда“, завърши той. Димитър Манолов изтъкна, че ролята на синдикатите не е да сваля правителства, а да се бори за социални политики. Като пример той даде борбата на КТ „Подкрепа“ нощният труд да се заплаща повече.Ако синдикатите свалят правителство, ще угодят на неговите опоненти, но не и на тези, гласували за него, заяви още той. През следващата седмица КТ „Подкрепа“ организира протест срещу идеята на ЕС „да се закрие българската въглищна енергетика“. Това по думите му са 150 000 работни места и 47% от произведената енергия в страната. Утре имаме среща с Министерството на енергетиката и на околната среда, за да видим каква ще е позицията на България на предстоящата среща в Катовице, където ще се разискват тези неща, обясни лидерът на \"Подкрепа\".", "date": "2018.11.19", "title": "Димитър Манолов: В протестите няма автентична гражданска енергия, те са привидни"}
{"url": "https://www.faktor.bg/bg/articles/plashat-s-nekrolozi-advokatkata-na-desislava-ivancheva-i-bilyana-petrova", "text": "Вxoдовете пpeд дoмa и ĸaнтopaтa нa извecтния cтoличeн aдвoĸaт Иpeн Caвoвa ca ocъмнaли, oблeпeни c нeйни нeĸpoлoзи. Това съобщава правният сайт \"Де факто\", като подчертава, че вътре „c пpиcĸъpбиe“ ce cъoбщaвa зa \"ĸoнчинaтa\" й. Ирен Савова защитава в течащия в София процес за подкуп бившата зам.-кметица на \"Младост\" Биляна Петрова (самата Иванчева е клиент на фамилията Марковски, б.р.). Но клонът на кантората й в Прага представлява както Петрова, така и Десислава Иванчева пред Европейския съд по правата на човека в Страсбург. Иcтopиятa ce oĸaзвa oт тeзи, ĸoитo oбичaйнo cъздaдaт гpижи нa MBP зa мeceци нapeд, пише \"Де факто\".  Aдвoĸaт Caвoвa e  живa и здpaвa, c виcoĸ пpoфecиoнaлeн дyx. „Моята кончина е силно преувеличена - жива съм, здрава съм и продължавам напред“, казва адвокатката. Cред най-известните дела на адвокат Савова нaпocлeдъĸ освен казуса \"Младост\" сa пpoцecитe зa т.нap. Цapcĸи имoти, ĸoитo ĸaнтopaтa й пeчeли ĸaтo зaщитниĸ нa дъpжaвния интepec. Иpeн Caвoвa споделя, че нямa пpeдcтaвa ĸoй cтoи зaд злoвpeднaтa изявa и жeлae  ycпex нa „oпeчaлeнитe cи гpoбapи“, бeз дa им oбeщaвa вeдpo бъдeщe.", "date": "2018.11.19", "title": "Зловещо: Плашат с некролози адвокатката на Десислава Иванчева и Биляна Петрова"}
{"url": "https://www.faktor.bg/bg/articles/ministar-valchev-posavetva-detsata-kam-koi-spetsialnosti-da-se-orientirat-vav-vuz-ovete", "text": "Високите заплати и най-голям ръст на доходите се очертава в бъдеще да получават най-вече математици, техници и инженери, стана ясно от прогнозата на МОН. Затова е добре децата да се ориентират към такива професионални паралелки и в бъдеще - такива специалности във ВУЗ. Това сочат данните на пазара на труда, стана ясно от думите на просветния министър Красимир Вълчев пред медиите на конференцията \"Ценности и образование\" във Военния клуб. Догодина преструктурираме приема в дуалното образование, каза той и обясни, че ще се преминава от несвързани с математиката и техниката специалности към технически такива. Нашата цел е да мотивираме повече деца да се включат в тези инженерно-технически специалности и след това във висшето образование, там ще бъде най-големият очакван недостиг на пазара на труда, каза Вълчев. Той гарантира, че дуалната форма ще се разширява. с пари от държавния бюджет и по ОП \"Наука и образование за интелигентен растеж\". Ежегодно се увеличават ученици, паралелки и работодатели.  Милион и половина са отделените стипендии за дуално образование, като се предвижда сумата да се увеличава, но учениците към момента не са толкова много, призна просветният министър", "date": "2018.11.19", "title": "Министър Вълчев посъветва децата към кои специалности да се ориентират във ВУЗ-овете"}
{"url": "https://www.faktor.bg/bg/articles/obshtestvo/ulitsata/katastrofa-e-stanala-na-letishte-sofiya-nyama-postradali", "text": "Катастрофа е станала на територията на летище \"София\", съобщиха очевидци. Кола, която обслужва дирекция \"Сигурност\" на аеропорта, се е ударила с автомобил на фирма за кетъринг в събота. От летището потвърдиха за инцидента, но поясниха, че катастрофата е станала в периферна част на аеропорта и по никакъв начин не е попречила на оперативната работа. \"Имаме регистриран такъв инцидент. А по случая се води вътрешно разследване. Няма пострадали, а само са нанесени материални щети по колите. По никакъв начин не е засегната оперативната работа на летището\", обясниха от столичния аеропорт, пише \"Дир.бг\". Инцидентът е станал пред хангари в периферията на летището, където рядко попадат самолети.", "date": "2018.11.19", "title": "Катастрофа е станала на Летище София, няма пострадали"}
{"url": "https://www.faktor.bg/bg/articles/borisov-1-13", "text": "Министър-председателят Бойко Борисов и министърът на търговията на Турция Рухсар Пекджан обсъдиха възможностите за разширяването на сътрудничеството в двустранните търговски отношения. Фокус по време на срещата беше развитието и активизирането на търговско-икономическото партньорство между България и Турция. В разговора беше подчертано задълбочаването на отношенията в различни сектори като двустранната търговия, инвестициите и строителството. Министър-председателят Бойко Борисов и турският министър Рухсар Пекджан отчетоха добрата работа по време на съвместните бизнес форуми между България и Турция, както и успешната дейност на Българо-турската междуправителствена комисия за икономическо сътрудничество. През 2017 г. износът за Турция е в размер на 2,077 млрд. евро, с което се отчита 7.8 % дял от общия износ и ръст от 10 %. Вносът от Турция е в размер на 1,906 млрд. евро, което е 6.3 % от общия внос и ръст от 17.3 %. Двустранният стокообмен за периода е в размер на 3,984 млрд. евро. Турция заема 4-то място в българския износ след Германия, Италия и Румъния и 5-то място във вноса след Германия, Русия, Италия и Румъния. През 2017 г. турските инвестиции в България са в размер на 81.1 млн. евро. Интересът на турските фирми в България е насочен към проекти, свързани с изграждане на транспортната и енергийна инфраструктура на страната ни, а също и към строителството на жилищни, търговски и офис сгради, както и към банковия сектор. Хранително-вкусовата, химическата и текстилната промишленост също предлагат широко поле за инвестиции. Съществува потенциал за навлизането на още производители на автомобилни части - сектор, в който Турция има сериозни традиции и дял в световното производство. През 2017 г. България е посетена от 636 046 турски граждани, с което се отчита ръст от 12.5 % и Турция заема 4-то място след Гърция, Румъния и Германия по брой туристи.", "date": "2018.11.19", "title": "Борисов обсъди с Рухсар Пекджан разширяването на търговските ни отношения с Турция"}
{"url": "https://www.faktor.bg/bg/articles/slovakiya-kasa-s-ruskoto-vliyanie-kupuva-16-samoleta-f-16", "text": "Членът на НАТО Словакия е на път да закупи 14 бойци самолети F-16V, за да замени руските МиГ-29 в усилията си да се откъснае от Русия, съобщава служител на Словашкото министерство на отбраната, посочва defensenews.com. В интервю по време на форума за международна сигурност \"Халифакс\" държавният секретар на МО Роберт Андрежак казва по повод на връзките си с  за руската отбранителна индустрия: \"Ние прекъсваме нашите връзки с Русия колкото може по-бързо“. \"Най-важната връзка с Русия все още е МиГ-29, които  все още се произведат в Русия. Това, което правим с решението си да закупим F-16, е желанието си да скъсаме с Русия\", изтъква  Ондрежчак. \"Има и още няколко по-малки системи.\" Във връзка с тези нейни усилия Словакия също очаква да получи още пет хеликоптера Sikorsky UH-60M Black Hawk, с което по план те ще станат общо девет. (Дългосрочните планове изискват най-малко 18 хеликоптера, които да заместят Mi-17, които също са произведени в Русия). Официалните лица от Словакия разбират, че закупуването на американски военни самолети укрепва стратегическите им отношения, но Ондрежчак подчерта, че по случай годишнината от революция през 1989 г., тяхното партньорството се основава на вяра в либерално-демократичните ценности. \"Искаме да видим Америка като лидер в свободния свят, каквато беше в продължение на 70 години. \"Чухме много неща тук, в Халифакс за международния ред, основан на ценностите, който при нас да бъде реалност.\" Още преди срещата в Халифакс лидерите на Словакия и Чешката република обявиха през септември, че двете страни ще си сътрудничат при съвместното закупуване на оръжия и военно оборудване. И двете страни взеха решение да увеличат своите бюджети за отбрана след руската военна намеса в източната част от Украйна и присъединяването на Кримския полуостров през 2014 година.", "date": "2018.11.19", "title": "Словакия къса с руското влияние – купува 16 самолета F-16"}
{"url": "https://www.faktor.bg/bg/articles/novini/svyat/finlandskoto-vanshno-ministerstvo-privika-ruskiya-poslanik-zaradi-zaplaha-po-vreme-na-natovsko-uchenie", "text": "Посланикът на Руската федерация във Финландия Павел Кузнецов е привикан в Министерството на външните работи в Хелзинки заради скандала с нарушения в работата на системите за спътникова навигация и заплахи за сигурността на въздухоплавателните съдове, предава РИА Новости. В периода 16 октомври - 7 ноември бяха регистрирани редица проблеми в различни системи. В този период се провеждаха военните учения на НАТО \"Единен тризъбец\", припомня агенцията. Министър-председателят на скандинавската страна Юха Сипиля допусна, че в инцидентите може да има пръст Русия и призова за разследването им. „Съобщението на МВнР бе предадено на посланика на Русия днес. Очакваме от Русия отговорно поведение и по-нататъшна информация по този въпрос“, се казва в изявлението от външнополитическото ведомство в Хелзинки.", "date": "2018.11.19", "title": "Финландското външно министерство привика руския посланик заради заплаха по време на натовско учение"}
{"url": "https://www.faktor.bg/bg/articles/bsp-izlaga-vapreki-ostavkata-na-simeonov-levite-deputati-prodalzhavat-da-sabotirat-parlamenta", "text": "„На извънредно заседание на Изпълнителното бюро и на ръководството на парламентарната група взехме решение. Правителството не работи в областта на здравеопазването, икономиката и образованието. Ние виждаме спирането на правителството с оставка на целия кабинет и отиване към предсрочни избори“. Това заяви на извънреден брифинг на „Позитано“ 20 лидерът на БСП Корнелия Нинова. Според нея всякакви варианти за спасяване на мандата са невъзможни и са пагубни за държавата.  Припомняме ви, че само преди 6 дни самата Нинова каза \"няма да се регистрираме, докато Валери Симеонов не подаде оставка\". Оттеглянето на вицепремиера е факт, но от \"столетницата\" очевидно имат кратка памет или страдат от амнезия и са забравили какво самите те казаха преди седмица.  „Ще се регистрираме, ако се обсъждат отмяна на данъка за старите коли, таксите за дрехи втора употреба, 6400 лв. за 2-3 дете, семейно подоходно облагане, намаляване на заплатите на политиците, преизчисляване на пенсиите\", коментира Нинова. По думите ѝ Румен Радев е най-принципният политик, който спазвал предизборните си обещания.", "date": "2018.11.19", "title": "От БСП не удържаха на думата си: Въпреки оставката на Симеонов, левите депутати ще продължат да саботират парламента"}
{"url": "https://www.faktor.bg/bg/articles/georgi-bliznashki-prezidentski-rezhim-e-gluha-ulitsa-za-balgariya", "text": "Исканията на протестиращите са легитимни във висока степен. България се различава по своите стандарти и начин на живот в равнение със значителна част от Европейския континент. Степента на социално неравенство е висока, така че винаги съществуват взривоопасни елементи в обществото. Това каза пред БНР професор Георги Близнашки - юрист и служебен министър-председател (6 август - 7 ноември 2014 г.) по повод насрочените в различни градове на страната протести срещу ниския стандарт на живот, повишените цени на горивата и тези за смяна на системата. Големият въпрос е дали протестите ще бъдат фокусирани в правилна посока, коментира той предупреди, че трябва да се разбере какво се има предвид под призивите за смяна на системата. „Ако става дума за президентски режим и прочее, това - неведнъж съм казал досега, е глуха улица за България. България е европейска страна, а такива режими нямат място в обединена Европа\", заяви бившият служебен премиер. Той не се ангажира с позиция дали протестите имат енергията да съборят правителството или от тях да се роди нов политически проект. „Прави впечатление, че това е един странен протест срещу всички политически партии. Навсякъде по света, когато хората протестират, обикновено се качва рейтингът на опозицията, която се готви да замени управляващите, а у нас това не се получава и това е много интересно явление. Очевидно, че нещо в българската левица не е наред“, посочи още проф. Близнашки. Според него протестите са начин на съществуване на едно демократично общество, но предупреди, че „нещата избиват в една анархистична посока, която не може да не притеснява всички по-сериозни наблюдатели“.  “Управляващата коалиция трещи по шевовете и това се вижда от всички“, убеден е ученият, според когото „не може да има проблеми в малката коалиция – съставна част от голямата – и цялото да не понася последици“  Управляващите много по-отрано са можели да предвидят сътресенията, смята Близнашки, който направи аналогия между трусове в „Обединени патриоти“ и трусове в Реформаторския блок при предишното управление на Борисов. „Част от тази хитрост, която прилага Борисов, е да прехвърля най-тежките сектори на коалиционните партньори и след това, когато се стигне до провал, той да вдигна рамене и да казва: „Ние държим здраво положението, ама те се провалят“. Спомнете си, че възложиха образованието и здравеопазването на Реформаторския блок в предходния мандат и там хаосът беше пълен. Нещо подобно се наблюдава и понастоящем“, обясни проф. Близнашки. П думите му, управляващата коалиция „ще преживее тази драма от есента на 2018г., но проблемите пред страната са много сериозни и това не може да не ни тревожи. \"Трябва да се търсят други решения по много въпроси, ако искаме да имаме догонващо развитие. ГЕРБ имат навик да реагират на ситуацията каквато е, но проблемът е, че трябва да се търсят дългосрочни решения\", каза той. Според Близнашки, БСП е направила „голяма грешка“ с издигането за лидер на Корнелия Нинова: „Тя винаги е била на десния фланг в редиците на социалистическата партия. Трудно е хора с такива биография - участници в приватизация и прочие, да се превърнат в знаменосци на една морална кауза, която да доведе до дълбоки промени в нашето общество“.", "date": "2018.11.19", "title": "Георги Близнашки: Президентският режим е \"глуха улица\" за България"}
{"url": "https://www.faktor.bg/bg/articles/valeri-simeonov-1-16", "text": "Валери Симеонов все още не е решил дали ще връща в парламента и дали партията му НФСБ ще има друг вицепремиер, след като той подаде оставката си в петък. Симеонов каза пред \"Дневник\", че всички тези въпрос ще бъдат обсъдени на коалиционен съвет на \"Обединени патриоти\", който трябва да се проведе във вторник. Той се пошегува, че първо трябва да излезе от дълбоката депресия, в която е попаднал след подаването на оставката си. Както и че ще бъдат обсъдени и \"някои творчески предложения. В събота председателят на \"Атака\" Волен Сидеров, който е и съпредседател на \"Обединени патриоти\", поиска лидерът на ВМРО Красимир Каракачанов да подаде оставката си от поста вицепремиер и министър на отбраната. Каракачанов нарече искането на Сидеров \"творческо предложение\". Ако Валери Симеонов реши да се върне като депутат в в групата на \"Обединени патриоти\", това ще предизвика разместване на силите в малкия коалиционен партньор. Симеонов влезе в парламента като депутат от 23 МИР София и връщането му в парламента означава, че Миглена Александрова от \"Атака\" ще напусне Народното събрание. Така народните представители от \"Атака\" ще намалеят на 7, тези на НФСБ ще се увеличат на 9, а ВМРО ще си запази 11 депутати. Парламентарната група на \"патриотите\" е от 27 души. Председател на групата е Волен Сидеров, но на практика заседания на групата не се провеждат. Валери Симеонов подаде оставката си след 26 дни от началото на протестите на майки с деца с увреждания и хората, които ги подкрепят. Те поставиха ултиматум за оставката му, след като ги нарече \"кресливи жени с уж болни деца\" ден след като парламентарната опозиция заплаши да бойкотира работата на Народното събрание, докато той не си тръгне. Протестите продължиха, въпреки че под политически натиск Симеонов половинчато се извини. Ситуацията ескалира, след като и БСП, и ДПС обявиха, че няма да се регистрират за кворум, докато вицепремиерът е на поста си. Така в продължение на десетина дни кворумът в парламента буквално \"висеше на косъм\", а на няколко пъти заседания не се проведоха. Представители на ГЕРБ и самият премиер Бойко Борисов твърдяха, че Симеонов не може да бъде отстранен, защото е лидер на политическа сила, част от управляващата коалиция (Национален фронт за спасение за България) и това би срутило конструкцията на управляващата коалиция.", "date": "2018.11.19", "title": "Симеонов: На коалиционен съвет ще се реши оставам ли депутат, ще има ли вицепремиер на НФСБ"}
{"url": "https://www.faktor.bg/bg/articles/es-drapna-povodite-na-rumaniya-tvarde-kasno-stranata-veche-e-v-ratsete-na-kleptokratsiyata", "text": "Антиевропейският курс на правителството в Букурещ причини \"катастрофа на демокрацията\" в страната. И сега по най-бързия начин мястото на катастрофата трябва да бъде почистено, пише в коментара си за \"Дойче веле\" Роберт Шварц.  Румънският президент Клаус Йоханис е прав да вижда в действията на сегашното социаллиберално правителство \"катастрофа за демокрацията\" в страната. Той обяви това веднага след публикуването на опустошителния доклад на ЕС за напредъка на Румъния. Европейската комисия и Европейският парламент вдигнаха на румънското правителство червен картон заради непрекъснатите атаки срещу независимостта на съдебната система. За румънските тъй наречени социалдемократи (СДП) и техния псевдолиберален младши партньор от Алианса на либералите и демократите (АЛДЕ) докладът е звучен шамар. А за консервативно-либералния президент Йоханис той е отлична възможност да разбере, че има пълната подкрепа на ЕС, за да се справи с последствията от тази катастрофа. Освен това президентът получи и последното доказателство за това, че направи огромна грешка да назначи Виорика Дънчила за министър-председател по настояване на осъдения в миналото лидер на социалдемократите Ливиу Драгня. Малко предистория: дори преди изборната победа на социалдемократите в края на 2016 г. беше ясно, че Драгня не може да оглави правителството, тъй като имаше условна присъда за манипулиране на изборни резултати. Затова той спешно се нуждаеше от лоялен заместник. Първата му номинация в лицето на негова предана съпартийка беше отхвърлена от президента Йоханис поради съображения за националната сигурност. След това за по половин година управляваха други двама министър-председатели, които бяха одобрени от президента Йоханис, но които много бързо загубиха подкрепата на Драгня, след като отказа да играят по свирката му, когато той беше решил да преструктуриране съдебната система, да сложи край на борбата с корупцията и да изпразни от съдържание върховенството на закона. Виорика Дънчила беше четвъртият избор на Драгня и тя имаше нелоши шансове да се окаже идеалната правителствена ръководителка, която ще осъществи плановете на господаря си. И тя направи всичко възможно, за да предпази от съдебно преследване него и други депутати от управляващата коалиция, които са уличени в корупция. Но малко преди те да успеят, ЕС им дръпна поводите.  Но Драгня е решен да отвърне на удара, използвайки старата комунистическа, националпопулистка реторика от времето на Чаушеску: един враждебно настроен към Румъния Запад се меси във вътрешните работи на страната и систематично я напада, воден за носа от големите страни в ЕС и от интересите на съмнителни международни кръгове, в т.ч. Джордж Сорос. Който критикува Драгня и неговите последователи напада и страната. Защото те, корумпираните или заподозрените в корупция политици, са държавата! Разчитащо на все още комфортното си мнозинство в парламента, румънското правителство унищожава крехкия скелет на румънската демокрация със своята националистическо-популистка и антиевропейска реторика и с агресивните си атаки срещу съдебната система и свободата на медиите. Журналисти, опозиционни политици, и най-вече храброто гражданско общество предупреждават за опасността в Румъния. ЕС, който е твърде зает със себе си, с Полша и с Унгария, разбра твърде късно: Румъния вече е в ръцете на клептокрацията, която все повече отдалечава страната от ЕС. По ирония на съдбата това е държавата, която през първата половина на 2019 ще бъде ротационен председател на ЕС.  Защитните клаузи, които някога бяха включени в договора за присъединяването на Румъния, очевидно вече не действат като заплаха: преструктурирането на държавата отдавна е започнало. Президентът Йоханис и ЕС не успяха навреме да почистят \"мястото на катастрофата\". И сега те нямат друг избор, освен да премахнат причинените от нея щети - в тясно сътрудничество с всички проевропейски сили в страната. Ясните думи трябва незабавно да бъдат превърнати в дела. Но все още няма изгледи това да се случва. Съществува реална опасност в Румъния тази катастрофа да се превърне в бедствие с опустошителни, дългосрочни последици за страната.", "date": "2018.11.19", "title": "ЕС дръпна поводите на Румъния твърде късно, страната вече е в ръцете на клептокрацията"}
{"url": "https://www.faktor.bg/bg/articles/karayancheva-vse-poveche-investitori-vizhdat-balgariya-kato-atraktivna-biznes-destinatsiya", "text": "Споразуменията за икономическо и стратегическо партньорство на Япония с ЕС ще дадат тласък и на двустранните отношения между България и Япония. В България има добра и прозрачна бизнес среда. Все повече инвеститори започват да виждат страната ни като атрактивна бизнес дестинация и силно се надявам японските фирми и предприемачи също да изберат България за разширяването на своя бизнес. С тези думи председателят на Народното събрание Цвета Караянчева се обърна към председателя на Камарата на представителите (Долната камара) на парламента на Япония Тадамори Ошима по време на тяхната среща. Българската парламентарна делегация е на официално посещение в Япония по покана на председателя на Камарата на съветниците Чуичи Дате. В състава на делегацията са заместник-председателят на Групата за приятелство България – Япония Ихсан Халил, членовете на групата Димитър Данчев, Николай Александров и Пламен Христов, както и заместник-министърът на външните работи Георг Георгиев, съобщиха от пресцентъра на Народното събрание. В рамките на разговора Цвета Караянчева увери своя колега Тадамори Ошима, че българският парламент в най-скоро време ще ратифицира Споразумението за стратегическо партньорство, допринасяйки за по-бързото му влизане в сила. Като перспективни области за сътрудничество бяха посочени автомобилостроенето, информационните технологии, енергетиката, електрониката, иновациите, фармацията, както и сферата на научноизследователската дейност. Председателят на Народното събрание отбеляза, че страната ни насърчава износа за Япония на традиционни български храни, напитки и продукти – вина, сирене, етерични масла, мед, здравословни и фармацевтични продукти. Цвета Караянчева оцени високо приноса на Групата за приятелство с България в Долната камара на японския парламент за укрепването на връзките с България. Председателят на парламента благодари за ангажираността на дългогодишния председател на групата министър Тошимицу Мотеги. Посочено бе, че посещението в България през януари 2018 г. на министър-председателя Шиндзо Абе и на заместник министър-председателя Томислав Дончев в Япония през февруари 2018 г. са допринесли за укрепването на доверието между двете страни и за засилването на търговско-икономическите отношения. „Тези визити дадоха нов силен импулс на двустранното ни партньорство, от който ние сме длъжни да се възползваме в работата ни по проекти от взаимен интерес“, подчерта Караянчева. Председателят на Народното събрание и колегата й Тадамори Ошима изразиха увереност, че и през 2019 г. ще продължи активният политически диалог.", "date": "2018.11.19", "title": "Караянчева: Все повече инвеститори виждат България като атрактивна бизнес дестинация"}
{"url": "https://www.faktor.bg/bg/articles/novini/balgariya/anton-todorov-vodach-na-protestite-v-yambol-e-saprugat-na-lidera-na-bsp-v-grad", "text": "В Ямбол един от организаторите на протестите за „смяна на системата” и т.н. се оказа Любо Георгиев - съпруг на лидера на БСП в града Катя Георгиева. Това разкрива политологът Антон Тодоров. Според него Катя Георгиева е член на НС на БСП и на групата съветници на БСП в Ямбол. Тя е много близка до Корнелия Нинова, а в Ямбол твърдят, че вече й е обещано да бъде издигната за кмет на града на предстоящите догодина избори.  Съпругът й Любо Георгиев през последните дни се изживява като един от инициаторите на протестите – снима се загърнат с българското знаме, с мегафон в ръка ръководи недоволните, дава интервюта за народните настроения. И при цялата тази картина от БСП непрекъснато лицемерничат и твърдят, че нямат нищо общо с протестите, след като почти в цялата страна близки до тях подставени лица се използват като маши за иницииране на бунтове, казва още Тодоров. Лидерът на ямболските социалисти пред микрофона, а зад нея Корнелия Нинова", "date": "2018.11.19", "title": "Антон Тодоров: Водач на протестите в Ямбол е съпругът на лидера на БСП в града"}
{"url": "https://www.faktor.bg/bg/articles/goldman-sachs-ochakva-se-soliden-spad-na-dolara-prez-2019-a", "text": "Инвестиционната банка Goldman Sachs заяви днес, че очаква значителна обезценка на долара през следващата година, тъй като прогнозираното забавяне на икономическия растеж на САЩ ще бъде в по-голяма степен в съответствие с глобалните показатели, съобщава money.bg. Експертите на Goldman Sachs, цитирани от Ройтерс, също така посочват, че са преразгледали досегашните си негативни прогнози и вече залагат на тяхното поскъпване през 2019 година за: японската йена и латиноамериканските валути, шведската крона, канадския, австралийския и новозеландския долари и израелския шекел. \"Виждаме известни промени в глобалния икономически контекст, които в cъчeтaниe c някoлкo нeгaтивни cpeднocpoчни фaктopa нaтeжaвaт вeзнaтa в пocoкa нa пoнижaвaщ , oткoлкoтo нa пoкaчвaщ ce тpeнд в кypca нa дoлapa дoгoдинa.\" Toвa пишe Gоldmаn Ѕасhѕ в дoклaдa cи зa мaкpoикoнoмичecкитe пpoгнoзи зa 2019 гoдинa. Слабост за американската валута през 2019 година очакват и други анализатори. Те се аргументират с т.нар. \"двоен дефицит\" (търговски и дефицита по текущата сметка), както и вероятността през следващата година Федералният резерв да достигне тавана на своя цикъл на повишение на лихвените ставки.", "date": "2018.11.19", "title": "Goldman Sachs: Очаква се солиден спад на долара през 2019-а"}
{"url": "https://www.faktor.bg/bg/articles/borisov-vazlozhi-proverka-na-izdadenite-balgarski-pasporti-na-chuzhdensi-s-5-g-nazad", "text": "Министър-председателят Бойко Борисов е възложил на Министерството на вътрешните работи и на Държавна агенция „Национална сигурност“ да направят проверка на издадените български документи за самоличност на чужди граждани за последните пет години. Премиерът изисква резултатите от проверката да са налице във възможно най-кратък срок, съобщават от правителствената пресслужба.  Държавната агенция за българите в чужбина е обект на разследване за корупция при издаването на документи за български произход на чужденци. Председателят на Агенцията Петър Харалампиев и главният й секретар Красимир Томов са в ареста, като според съда на този етап са събрани достатъчно данни, че двамата са получавали пари във връзка с издаваните от ДАБЧ документи за доказване на български произход. Според специализираната прокуратурата престъпната схема за издаване на удостоверения за български произход на граждани на Македония, Украйна и Молдова, които не са имали право на това, срещу между 5 000 и 8 000 евро е започнала да действа месец след назначаването на Харалампиев начело на Агенцията.  Шефът и главният секретар на Агенцията са обвинени за ОПГ и осем случая, в които са взели пари, за толкова засега имало доказателства. Обвиненията към Петър Харалампиев са за подкуп от 5000 евро и пет случая, в които е получил по 350 евро, за да въздейства на свои подчинени, за да задвижат документи за българско гражданство.  Главният секретар е обвинен, че два пъти e повлиял на свой подчинен, за да вземе такова решение, от което е получил суми от 800 и 1500 евро.  Групата се ръководела от Петър Харалампиев.", "date": "2018.11.19", "title": "Борисов възложи проверка на издадените български паспорти на чужденци за последните 5 години"}
{"url": "https://www.faktor.bg/bg/articles/registrirame-se-v-byuro-po-truda-bez-dokumenti-za-stazh", "text": "При регистрация в Бюрото по труда търсещите работа да не представят документи, удостоверяващи общ и/или служебен стаж, и/или осигурителен стаж. Това е заложено в проект на Постановление за промяна на Правилника за прилагане на Закона за насърчаване на заетостта (ППЗНЗ), съобщава БТА. Целта на предложената промяна е да се облекчи административната процедура при регистрация на търсещите работа. При необходимост информация за стаж може да се получава въз основа на сключеното споразумение между Агенцията по заетостта и Националния осигурителен институт, или чрез проверка в регистрите на НОИ. Срокът за обществено обсъждане на проектопромените е до 16 декември.", "date": "2018.11.19", "title": "Регистрираме се в Бюрото по труда без документи за стаж"}
{"url": "https://www.faktor.bg/bg/articles/antoaneta-hristova-rumen-radev-dava-nadezhdi-i-otteglya-nadezhdi", "text": "Цялата ситуация с протестите е експеримент, изчаква се да се види докъде може да се стигне. Много лица чакат, но нито едно не е алтернатива, заяви проф. Антоанета Христова в публицистичното предаване “Плюс - минус” по Нова тв. По думите й, президентът Румен Радев отправя много объркани  противополжни послания, поради което може да се каже, че \"дава надежди и оттегля надежди\". Вчера шефът на кабинета му съвсем обърка посланието. Президентът заема двойствена позиция - подкрепя протестите, които искат оставка на правителството, а се обявява срещу предсрочни иззбори, смята още политолитическият психолог. Тя коментира и оставката на вицепремиера Валери Симеонов. \"Всички очакваха оставката на Валери Симеонов и даже според някои тя е закъсняла. Тази оставка отпуши една тапа, която създаваше много напрежение в обществото. Виждаме типично бягане в състезание за европейските избори\", посочи проф. Христова. Според политическия анализатор Георги Киряков още в началото на мандата  Валери Симеонов е започнал с непремерени действия и изказвания. Според политолога Петър Чолаков пък в момента се водят пазарлъци кой да заеме позицията на подалия оставка Валери Симеонов. \"Протестите обаче продължават, а БСП продължават да играят с кворума\", каза той.", "date": "2018.11.19", "title": "Антоанета Христова за обърканите послания на президента: Румен Радев дава надежди и оттегля надежди"}
{"url": "https://www.faktor.bg/bg/articles/prokuraturata-poiskala-zabranaza-ivancheva-i-zamestnichkata-y-da-napuskat-stranata", "text": "Прокуратурата е поискала от Специализирания наказателен съд да забрани на намиращите се в ареста Дecиcлaвa Ивaнчeвa и Билянa Πeтpoвa да напускат страната. Искането на спецобвинението ще се гледа от съдия Иво Хинов утре, казаха за БНР от защитата на отстранената като кмет на \"Младост\" Иванчева и бившата ѝ заместничка Петрова. В петък магистратът промени мерките им неотклонение – от \"задържане под стража\" на \"домашен арест\", но прокуратурата светкавично протестира определението и Апелативният съд спря изпълнението му. Юристи коментираха, че е прецедент да се иска ограничителна мярка, каквато е зaбpaнaта зa нaпycĸaнe нa cтpaнaтa, при положение че Иванчева и Петрова продължават да са в ареста.", "date": "2018.11.19", "title": "Прокуратурата поискала забрана за Иванчева и заместничката й  да напускат страната"}
{"url": "https://www.faktor.bg/bg/articles/novini/balgariya/tsveta-karayancheva", "text": "\"Япония е ключов фактор в регионалната и международната политика. Тя е третата икономика в света и на едно от челните места по технологични постижения и иновации. Стратегическото партньорство между ЕС и Япония и интересите на България за привличане на инвестиции и технологично развитие са причината за приоритетното място на българо-японските отношения във външната ни политика\".  Това заяви председателят на Народното събрание Цвета Караянчева на аудиенцията си при Негово Величество император Акихито. Българска делегация, водена от председателя на парламента, е на официално посещение в Токио, съобщиха от пресцентъра на парламента. Цвета Караянчева подчерта, че 2019 г. ще е важна за двустранните отношения между България и Япония, защото ще бъдат чествани две годишнини – 110 г. от началото на контактите между двете страни и 80 г. от установяване на дипломатическите отношения.  „Те ще бъдат отбелязани с богата културна програма и размяна на визити на високо равнище, което ще допринесе за по-нататъшното опознаване и сближаване на двата народа и ще даде импулс на двустранния обмен във всички области от взаимен интерес“, допълни председателят на Народното събрание. „Българският народ традиционно храни дълбоки чувства на симпатия и уважение към японския народ за неговото трудолюбие, толерантност и богата духовна култура. Япония е изключително популярна в България със своята уникална култура, принос в световната цивилизация и икономически и технологични постижения“, подчерта Цвета Караянчева. Тя благодари за оказаното топло гостоприемство и внимание, което по думите й възприемаме като израз на уважение и на приятелски чувства към България. Председателят на парламента оцени високо приноса за задълбочаването на разбирателството между двете страни на посещенията в България на Техни императорски Величества император Акихито и императрица Мичико в качеството им на престолонаследник и съпруга през 1979 г., и на членове на императорското семейство. „Бихме приветствали визити в България на членове на императорското семейство, особено в светлината на предстоящите значими годишнини през 2019 г.“, посочи Цвета Караянчева. По думите й ключов фактор за укрепване на приятелството и взаимното опознаване на местните култури, обичаи и традиции е богатият културен и академичен диалог.  Караянчева изрази задоволство и от активизирането на сътрудничеството в областта на науката и технологиите и благодари за отпусканите японски държавни стипендии за обучение на наши студенти и специализанти. По време на разговора бяха отбелязани активните връзки между български и японски общини, често обединени от символа на розата (Казанлък с Фукуяма, Пловдив с Окаяма и др.). „С интерес следим взаимодействието между двете ни страни по линия на японската инициатива за градове-домакини (host town initiative) за провеждане на подготвителни лагери за Летните олимпийски игри през 2020 г.“, посочи председателят на парламента. В състава на българската делегация са заместник-председателят на Групата за приятелство България – Япония Ихсан Халил, членовете на групата Димитър Данчев, Николай Александров и Пламен Христов, както и заместник-министърът на външните работи Георг Георгиев.", "date": "2018.11.19", "title": "Караянчева покани членове на японското императорско семейство в България"}
{"url": "https://www.faktor.bg/bg/articles/dzhambazki-mareshki-dokazva-teoriyata-za-evolyutsiyata-na-darvin-volya-patriotite-sa-vredni-za-upravlenieto", "text": "Сблъсък в ефира на Нова ТВ между евродепутата Ангел Джамбазки и лидерът на „Воля“ Веселин Марешки, който се отказа от депутатския си имунитет. Така наречените патриоти са вредни за България. Те не дават възможност истинските патриоти да свършат патриотичните задачи, заяви Марешки, атакувайки директно гостът в студиото Ангел Джамбазки.  Валери Симеонов накрая разбра, че е вреден и си подаде оставка. Единствените, които не разбират че са вредни и трябва да си ходят, са Каракачанов и Джамбазки. Чувството за самосъхранение на Волен Сидеров, явно, че той е най-нормалният в тази коалиция, ,му подсказва правилния ход – че те трябва максимално бързо да излязат от управлението, за да се самосъхранят, продължи с критиката си партийният лидер и продължи.  Падането на Симеонов, и това на Каракачанов, защото и то е неизбежно - това е малката победа. Тези двама трябва да бъдат изхвърлени не само от управлението, а от политиката. Тези двамата трябва да останат в историята, в която ще бъдат запомнени само с лоши неща – продаването на българско гражданство, циничното отношение към майките на децата с увреждания, коментира нахъсан лидерът на \"Воля\".  Ангел Джамбазки се опита да репликира Марешки, като го попита дали продължава да твърди, че има един вицепремиер, която е спал с прокурор. Очевидно неподготвен за тази въпрос, след като му бе зададен няколко пъти от водещия и госта му, лидерът на „Воля“ шикалкавейки обясни, че не той твърди това, а бил го прочел някъде.  Дали е спал един от вицепремиерите с прокурор, аз не съм казвал такова нещо, а че съм го прочел някъде. Аз не знам с кого си ляга и става Каракачанов, но за това говорят някои негови колеги. След като изслуша тирадата на лидера на „Воля,“ евродепутатът контрира лаконично: Марешки доказва теорията на Дарвин – как върви еволюцията при човека. Лидерът на \"Воля\" заяви, че ще подкрепя правителство, което има желание да  подобри конкуренцията в сектора на горивата: \"Единственият човек, който може да се справи с картел в горивата – това съм аз. Ние бихме подкрепили правителство, което има желание да се справи с този проблем. Ние знаем как може да се справим с този проблем. Имаме волята, имаме силата, морала и патриотизма, ако щете\".", "date": "2018.11.19", "title": "Джамбазки: Марешки доказва теорията за еволюцията на Дарвин, \"Воля\"- патриотите са вредни за управлението"}
{"url": "https://www.faktor.bg/bg/articles/novini/svyat/sataninski-hram-sadi-svetovna-filmova-kompaniya", "text": "Сатанински храм в Ню Йорк съди компанията “Нетфликс”, защото откраднали дизайна на статуя на Бафомет от тях. Ако спечелят делото, компанията ще трябва да заплати 50 млн. долара. Според религиозната организация в една от сериите на предаването “Смразяващите приключения на Сабрина” (римейк на “Сабрина малката вещица”) главната героиня посещава училище за вещици и магове, където учениците се кланят на Сатаната. Именно там в много от сцените може да бъде видяна статуята на Бафомет. Бафомет е събирателен образ на астрадел идол, божество, което рицарите Тамплиери са обвинени, че почитат. Последователите му считат, че съдържа в себе си мъдрост и познание на висше ниво. Свързва се и с почитането на Сатаната. От Сатанинския храм поясняват, че претенциите им не са за използването на образа на Бафомет по принцип, а по-скоро конкретният начин, по който е представено божеството. Според тях той бил директно копиран от тяхна оригинална статуя. Все още няма официален коментар от “Нетфликс”.", "date": "2018.11.19", "title": "Сатанински храм съди световна филмова компания"}
{"url": "https://www.faktor.bg/bg/articles/sled-byagstvoto-na-gruevski-vs-makedoniya-predlagat-da-se-pribirat-lichnite-karti-na-obvinyaemite", "text": "След бягството на бившия премиер Никола Груевски от Македония, използвайки единствено личната си карта, македонските власти ще търси начин на обвиняемите да бъде отнеман и този документ за самоличност като мярка за сигурност, съобщава електронното издание на скопския вестник „Независен“. Премиерът на югозападната ни съседка Зоран Заев заяви, че съдебната система работи и търси начини как да се реши този въпрос, с оглед на това, че личната карта е единственият документ за самоличност на обвиняемите на свобода, т.е. на онези, които не са в ареста. „Съдът вече не може да отнема само паспорт, трябва да взима и лична карта, защото имаме съседни страни, в които пътуваме само с този документ. Изземването на паспорта с цел предотвратяване преминаване на държавната граница, не е достатъчна мярка. Законът трябва да се промени. Правосъдната система работи и търси начини“ за уреждане на въпроса, увери македонският министър-председател.  Властите очевидно не са предвиждали или не искали да предвидят, че заподозрените, на които е отнет само паспортът, могат да избягат от Македония с лична карта, с оглед на международните договори, които е подписала страната при управлението на ВМРО-ДПМНЕ със съседните страни като Сърбия, Черна гора, Албания, Косово. Груевски избяга с лична карта и според неофициална информация я е използвал за пресичането на границата между Черна гора и Сърбия. Бившите разузнавачи Горан Груевски и Никола Бошковски, на които също им бяха отнети личните карти, избягаха с фалшиви паспорти. И двата случая обаче показаха нефункционалноста на институциите, коментират от редакцията.", "date": "2018.11.19", "title": "След бягството на Груевски, в Македония предлагат да се прибират личните карти на обвиняемите"}
{"url": "https://www.faktor.bg/bg/articles/ananiev-podpisa-dogovor-za-nad-200-novi-lineyki", "text": "Министърът на здравеопазването Кирил Ананиев подписа договори за доставка на 280 линейки тип В и С. Договорите са в изпълнение на проект за модернизация на спешната помощ. Проектът предвижда осигуряване на общо 400 линейки, както и ремонт и изграждане на филиали на спешни центрове. Договорът беше подписан в присъствието на министъра на регионалното развитие и благоустройството Петя Аврамова. Първите линейки трябва да бъдат доставени до 60 дни от днешна дата, а останалите - 120 дни от заявката на възложителя - по график, определен за следващите три години, поясни министър Ананиев. И по двата договора авансово Министерството на здравеопазването ще плати 35% с ДДС от цялата стойност. Гаранционният срок е пет години.  Документът влиза в сила от днес. Една част от линейките ще бъдат за превоз на пациенти, чието лечение може да бъде отложено до пристигането в лечебно заведение, а другата част от автомобилите ще бъдат за полагане на интензивни грижи, обясни министър Ананиев. Към момента в системата на спешната помощ има 651 линейки, като по-голямата част от тях са доста амортизирани, добави още министър Ананиев. Министър Аврамова поздрави министър Ананиев за положените усилия и изрази надежда, че ще има напредък за осъществяването на целия проект. Той е в рамките на ОП \"Региони в растеж\", в процес на изпълнение са над 450 проекта, одобрени за плащане са 34%, посочи министър Аврамова.", "date": "2018.11.19", "title": "Ананиев подписа договор за над 200 нови линейки"}
{"url": "https://www.faktor.bg/bg/articles/polskiyat-premier-sled-izgrazhdaneto-na-severen-potok-2-rusiya-mozhe-da-zasili-agresiyata-si-sreshtu-ukrayna", "text": "Ако след изграждането на газопровода \"Северен поток 2\" се окаже, че украинската газопреносна система не е необходима, тогава руският президент Владимир Путин може да засили агресията срещу Украйна. Това заяви полският премиер Матеуш Моравецки, съобщава RAR.  \"Ще бъдете изненадани кого ще цитирам сега, но Ленин беше казал, че капиталистите са толкова алчни, че\" ще ни продадат въжето, на което ще ги обесим \", добиви той. Моравецки подчерта, че европейците плащат на руснаците за газа, а Русия харчи тези пари за своята армия. Поради това Европа ще трябва да поиска защита от Съединените щати. \"Северен поток 2\" е вторият газопровод, който трябва да свърже Русия с Германия по дъното на Балтийско море. Дължината на маршрута е повече от 1200 км, капацитетът на новия тръбопровод ще бъде 55 милиарда м³ газ годишно. Цената на проекта е 9,5 милиарда евро, а руският \"Газпром\" и пет европейски компании го финансират наполовина  . \"Газпром\"  прогнозира, че \"Северен поток 2\" ще бъде пуснат в експлоатация до края на 2019 г. Германия ,  Финландия  и  Швеция  дадоха разрешение да поставят тръбопровод през тяхната територия,  Дания  обаче категорчно отказа, заради което инвеститорът  предложи да се построи тръбопровод, заобикаляйки Дания. Властите на Украйна, Полша, Унгария, Молдова, Румъния, Чехия, Словакия, Латвия, Литва и Естония разглеждат „Северен поток - 2“ като  заплаха за енергийната сигурност на Европа. През юли 2018 г. сенаторът от щата Айоминг, републиканецът Джон Барасо  представи законопроект в Конгреса на САЩ  за налагане на санкции срещу \"Северен поток - 2\". Американският министър на енергетиката Рик Пери не изключи, че по отношение на Руската федерация те ще приемат нови ограничителни мерки, които ще засегнат конкретно реализацията на проекта. Президентът на САЩ Доналд Тръмп обяви на 18 септември, че  САЩ няма да налагат санкции на западни компании, които участват в изграждането на газопровода. Превод: Faktor.bg", "date": "2018.11.19", "title": "Полският премиер: След изграждането на „Северен поток-2“ Русия ще засилят агресията си срещу Украйна"}
{"url": "https://www.faktor.bg/bg/articles/parvan-simeonov-1-7", "text": "БСП и ДПС действително стоят край казанчето и се готвят да ядат. Патриотите правят всичко възможно да се самосвалят, цяло чудо е, че изкараха дотук. Това коментира по БНТ социалният антрополог Харалан Александров.  Макар и късно, Валери Симеонов успя да спаси фасона си на достоен човек, който казва истината, макар и с остър език. Оставката му означава, че оттук насетне политиците ще си мерят приказките, поне в това отношение, посочи Александров.  Според него в страната има две реалности – животът и публичното говорене. Битката се води и в двете реалности. В първата нещата са относително спокойни. В публичното говорене нещата придобиват катастрофични измерения – има рязко популистко говорене, което показва, че нещо е възпалено в мисленето на обществеността. Улицата трябва да изпрати сигнал на политическия център, че нещо се случва. Имаме проблем и по хоризонтала, и по вертикала. Изглежда е много трудно да се състои нормалният и конструктивен разговор, заяви още Александров. Социологът Първан Симеонов на свой ред заяви, че БСП предпочита да вари ГЕРБ на бавен огън и скоро да няма нови избори. Предпочитат доверието към ГЕРБ да ерозира и в един момент да падне под това към БСП.   За момента кабинетът е спасен, но ще има нови скандали и протести. Напоследък всичко, което се случва в страната, е в по-пряка полза за ДПС, отколкото за БСП. Видяхме удар по Патриотите и при едни евентуални следващи избори ДПС застава в идеалната ситуация – относително равни ГЕРБ и БСП, евентуално Обединените патриоти извън парламента и ДПС в ролята на балансьор, да държи всички в зависимост. Това е много неприятна политическа ситуация – менгеме за Борисов, заяви Симеонов. По думите му Валери Симеонов е успял да си извоюва мястото на човек, който казва това, което мисли, като някакъв вътрешен омбудсман.  Той подразни едни, но много се хареса на други. С изказването за майките на деца с увреждания подразни всички и рязко загуби имидж. Загубиш ли общественото мнение, губиш онези, заради които се прави политиката. Оттук нататък той има шанса донякъде да поправи своя имидж, защото може да е по-свободен. Сега той може да казва и по-пиперливи неща, но е спорно доколко това е удачно, имайки предвид това, което се случи, посочи Симеонов.", "date": "2018.11.19", "title": "Харалан Александров: БСП и ДПС чакат пред казанчето да ядат, патриотите се самосвалят"}
{"url": "https://www.faktor.bg/bg/articles/sebastian-kurts-es-mozhe-da-e-palnotsenen-samo-ako-zapadnite-balkani-sa-chast-ot-nego", "text": "Австрия подкрепя стремежа на страните от Западните Балкани да се присъединят към Европейския съюз (ЕС), заяви в понеделник канцлерът на Австрия Себастиан Курц след работната среща, която проведе във Виена със западнобалкански правителствени ръководители, съобщава ТАСС.  \"Ние смятаме, че Европейският съюз може да бъде пълноценен, само ако страните от Западните Балкани са част от ЕС. Затова ние подкрепяме страните от Западните Балкани по техния път към Евросъюза и сме съсредоточили вниманието си особено на този регион по време на нашето председателство на ЕС\", е казал Курц, предаде БТА. Както съобщи австрийският канцлер, участниците в срещата са обсъдили начините за разрешаване на регионални конфликти и развитието на икономическите връзки. \"Стабилността в Европа до голяма степен зависи от стабилността и сигурността в този регион\", е заявил Курц. В понеделник във Виена се проведе работна среща на правителствените ръководители на Австрия, Албания, Черна гора, Косово, Сърбия, председателя на Министерския съвет на Босна и Херцеговина и представители на Европейската комисия.", "date": "2018.11.19", "title": "Себастиан Курц: ЕС може да е пълноценен само ако Западните Балкани са част от него"}
{"url": "https://www.faktor.bg/bg/articles/yavor-notev-brani-siderov-liderat-na-ataka-nyama-pretentsii-kam-posta-na-simeonov", "text": "От патриотичното обединение не можем и не бива да заявяваме като цена за продължаване на участието ни в управлението броят и разпределението на вицепремиерските постове. Това е несериозно и недалновидно, заяви в ефира на БНР Явор Нотев от „Атака“, който е и зам.-председател на парламента.  „Тези протести и искания, които могат да се обобщят около претенцията „Не мога повече така“ и „Смяна на системата“, то в крайна сметка всички тези призиви намират отговор в отдавна поставени основни разбирания на лидера на „Атака“ за промяна на стандарта на живот в страната, включително с негови искания, които бяха категорично и от мнозинството отхвърлени за увеличаване доходите на хората, увеличаване на заплащането на почасовата ставка и за увеличаване на заплатата до поне средната минимална заплата за Европа. И увеличението на пенсиите, и на заплатите бяха коментирани като недостижима цел и нереалистична. Сега виждаме, че българите не желаят да живеят със стандарта, който им отреждат по-ниските доходи и те се превръщат в изключителен проблем“, коментира Нотев. ,,Волен Сидеров не претендира за вицепремиерския пост на Валери Симеонов'', категоричен беше Нотев.  Зам.-председателят на ВМРО Искрен Веселинов смята, че Волен Сидеров трябва да потърси своята лична отговорност за спада на доверието към Патриотите. В студиото на БНР той изрази своето разочарование, че през последните месеци партньорите в малката коалиция не работят заедно. „Ние през цялото време сме се опитвали да работим, предлагали сме идеи в парламента, защитавали сме ги. Като изключим нашето участие, през останалото време занимавахме обществеността със скандали и беше абсолютно логично да се стигне до тук. Наистина имаме фундаментален разговор – как продължаваме и изобщо продължаваме ли заедно, можем ли да се обединим около тези приоритети, които са ни събрали, и най-важното – можем ли да ги реализираме. Аз не виждам през последните месеци ние реално да работим заедно“, сподели огорчението си Веселинов.  Представителят на ВМРО изрази надежда трите партии да бъдат заедно на европейските избори.", "date": "2018.11.19", "title": "Явор Нотев брани лидера си: Сидеров няма претенции към поста на Симеонов"}
{"url": "https://www.faktor.bg/bg/articles/novini/balgariya/evelina-kelbecheva-porazeni-sme-ot-hibridnata-voyna-na-rusiya-zashtoto-balgarite-nyamat-istinsko-poznanie-za-komunizma", "text": "„Мнозинството от хората в България нямат истинско познание за комунизма. Това е изключително тежка характеристика, която води до изкривяване на отношението към политическите проблеми в момента и отношението към приоритетните за България ориентири към Европейския съюз и НАТО”. Това заяви проф. Евелина Келбечева от Американския университет в България на провелата се дискусия „Комунистическото минало и процесът на демократизация в България”, организирана от сдружение „Достойнство, отговорност, морал” и фондация „Конрад Аденауер”, предаде  . По думите ѝ това е и причината хибридната война, която води Русия, да засяга толкова сериозно България. Проф. Келбечева бе един от лекторите в инициатива и в своето изказване акцентира върху състоянието на  българското общество по отношение на знанието за комунизма. Тя подкрепи тезата си за незнанието за комунизма с паралел между социологически проучвания, проведени в началото на прехода и тези отпреди няколко години. Данните от социологическо изследване на НЦИОМ през 1992 г. показват известен паритет между тези които се отнасят положително към комунизма и хората, които се отнасят отрицателно към комунистическия режим. „Последните изследвания на „Алфа Рисърч” по тази тема от 2014 г. обаче драстично променят картината – 44% са тези, които одобряват комунизма, а 14% са онези, които не го оценяват положително”, посочи историкът. Според проф. Келбечева знанието формира манталитета на нацията и отношение към съвременността и бъдещето. Тя посочи и една от основните грешки. „Първо, ние никога не направихме задълбочен анализ на идеологията на комунизма, която и до ден днешен се шири под формата на неомарксизъм на много места, включително и на Запад”, каза още тя. По думите ѝ това изкривява оценката за всичко, което се е случило не само в България след 1944 г., а в европейски и световен мащаб. „В този смисъл ние не осмислихме комунизма интелектуално и морално. Ние го виждахме и продължаваме да го виждаме много по-принизено – битово”, допълни проф. Келбечева. Тя припомни думите на Хавел, че животът в тоталитарното общество е вътрешно сраснат  в тъканта на лицемерието и лъжата. По време на дискусията актьорът Руси Чанев представи исторически свидетелства за комунистическия режим.", "date": "2018.11.19", "title": "Евелина Келбечева: Поразени сме от хибридната война на Русия, защото българите нямат истинско познание за комунизма"}
{"url": "https://www.faktor.bg/bg/articles/parviyat-snyag-vze-i-parvata-zhertva-v-plevensko", "text": "Първият сняг в Плевенско е взел първата си жертва. Това е станало вчера вечерта при инцидент в условията на утежнена пътна обстановка. По информация на Plevenutre.bg при тежка катастрофа на отсечката Плевен-Ловеч има един загинал и няколко ранени. В района са станали още две две тежки пътно-транспортни произшествия. Те са на главния път Плевен-Русе. От публикации в социалните мрежи става ясно, че Плевен е сред градовете с най-големи снегонавявания в България.", "date": "2018.11.19", "title": "Първият сняг взе и първата жертва в Плевенско"}
{"url": "https://www.faktor.bg/bg/articles/rusiya-se-gotvi-da-otvori-novi-bazi-v-kuba", "text": "Русия рестартира съветската ера, като пуска сигнали за откриване на разузнавателна база в Куба, а експертите смятат, че така ще се увеличат възможностите й да наблюдава САЩ, пише \"Дейли стар\". На Запад се появиха опасения за руски отговор, след като САЩ обявиха, че се изтеглят от договора за ядрените оръжия (INF), сключен по времето на Студената война. САЩ твърдят, че Русия нарушава споразумението. Базираният във Вашингтон институт за изследвания и анализи - Фондация \"Джеймстаун\", основан през 1984 г., смята, че отварянето на разузнавателна база в Куба \"би дублирало, вместо да увеличи значително руските способности за наблюдение на американската активност на Карибите\". Институтът бе създаден, за да подпомага хората, дезертирали от СССР, припомня изданието. Но мозъчният тръст предупреждава: \"Ако лидерът на Кремъл реши да създаде допълнителни бази в Куба, както предполагат някои руски коментатори, това ще бъде съвсем различен въпрос - особено ако успее да постигне тази цел\". Кубинският президент Мигел Диаз-Канел (на снимката) се срещна неотдавна с Владимир Путин в Москва и заяви, че иска да даде \"нов импулс\" на двустранните отношения. Двамата държавни глави обсъдиха теми, като здравеопазване и туризъм но също така и военното сътрудничество. Спекулира се, и в Русия, и на Запад също, че Москва скоро ще отвори разузнавателната база в Лурд, който затвори преди 16 години и вероятно ще отвори допълнителни бази и на острова, отбелязаха от Института \"Джеймстаун\". Базата в Лурд, недалеч от Хавана, (съоръжение SIGINT), беше най-голямото по рода си съоръжение за шпионаж, експлоатирано от руската служба за външно разузнаване извън Русия. Базата обхващаше територия от 73 км². Строителството й започна през юли 1962 г. и бе затворена през август 2002 г. Наскоро вицепремиерът Юрий Борисов, който ръководи руския военно-промишлен комплекс и военно-технически отношения с чужди държави, посети Куба. На срещите му там бяха постигнати договорености на стойност над 265 млн. долара само във военната сфера, както писа \"Независимая газета\". Руският военен експерт лейтенант Александър Овчинков, служил в Куба през 80-те години, заяви, че \"задълбочаването на сътрудничеството между Москва и Хавана е напълно очаквано\". Особено, след като президентът Доналд Тръмп заплаши да напусне договора за ядрените оръжия, добави експертът. Но Овчинков подчерта, че Кремъл може да не разполага с достатъчно ресурси да развива \"големи военни бази в Куба\". Всичко това напомня за кубинската ракетна криза от 1962 г., когато СССР се опита да изпрати ядрени ракети в Куба, която е само на 780 километра от континенталната част на САЩ. Тази криза се смята за една от най-големите от Студената война и през която двете суперсили бяха на ръба на ядрената война, припомня \"Дейли стар\".", "date": "2018.11.19", "title": "Русия се готви да отвори нови бази в Куба"}
{"url": "https://www.faktor.bg/bg/articles/novini/balgariya/aleksandar-sidi-patriotite-se-samoubivame-ritualno-s-razgovori-prez-medii", "text": "\"След оставката на Валери Симеонов нищо не се е променило в Обединените патриоти. Отново продължаваме да си говорим през медиите, което не е правилно. ВМРО спира всякакви опити да омиротворява Валери Симеонов и Волен Сидеров. Техните изяви внасят напрежение в обществото. Нека Волен Сидеров да даде мотиви защо най-рейтинговият военен министър през последните години - Красимир Каракачанов, трябва да подава оставка. Лидерът на \"Атака\" сега се сети, че рейтингът ни пада. Ние ритуално се самоубиваме през медиите\". Това заяви пред БТВ депутатът от Обединените патриоти Александър Сиди.  „Не виждам какво би могло да свали правителството. Имаме стабилен парламент и бюджет с добра приходна част. Целта на властта не е била да измори с протести майките на деца с увреждания, а да реши проблема, който не тръгва от Валери Симеонов, а е от 15 години. Виждаме, че зад протестите стоят и политически лица. Нямам причина да мисля, че Симеонов не е подал по свое желание оставка\", каза още депутатът.", "date": "2018.11.19", "title": "Александър Сиди: Патриотите се самоубиваме ритуално с разговори през медии"}
{"url": "https://www.faktor.bg/bg/articles/aleksandar-simov", "text": "„Конструктът на правителството е счупен на ниво доверие. Всяко решение оттук нататък ще е криза. От лятото сме в такъв цикъл на обществена експлозия. Ако властта иска да обвини за всичко опозицията, нямам нищо против, това повдига моето самочувствие\". Това заяви пред БТВ депутатът от БСП Александър Симов.  \"Брифингът за оставката на Валери Симеонов беше апотеоз на цинизма. Той е човек, изпълнен с реваншизъм. В Обединените патриоти текат буреносни процеси. Не мога да си представя как в парламента ще работят заедно Волен Сидеров и Валери Симеонов. Излиза въпросът за лидерстявото в парламентарната група. Доверието към патриотите драматично намалява и това беше един от аргументите на Волен Сидеров да поиска оставката на Красимир Каракачанов\", коментира социалистът.  \"Некрологът на кабинета е написан, той трябва да се залепи на стената. Не мога да прогнозирам кога ще се случи това, не съм пророк. Има обаче процеси, които са изтървани от контрол. БСП подкрепя, но не стои зад протестите. Днес имаме заседание на ръководството на партията, на което ще решим, дали да се регистрираме в пленарната зала\", каза още червеният депутат.", "date": "2018.11.19", "title": "Александър Симов пише некролог на кабинета, вдигал си самочувствието с проблемите в страната"}
{"url": "https://www.faktor.bg/bg/articles/novini/balgariya/angel-dzhambazki-siderov-iska-ostavkata-na-karakachanov-za-da-vleze-dps-vav-vlastta", "text": "Няма логика за исканите оставки от страна на Сидеров. Целта е ДПС да влезе в управлението, след като се извадят кандидатите на патриоти в кабинета. Не мисля, че Атака обслужва ДПС, но подобно политическо искане ме навежда на това. Тяхната битка е да махнат Симеонов и Каракачанов, за да може да се върнат в играта. Тази позиция изрази в студиото на Нова ТВ евродепутатът Ангел Джамбазки. Той защити лидерът на ВМРО Красимир Каракачанов и подчерта, че ПГ на ОП, която е представена от ВМРО, НФСБ, Атака, подкрепя министрите в управлението.  Очакваме Сидеров във вторник да представи своите идеи като председател на ПГ на ОП. Вярно е, че примера на реформаторите е лош. Защо трябва да се подават оставки – това трябва да се мотивира. Тези си послания Сидеров е редно да мотивира пред групата. Непрекъсната игра на искане на оставки вреди на нормалната работа на управляващите. Работата на ПГ на ОП е да предлага смислени законопроекти, а не да се искат оставки, аргументира позицията си евродепутатът.  Джамбазки смята, че след оставката на Валери Симеонов е редно на неговото място да бъде поставен човек от НФСБ.  Редно е да има и представител на НФСБ и той да заеме мястото на Симеонов. Това е най-логичното нещо, след като Атака и ВМРО имат свои представители в кабинета, посочи той. Ангел Джамбазки не склонен да мисли, че кризата в малката коалиция се дължи на желанието на лидера на Атака да оглави листата за евроизборите, които предстоят през 2019. Сидеров никога не е заявявал желание да бъде водач на листата за евроизборите. Но това трябва да бъде обсъдено в малката коалиция. Преди да се подготви листата за евроизборите е добре да се направят вътрешни избори. И тогава на базата на свършеното и несвършеното да се подреди листата. Тогава няма да има съмнение за сделка – какво по-справедливо от това, попита Джамбазки. Той изтъкна, че партньорите от ГЕРБ понасят щети заради неразбориите в ОП. Това, че правителството прави грешни ходове и не се обясняват нещата достатъчно е също проблем на управлението. Но ситуацията в държавата – финансово и бюджетно, е нелоша. Другият вариант какъв е – кабинет на президента, предсрочни избори и връщането на ДПС и БСП във власт… Ами те това чакат, обобщи ситуацията Ангел Джамбазки.", "date": "2018.11.19", "title": "Ангел Джамбазки: Сидеров иска оставката на Каракачанов, за да влезе ДПС във властта"}
{"url": "https://www.faktor.bg/bg/articles/chetvarti-kervan-s-migranti-ot-salvador-atakuva-ogradata-sas-sasht", "text": "Четвърти пореден керван с мигранти от Салвадор се отправи към САЩ, съобщиха американските медии, цитирани от БГНЕС. Този път групата е съставена от около 150 души. На 16 ноември първите няколкостотин мигранти от страната от Централна Америка се добраха до град Тихуана на границата на Мексико и САЩ. Американските власти възнамеряват да изпратят на границата с Мексико 15 000 военни, които да пазят страната от нахлуването в нея на мигранти от Салвадор.Керваните не обръщат внимание на предупрежденията на салвадорските власти, които непрекъснато предупреждават населението, че по този начин излагат живота си на опасност. Около 2,5 млн. салвадорци живеят в САЩ при 6,2 млн. в Салвадор. Миналата година те са изпратили повече от 5 млрд. долара на роднините си в Централна Америка, което е близо 16% от БВП на Салвадор.", "date": "2018.11.19", "title": "Четвърти керван с мигранти от Салвадор атакува оградата със САЩ"}
{"url": "https://www.faktor.bg/bg/articles/turski-potok-otnovo-sreshta-putin-e-erdogan-v-istanbul", "text": "Руският президент Владимир Путин и турският му колега ще присъстват днес на церемония по полагане на основите на газопровода \"Турски поток\".  От днес започва изграждането на сухопътното трасе на съоръжението, след като морският участък вече беше завършен.  Двамата ще се срещнат в Истанбул, след което с хеликоптер ще отпътуват до нефтена платформа, на която ще се проведе церемонията.", "date": "2018.11.19", "title": "\"Турски поток\" отново среща Путин е Ердоган в Истанбул"}
{"url": "https://www.faktor.bg/bg/articles/nov-danak-za-hranite-udrya-silno-po-dzhoba-na-rusnatsite", "text": "Саламите, кренвиршите и беконът може да поскъпнат в Русия, пише \"Известия\". Обмисля се законопроект за по-висок акциз върху продуктите от червено месо: над 160 рубли за килограм. Това разказват пред вестника инициаторите за облагане на тази продукция от Експертния съвет към правителството на Дмитрий Медведев. В крайна сметка цената на колбасите може да нарасне почти с 30 на сто. Според Експертния съвет със средствата от новия акциз трябва да бъдат субсидирани производителите на най-полезните хранителни изделия. Например да се премахне или свали ДДС върху ядките, бобовите храни, пресните зеленчуци и плодове, зехтина и др. Защото според официалната статистика потреблението на плодове и зеленчуци в Русия намалява. Новата мярка се очаква да съдейства за оздравяване на руската нация, за увеличаване на продължителността на живота, посочват експертите. Здравното министерство в Москва подкрепя вдигането на акциза и напомня, че Световната здравна организация (СЗО) препоръчва тези мерки като ефикасно средство за борба с неинфекциозните заболявания. Месопроизводителите обаче са против използването на данъчни инструменти за тази цел. А според шефа на руското им национално сдружение Сергей Юшин \"трябва да се отчете и това, че не всички граждани имат готовност да минат на салата\".", "date": "2018.11.19", "title": "Нов данък за храните удря руснаците"}
{"url": "https://www.faktor.bg/bg/articles/antoaneta-hristova-1", "text": "„Оригиналният източник на протеста – майките на деца с увреждания, беше най-засегнат от Валери Симеонов. Майките имат повече от половината аргументи да отменят протестите си, защото част от исканията им бяха удовлетворени. Те очакват последействията от обещанията, които им се дадоха\". Това заяви пред BGonAir политическият психолог Антоанета Христова.  \"Относно всички останали на улицата, които използваха като аргумент Валери Симеонов, те също нямат този въпрос на дневен ред. Хората, които бяха извадени сценарийно на улицата, защото имаше и такива, показаха спецификата на този протест. Задавам си въпроса – до какво позитивно може да доведе за управлението тази демонстрация? В неделя видяхме различни искания – в Русе стачкуват срещу мръсния въздух, в Банско и Разлог са срещу покачването на цената на водата, т.е. всеки град си има своите проблеми. Протестът се превърна в една социология, на която правителството може да стъпи и да си направи своите полезни и ефикасни мерки за излизане от тази ситуация\", каза още Христова.  „Всички коалиционни управления страдат от конфликти, а в момента имаме коалиционно управление с малка коалиция. Обединените патриоти събраха хора с дълбоко различна политическа ориентация по отношение на външна политика. Всички страни, в които има коалиции, страдат от подобни болести. Разликата е, че при другите партиите просто се разделят и крият вътрешните си проблеми, за разлика от България, където всичко се обсъжда в медиите. Бойко Борисов отговаря на всеки, който е почукал на вратата му. В същото време виждаме, че най-голямата опозиционна партия БСП не е готова да поеме властта. На България в момента не ѝ трябват предсрочни избори, революции и политическа нестабилност. Не на последно място, трябва да се направят тежки административни реформи\", коментира Антоанета Христова.", "date": "2018.11.19", "title": "Антоанета Христова: Майките и протестиращите по сценарий вече нямат основание да стачкуват"}
{"url": "https://www.faktor.bg/bg/articles/novini/balgariya/siderov-i-kompaniya-atakuvat-karakachanov-za-da-napravi-pravilniya-izbor-na-boen-samolet", "text": "Волен Сидеров изплю камъчето: \"Краси, отмести поглед от американските самолети, насочи го към базите, които не плащат стотинка!\" Това обяви знаково в неделя по bТВ лидерът на „Атака”, давайки ясен знак, защо министерските позиции на Красимир Каракачонв се клатят Преди две седмици, на 5 ноември, в ТВ \"Европа\", допуснах, че атаките от страна на ДПС и Сидеров, срещу Каракачанов, уж по повод на скандала около шефа на Агенцията за българите в чужбина, може да са свързани с предстоящата сделка за закупуване на бойни самолети. Тогава някои приятели ме обвиниха, че едва ли не браня правителството и министъра на отбраната. Припомням, че Румен Радев, който е откровен лобист за кремълската схема за закупуване на самолети „Грипен”, разкритикува посещението, от 27 август в САЩ, на водената от заместник-министъра на отбраната Ангел Запрянов делегация. Тогава, президентът, заяви, че след като България е изпратила покана за предложение за оферта за нов тип изтребител на авиацията ни и до САЩ, не е редно да има разговори, защото е възможно влияние върху конкурса за боен самолет. Очевидно е, че   че Каракачанов и правителството могат да вземат правилното решение, което съответства на националния ни интерес, като закупят Ф-16. Разбира се, че управляващите са дали достатъчно поводи да бъдат подозирани в обратното, но нека не прибързваме, заради емоционалните си увлечения, а да бъдем взискателни за реализирането на адекватно партньорско решение на страната ни като член на Алианса. Изходът от сделката за закупуването на бойни самолети ще е показателен за това кой каква игра играе и кой е взел надмощие в тази ключова битка от войната на кремълските проксита срещу евроатлантическият избор на България!", "date": "2018.11.19", "title": "Сидеров и компания атакуват Каракачанов, за да направи „правилния” избор на боен самолет"}
{"url": "https://www.faktor.bg/bg/articles/interpol-s-nov-prezident-sled-aresta-na-kitaetsa-man", "text": "Полицейски началници от целия свят се събраха в Дубай за общо събрание на Интерпол, за да изберат нов президент на организацията, след като досегашният беше задържан в Китай, съобщава Би Ти Ви. Мън Хунвей, който оглавяваше Интерпол и същевременно беше заместник-министър на обществената сигурност в Китай, изчезна по време на пътуване в родината си през септември. Впоследствие стана ясно, че той е бил задържан при чистка срещу заподозрени в корупция или нелоялност служители, предприета от властите. Генералният секретар на Интерпол Юрген Щок обясни пред репортери, че правилата на организацията не позволяват Мън да продължи да бъде президент. Китаецът заемаше поста от ноември 2016 г. и мандатът му трябваше да изтече през 2020 г. Щок каза, че Интерпол е получила от Китай писмо с оставката на Мън на 7 октомври и е била уведомена от китайските власти, че Мън вече не е делегат в организацията.", "date": "2018.11.19", "title": "Интерпол с нов президент след ареста на китаеца Мън"}
{"url": "https://www.faktor.bg/bg/articles/novini/balgariya/tsvetanov-i-chlenove-na-komisiyata-po-vatreshna-sigurnost-sa-na-rabotno-poseshtenie-v-parizh", "text": "Председателят на Комисията по вътрешна сигурност и обществен ред Цветан Цветанов и членовете на Комисията Димитър Лазаров, Мустафа Карадайъ и Филип Попов са на работно посещение в Париж, Франция. Това съобщиха от пресцентъра на Народното събрание. В рамките на своята работна визита българската делегация ще посети Френския Сенат. Там ще се проведат срещи със сенатор Марта дьо Сидрак, която е зам.-председател на Групата за приятелство Франция-България, както и с други членове на Групата. Групата от България, водена от Цветан Цветанов, ще посети и Френското национално събрание, където ще се проведат срещи с председателя на Групата за проучване по въпросите на киберсигурността г-н Фоверг, председателя на Групата за приятелство Франция-България г-н Ерт и г-жа Де Ла Родиер, която е съпредседател на Групата за проучване по киберсигурност и дигитална сигурност.", "date": "2018.11.19", "title": "Цветанов и членове на Комисията по вътрешна сигурност са на работно посещение в Париж"}
{"url": "https://www.faktor.bg/bg/articles/siderov-se-e-sreshtnal-s-borisov", "text": "Волен Сидеров се е срещнал с премиера Бойко Борисов, съобщи Канал 3. Телевизията не съобщава повече подробности за срещата на двамата. Припомняме ви, че след оставката на Валери Симеонов в Петък, лидерът на \"Атака\" поиска оставката и на другия свой партньор в малката коалиция Красимир Каракачанов.  Вицепремиерът заяви, че самият той не е присъствал на разговора, тъй като не е бил уведомен за него. Каракачанов посочи, че може само да гадае каква е била темата на срещата, но подчерта, че е възможно двамата да са се срещнали да обсъдят предстоящия бюджет. Хубаво е да има диалог. Съвсем нормално е лидер на партия от Обединени патриоти да поддържа нормални контакти с лидера на ГЕРБ. Не мога да знам за какво са говорили, но имайте предвид, че в момента се гласува държавния бюджет, коментира още той. Вицепремиерът допълни, че не знае кой е бил инициатор на разговора между Сидеров и Борисов. Аз не се сърдя, че не съм присъствал. В крайна сметка важно е нещата да вървят, допълни Каракачанов. Той отново преповтори заявката си, че е готов да хвърли оставка като министър и вицепремиер, ако това е желанието на коалиционните му партньори и премиера.", "date": "2018.11.19", "title": "Волен Сидеров се е срещнал с Бойко Борисов"}
{"url": "https://www.faktor.bg/bg/articles/novini/balgariya/nesaobrazena-skorost-sas-zimnata-obstanovka-predizvika-intsident-s-avtobusa-sofiya-varna", "text": "Първият сняг започна да затруднява шофьорите. Тази нощ автобусът от София до Варна е влязъл в канавка край Севлиево. Стъклата от дясната част на рейса са потрошени, но пострадали няма. Пътниците са се отървали само с уплаха. Те са били извозени с друга кола на фирмата.  Най-вероятната причина за инцидента е била несъобразена със зимните пътни условия скорост. В участъка край Велико Търново за кратко пътната маркировка не се е виждала от снега и двете платна са се \"слели\" в едно. От КАТ отново предупреждават водачите да не си правят шега с падналия сняг, да карат само със зимни гуми, да са внимателни с пътните условия и да се движат със съобразена скорост.", "date": "2018.11.19", "title": "Несъобразена скорост със зимната обстановка предизвика инцидент с автобуса София-Варна"}
{"url": "https://www.faktor.bg/bg/articles/novini/balgariya/zhalt-kod-za-snegovalezhi-e-obyaven-v-11-oblasti", "text": "Жълт код за дъжд и снеговалежи е обявен за цялата страна на 19 ноември. Това съобщиха от Националния институт по метеорология и хидрология (НИМХ).  Снеговалежи ще има в областите Видин, Монтана, Враца, Плевен, Ловеч, Габрово, Велико Търново, София - град, София – област, Перник и Кюстендил, където количествата ще са между 10 и 30 л/кв. м., а снежна покривка в планинските райони - от 10 до 25 см. Преди обяд ще има валежи от сняг главно в Северозападна и централните райони на Северна България, а на останалите места ще са от дъжд. В сутрешните часове в централните райони на Северна България е възможно да се образуват поледици. Още преди обяд от югозапад валежите ще отслабнат и до вечерта ще спрат, най-късно, в Североизточна България. Вятърът ще е умерен от изток-североизток, в Източна България до силен, но през деня ще се ориентира от северозапад и ще отслабва. Максималните температури в крайните югозападни райони, Горнотракийската низина и по Черноморието ще са между 9° и 14° , в останалата част на страната - предимно между 1° и 6°. През нощта с преминаването на средиземноморския циклон налягането още ще се понижи и ще е по-ниско от средното, но през деня ще започне повишение и вечерта вече ще е по-високо от нормалното. По Черноморието ще бъде облачно с валежи от дъжд, на много места - значителни. До вечерта валежите ще отслабнат и спрат. Вятърът ще е умерен до силен, преди обяд от югоизток, по-късно през деня ще се ориентира от северозапад. Максималните температури ще са между 13°-15°, близки до температурата на морската вода. Вълнението на морето ще е 3-4 бала и през деня ще отслабва. В планините преди обяд ще бъде облачно, на много места с валежи от сняг, под 1700-1800 метра – от дъжд. Още преди обяд от запад валежите ще спират, облачността ще се разкъсва и намалява, най-късно в планините в Източна България. Вятърът ще е силен до бурен, но през деня ще се ориентира от югозапад и ще отслабва. Температурите ще се повишат и максималната на височина 1200 метра ще е около 5°, на 2000 метра – около минус 1°.", "date": "2018.11.19", "title": "Зимата дойде, обявен е жълт код в 11 области"}
{"url": "https://www.faktor.bg/bg/articles/tramp-si-pisa-otlichen-6-plyus-na-upravlenieto", "text": "Американският президент Доналд Тръмп постави оценка \"шест плюс\" за своята дейност като държавен глава за почти двете години, откакто е на власт. Това предаде ТАСС, като цитира интвервю на Тръмп за телевизия \"Фокс нюз\". Тръмп  заяви, че \"върши отлична работа\" като президент, и даде за пример силния ръст на американската икономика и напредъка в уреждането на ситуацията на Корейския полуостров. Американският президент изрази съжаление по повод решението си да не посети Арлингтънското национално гробище във Вашингтон в Деня на ветераните. \"Бях извънредно зает заради телефонни разговори\", обясни Тръмп, който беше разкритикуван, че е нарушил традицията и не е поднесъл венец на Гроба на незнайния воин, както са правили неговите предшественици на този ден. Американският президент Доналд Тръмп обяви, че ще има нови промени в неговия екип, като същевременно увери, че Белият дом работи като \"добре смазана машина\", предаде Франс прес.  \"Имам предвид три, четири или пет поста. Но може би накрая ще са само два поста\", каза Тръмп в интервю за \"Фокс нюз\" по повод възможния брой промени в администрацията си, цитиран от БНР. В интервюто стана дума и за обсъжданите от известно време евентуални смени на началника на канцеларията на Белия дом Джон Кели и министъра по вътрешната сигурност Кирстен Нилсен. По отношение на Кели Тръмп каза: \"някои неща, които той прави, ми харесват, но има неща, които не им харесват\", след което допълни: \"В даден момент той ще поиска да се заеме с друго нещо\". Относно Нилсен Тръмп намекна, че тя наистина може би прекарва последните си дни в неговата администрация. Той каза, че много я уважава, но същевременно я упрекна, че ѝ липсва твърдост по имиграционния въпрос с думите \"Бих искал тя да е много по-твърда на границата (с Мексико)\".", "date": "2018.11.19", "title": "Тръмп си писа отличен 6 плюс на управлението"}
{"url": "https://www.faktor.bg/bg/articles/minyo-staykov-s-priznatsi-za-insult-ot-mvr-bolnitsata-otrichat-da-e-bolen", "text": "Бизнесменът Миню Стайков, който от началото на септември е в ареста, е получил симптоми на инсулт. Инцидентът се е случил, докато бил на преглед на зъбите в болницата в софийския затвор. Състоянието му стреснало персонала на лечебното заведение и те веднага потърсили помощ от колеги, съобщи \"24 часа\", като се позова на свои източници от следствения арест. След като се почувствал зле, бизнесменът бил приет в болницата на МВР. Разследващите не му разрешили да се консултира за състоянието си в частно лечебно заведение, както настоявал Стайков. В болницата на МВР направили подробни изследвания и лекарите обявили арестанта за здрав, като не открили риск за инсулт. Предложили му да мине и през ядрено-магнитен резонанс за по-категорична диагноза, но бизнесменът не се съгласил и се върнал в килията. Лекари и разследващи коментират, че е възможно и инцидентът в затворническата болница да е провокиран изкуствено. Според медици при инжектирането на определени препарати се появяват симптоми на инсулт, но без фатален край. Потърсени за коментар, от прокуратурата обясниха, че ще проверят случилото се. Миню Стайков е обвинен като лидер на 8-членна престъпна група за държане и продажба на цигари без акцизен бандерол, данъчни престъпления и пране на пари. Миналата седмица апелативният спецсъд наложи запор на къщата на му в столичния кв. \"Бояна\". Под възбрана са и стотици декари земеделски земи, лозя и промишлени имоти, които били разпръснати в Карнобат, Ямбол, Сливен и в Северна България. Вече 2 месеца продължава издирването на сина на Миню Стайков - Стайко. Той е напуснал България в началото на август.", "date": "2018.11.19", "title": "Миню Стайков с признаци за инсулт, от МВР болницата отричат да е болен"}
{"url": "https://www.faktor.bg/bg/articles/novini/balgariya/traykov-ne-sam-nayasno-zashto-ima-protesti-darzhavata-nyama-pravo-na-namali-aktsizite-na-gorivata", "text": "„КПКОНПИ разполага с всички данни до стотинка около моето имущество. Разбрах от медиите, че имам запор. Постарах се да попълня всички пропуски в документите си за 2 седмици. Успях да докажа законния произход на средствата си, които са и от чужбина. Странно е как страни от ЕС дават информация за продажбите на мои акции“. Това заяви пред БТВ Трайчо Трайков, който има запор на стойност 2,5 млн. лв. от миналата седмица. „Първоначално ме поканиха да се запозная с материалите в определен ден и час. Нямах възможност да получа копия от тях, което ме затрудни. Комисията за конфликт на интереси, по-известна като комисията на „Филип Златанов“ с тефтерчето“ се надявам да не продължава практиката за преследва политици. За момента имам запор, няма конфискация на имуществото ми, придобито от 2007-2017 г.“, обясни Трайков. „Не съм сигурен за какво има протести. Част от цената на литър гориво зависи от външните пазари. Държавата няма накъде да намалява акцизите, а и няма право, защото се съобразява с Европейския съюз. В България акцизът за горивата е най-малък. У нас държавата взима 33 евро цента за акциз. Държавата може да се справи с цените чрез регулаторните органи. КЗК може да предоставя прозрачност на пазара и да следи за спазване на конкуренцията на пазара. Правителството може да регулира складовете и да се намеси като пазарен играч. Кабинетът може да има свои данъчни складове, чрез които да контролира цените на горивата. Цените в момента падат заради международните котировки“, каза още бившият енергиен министър.  „Не се наемам да правя прогноза за бъдещето на правителството. Теоретично може да стои на инат, а и има кой да го подкрепя в парламента. Явно и Красимир Каракачанов е кривнал от правата, за да му искат оставката. Когато няма опозиция в НС, опозиция става народът. Но не мисля, че тези протести са израз на липсващата опозиция“, каза още Трайков.", "date": "2018.11.19", "title": "Трайков: Не съм наясно защо има протести, държавата няма право да намали акцизите на горивата"}
{"url": "https://www.faktor.bg/bg/articles/novini/balgariya/maya-manolova-nyamam-otnoshenie-kam-kadrovata-politika-rabotata-mi-e-da-zashtitavam-grazhdanite", "text": "Нямам отношение към кадровата политика. Моята функция е да представлявам гражданите и да посредница между инстутициите. Аз активно се занивамам с защита на техните права. Не разбирам защо зад енегрията и желанията да си свършиш добре работата, се подозират други цели. Ако някакви други планове се появят, ще го кажа публично и прозрачни, както винаги съм работила досега. Така отговори в ефира на Нова ТВ омбъдсманът Мая Манолова какви са нейните бъдещи планове като политик.  Тя посочи, че обича работата си. В подкрепа на казаното и посочи, че е инициатор и на  първата среща на балканските омбудсмани, чиято цел е да се създаде балканска мрежа на омбудсманите, защото има много общи проблеми в балканските страни.  12 колеги са тук. За мен този форум е изключително важен, изтъкна Манолова. Омбудсманът коментира и протестите, които през последните дни са изключително разнопосочни, с различни искания. Социалното страдание затиска хората, става все по-нетърпимо и тези протести имат своите основания и справедливи казуси – срещу мръсни въздух, лошите пътища, високите цени на горивата. Що се отнася до данъка върху старите коли, моята позиция заявих още, когато финансовите закони бяха внесени за обсъждане. Данъкът върху старите автомобили няма да доведе до целите, които са си поставили управляващите – да дишаме по-чист въздух. Освен това всички сме наясно, какви са причините в България цените на горивата да не са винаги най-ниските в Европа – като имаме предвид, че имаме най-никото ДДС, акциз и производствени разходи. В 23 страни има по-евтин бензин, ако се махнат налозите и производствените разходи. Тази ситуация не е справедлива и честна към българските гражданите. Държавата трябва да създаде свободна конкурентна среда и тогава ще паднат и цените на горивата. Това трябва да го осигурят законите и практиките, а не да се притискат и смачкват малките играчи по отношение на големите играчи. Според мен на всичко е ясно, че у нас не е достатъчна конкуренцията, коментира Манолова. Запитана дали зад предложения от Слави Трифонов, автомобил и шофьор на омбудсмана имат нещо общо с общи политически проект в бъдеще, Манолова обясни: Много хора ми продлежиха и автомобил и шофьор, това не означава, че имат политически планове, в които да се включат. Отказах на Трифонов, разбира се благодарих му, защото смятам, че намеренията му са искрени. Не  мога да си позволя едно или друго действие да падне върху авторитета на институцията.", "date": "2018.11.19", "title": "Мая Манолова: Нямам отношение към кадровата политика, работата ми е да защитавам гражданите"}
