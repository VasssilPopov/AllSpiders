{"url": "http://www.faktor.bg/bg/articles/novini/svyat/evrokomisar-sarbiya-tryabva-da-razreshi-granichnite-sporove-sas-sasedite-si", "text": "Сърбия трябва да разреши граничните спорове със съседите си и да нормализира отношенията си с Косово, за да продължи процеса на присъединяване към Европейския съюз. Позицията е на еврокомисаря за разширяването Йоханес Хан, който беше на посещение в Белград. Само ден по-рано, Европейската комисия представи стратегията си за Западните Балкани. Черна гора и Сърбия засега са единствените с перспектива за присъединяване към ЕС към 2025 година.", "date": "2018.02.08", "title": "Еврокомисар: Сърбия трябва да разреши граничните спорове със съседите си"}
{"url": "http://www.faktor.bg/bg/articles/mvr-s-neyasno-saobshtenie-razporedena-e-proverka-na-avtomobila-vozil-desislava-radeva", "text": "В хода на полицейска операция, в района на НДК снощи е извършена проверка на автомобил на НСО, обслужвал охранявано лице, без да споменават името на Десислава Радева.  Директорът на СДВР старши комисар Ивайло Иванов е разпоредил проверка, която да изясни всички обстоятелства по случая, съобщава \"24 часа\". Според първоначалната версия Десислава Радева управлявала сама автомобила. Малко по-късно информацията беше променена и вече гласи, че съпругата на държавния глава се е возила в кола на НСО, управлявана от шофьор на службата.", "date": "2018.02.08", "title": "МВР с неясно съобщение: Разпоредена е проверка на автомобила, возил Десислава Радева"}
{"url": "http://www.faktor.bg/bg/articles/sled-signala-che-shte-go-proveryavat-siderov-podade-deklaratsiya-za-konflikt-na-interesi", "text": "Няколко часа след като стана известно, че организацията \"Антикорупционен фонд\" е подала сигнал до новата антикорупционна комисия срещу Волен Сидеров, той подаде закъснялата си декларация за конфликт на интереси, съобщиха от организацията във \"Фейсбук\". Според Николай Стайков - активиста на \"Антикорупционен фонд\", лидерът на \"Атака\"  е регистрирал търговско дружество през октомври миналата година и не е спазил едноседмичния срок за неговото деклариране, пише \"Дневник\". Подобно нарушение може да се накаже с глоба от 1000 до 3000 лева. \"Светкавична реакция на депутата Волен Сидеров след внесения днес наш сигнал до новата антикорупционна комисия. Днес в регистъра на подадените декларации за конфликт на интереси се появи негова декларация, с която депутатът прави - с четири месеца закъснение - деклариране на нови обстоятелства около регистрация на дружество с негово участие. Разбира се, това действие с входящ номер и дата от днес, 8 февруари 2018 г., е само за негово собствено успокоение и не би трябвало да отмени санкцията, която по закон е глоба до 3000 лева\", пишат от организацията.", "date": "2018.02.08", "title": "Сидеров се стресна - подаде декларация за конфликт на интереси след сигнал, че ще бъде проверяван"}
{"url": "http://www.faktor.bg/bg/articles/novini/svyat/navalni-pusna-razsledvane-za-pokvarata-na-putinskiya-elit-yahti-oligarski-prostitutki-i-mnogo-otkradnati-pari-video", "text": "Руският опозиционен лидер Алексей Навални пусна днес ново видео разследване за деградацията и покварата на путинския елит. В него бунтарят вади на показ чрез основания от него \"Фонд за борба с корупцията\" скандални истории за яхти, олигарси, проститутки, редови секс работнички, дирижирано вмешателство на Русия в американските избори за президент. Главни \"герои\"  са вицепремиерът Сергей Приходко и олигархът Сергей Дерипаска. Навални признава, че на данните за корупция спрямо вицепремиера са попаднали случайно - докато правозащитниците са проучвали Instagram профила на \"секс-ловджийка\" с никнейм Настя Рибката. Тя нарича себе си \"майстор на съблазняването\" и \"ловец на олигарси\", а в профила си е публикувала снимка с Олег Дерипаска на яхтата му. Тогава \"Рибката\" се запознава и с вицепремиера Сергей Приходко. \"Приходко е не особено известен руски чиновник, който през 90-те години е работил като заместник-ръководител на администрацията на президента Елцин. Пръв заместник по това време е Владимир Путин. Междувременно Приходко е бил съветник на Путин, след това на Дмитрий Медведев, а сега е вицепремиер на Медведев. Смята се, че той е най-влиятелният чиновник в областта на външната политика на Русия. Не Лавров, а Приходко\", уточнява Навални. Фактът, че на яхтата с проститутките заедно с Дерипаска е именно Приходко се потвърждава и на страницата в Instagram на \"Рибката\", както и от видео с участници във воаяжа. Нещо повече, Настя Рибката е публикувала книга за това пътуване, в което описва всичко случило се на яхтата на Дерипаска.  \"Настя, нарича Приходко \"татенцето\"\", обяснява Навални. В книгата се споменават детайли от биографията на \"татенцето\", които напълно съвпадат с биографията на Сергей Приходко: вицепремиер, пише предизборните речи и послания на Путин. \"Рибката\" също така пише, че Приходко не е ловил риба на яхтата, а е водил разговор с Дерипаска за \"нещо важно\". Пътуването е било през август месец 2016 година. \"Олигарх разхожда на яхтата си чиновник от най-висок ранг - това е подкуп. Олигархът плаща за всичко, включително и за проститутките, това също е подкуп. И ако се окаже, че Приходко е долетял и отлетял с частния самолет на Дерипаска - това също е подкуп\", подчертава Навални. Опозиционерът съобщава и данни от разследване за собствеността на вицепремиера Приходко: гигантска вила на стойност над 300 милиона рубли и два апартамента на стойност 480 милиона рубли в елитен московски квартал.  Навални отбелязва, че не може висш чиновник, отговарящ за международната политика да провежда отпуската си на яхта с олигарх и проституки, защото това позори страната и припомня, че през 1999 година лично Путин уволнява генералния прокурар Юрий Скуратов, заснет в компанията на проститутки.  \"Това също беше \"подарък\" от някакъв бизнесмен\", така че Владимир Владимирович, не изменяйте на принципите си и изпратете Приходко в оставка\", завършва опозиционерът. Междувременно \"Настя Рибката\" коментира в профила си с думите: Впрочем ВВП (Владимир Владимирович Путин) е чел книгата ми. Само за няколко часа разследването вече е гледано от над 461 хил. души, а под него вече има почти 19 хил коментара. Навални не беше допуснат до изборите за президент през март тази година, а сега основната му задача е да накара руснаците да бойкотират изборите и да покажат, че няма масова подкрепа за Путин.", "date": "2018.02.08", "title": "Навални пусна разследване за покварата на путинския елит – яхти, олигарси, проститутки и много откраднати пари (видео)"}
{"url": "http://www.faktor.bg/bg/articles/poreden-protest-v-zashtita-na-pirin", "text": "Пореден протест в защита на Пирин се провежда в центъра на София. Събралите се настояват в природния парк да не се строи. В протеста се вляха и екоактивисти, които участваха в щафетния маратон в подкрепа на каузата. В недоволството тази вечер участва и евродепутатът от групата  на \"Зелените\" Ска Келер. Миналия месец в Страсбург тя се обърна към българския премиер Бойко Борисов и го попита какво мисли за протеста на хиляди хора в София и страната в защита на природата на Пирин. Ска Келер обясни, че иска да увери протестиращите, че гласът им се чува в Брюксел, съобщи Би Ти Ви . „Ще им кажа, че това, което правят е фантастично и че се чуват. Това е много важно, защото изглежда, че българското правителство не чува протестиращите. Управляващите вървят към това, което са планирали, дори участват в контрапротест, което е доста странно  за едно правителство, но това е тяхно право, разбира се. Но на протестиращите ще кажа, че техният глас се чува в Брюксел, в Европейския съюз и не са сами”, заяви Ска Келер.", "date": "2018.02.08", "title": "Пореден протест в защита на Пирин в София"}
{"url": "http://www.faktor.bg/bg/articles/glavniyat-prokuror-imame-podozreniya-koy-e-porachal-otvlichaneto-na-adrian", "text": "Имаме подозрения кой е поръчителят за отвличането на Адриан Златков. Това заяви главният прокурор Сотир Цацаров, след като Софийският градски съд измени мерките за неотклонение на Ивайло Борисов - Ториното, Мартин Марков, Георги Джамбазов и Здравка Стефанова, които са обвинени за помагачество за отвличането на Адриан Златков.    Според прокуратурата, Ивайло Борисов-Ториното и Мартин Марков са осигурили коли с марки \"Опел\" и \"Шкода\" на похитителите, а Георги Джамбазов и приятелката му Здравка Стефанова са купили СИМ-картите, с които се е поддържала връзката между похитителите и бащата на отвлечения млад мъж. На въпрос дали има данни за още хора, замесени в случая, той отговори: „Естествено, че има данни за още хора и естествено, че се работи върху това. Хората, за които става дума (Ивайло Борисов -Ториното и другите трима задържани - бел.ред) са или помагачи или просто част от изпълнителския апарат. Едно такова престъпление изисква и поръчител, а такъв поръчител има“.  Запитан дали се знае кой е изпълнителят, Цацаров посочи: “Има съответни подозрения“. „Дори и изясняването на доказателствата до този момент е изискало сериозен труд. Тоест е изисквало огромен труд и огромно събиране не само на оперативна информация, но и в превръщането й в годни доказателствени средства. Не напразно благодарихме на колегите от сръбската прокуратура и сръбското Министерство на вътрешните работи. Помощта им беше безценна и продължава. Трудно се доказват подобен тип деяния. За мен е извършена огромна работа“, посочи още главният прокурор. Във връзка с обвиненията към прокуратурата, че акциите й са PR, той коментира: „Те нещата обикновено са така – прокуратурата е обвинявана, че не работи, а когато прокуратурата работи, е обвинявана, че прави пиар“.", "date": "2018.02.08", "title": "Главният прокурор: Имаме подозрения кой е поръчал отвличането на Адриан"}
{"url": "http://www.faktor.bg/bg/articles/novini/balgariya/podzemiyata-na-mavzoleya-stavat-muzey", "text": "Всеки ще може да разбере какво се крие в тунелите под гробницата на Георги Димитров.Днес стана ясно, че подземията, останали на мястото на съборения мавзолей на Георги Димитров, ще станат музей. Срещу такса от четири лева столичани и гости на София ще могат да влизат в подземията под съборения мавзолей. Общината има идея да превърне тунелите под гробницата в музей, който да бъде филиал на Софийската градска художествена галерия. В момента в галерията се влиза срещу 4 лева, а ученици, студенти и пенсионери се ползват с намаление и заплащат 2 лева. Предложението за това подземията да станат музей на съвременното изкуство е на зам.-кметът на София доц. Тодор Чобанов и бе прието от културната комисия към Столичния общински съвет.", "date": "2018.02.08", "title": "Подземията на мавзолея стават музей"}
{"url": "http://www.faktor.bg/bg/articles/novini/balgariya/borisov-otgovori-na-dps-nyamam-tayni-sreshti-vsichko-e-publichno", "text": "Премиерът Бойко Борисов нямал тайни срещи, а хората винаги били информирани за международните му разговори и посещения в чужбина. Това заявява самият Борисов в писмен отговор на въпрос на депутата от ДПС Джейхан Ибрямов, който се интересува от неговата програма по време на еврошефството ни, като целта му била да осведоми избирателите за срещите на премиера. \"Политиката на воденото от мен правителство винаги е била прозрачна и открита. Още в първия ми мандат започва публикуването на стенограмите от заседанията на Министерски съвет. Няма случай, при който да не е разпространена информация за предстоящите ми срещи и за съдържанието на разговорите след приключването им\", обяснява Борисов. Той допълва, че програмата на българското председателство също е публична и е публикувана на сайта на ресорното министерство. Там били посочени и срещите с участието на Борисов. Като премиер на страна ротационен председател на ЕС той ще участва във всички заседания на Европейския съвет през първата половина на годината – на 22 и 23 февруари, на 22 и 23 март, на 28 и 29 юни в Брюксел. Отделно на 17 май в София ще е срещата с лидерите на страните от ЕС с тези на държавите от Западните Балкани. Борисов ще участва и в конференция в Мюнхен на 15-17 февруари и в Лондон на 26 този месец. Премиерът обяснява още, че програмата му е доста динамична и наситена. Освен това практиката била международните лидерски срещи да се обявяват в момента, в който са потвърдени от всички участващи страни. Пресслужбата на МС изпълнява стриктно ангажимента си да предоставя необходимата информация за предстоящите срещи, обобщава той.", "date": "2018.02.08", "title": "Борисов отговори на ДПС: Нямам тайни срещи, всичко е публично"}
{"url": "http://www.faktor.bg/bg/articles/novini/svyat/nad-56-ot-makedontsite-imat-polozhitelno-otnoshenie-kam-balgariya", "text": "Над 56 на сто от македонските граждани имат положително отношение към България. Това сочат данните от социологическо проучване на Института за политическо изследване, съобщи Нова телевизия. 25.8 на сто имат много положително отношение, а отчасти положително 30.7 на сто, се казва още в изследването. 33.3 на сто от македонците имат отрицателно мнение за Косово, а донякъде отрицателно 22.4 на сто. 53 на сто имат отрицателно отношение към Гърция. Негативното отношение към Албания обхваща 51.8 на сто от запитаните. 42.3 на сто македонските граждани имат положително отношение към Сърбия, а отчасти с положително отоншение са 28.7 на сто.  Спрямо останалите държави в света македонците най-много обичат Германия и Холандия, а най-малко харесват САЩ и Русия. Повечето от македонците имат положително отношение и към Турция.  54.5 на сто от гражданите на Република Македония като най-голяма заплаха виждат Гърция, Косово и САЩ.", "date": "2018.02.08", "title": "Над 56% от македонците имат положително отношение към България"}
{"url": "http://www.faktor.bg/bg/articles/novini/balgariya/dragomir-stoynev-tsatsarov-da-obyasni-zashto-se-razsledvat-chlenove-na-bsp", "text": "Един активист на БСП от Шумен е уволнен, защото е член на партията. И затова е активизирана прокуратурата на местно ниво. Изискват се протоколи от заседания на общинските събрания на БСП, копия от протокол от делегатско събрание, от присъствените списъци. Това е чисто партийна информация, която трябва да отиде в полицията, а оттам да отиде в прокуратурата, за да послужи след това за оказване на натиск върху наши членове. За нас това е неприемливо и искаме обяснение от главния прокурор защо е трябвало да бъде разследван член на БСП от Шумен. Това коментира в студиото на Би Ти Ви депутатът от БСП Драгомир Стойнев. Той отново потвърди тезата на БСП, че не вярват в твърденията на управляващите, че в страната се води ефективна битка с контрабандата. Защо не вярваме, че се води битка с контрабандата? Защото от самия доклад на Митници се вижда, че приходите са по малко с 50 млн., по-малко са и контрабандните цигари, задържаните нелегални цигари са 37 млн. къса, в сравнение с 2016, когато са били 45 млн. къса,  не може да се каже какъв е транзитния трафик към ЕС. Броят се цигари в кофите, за които не може да се каже кои са редовни и кои трафикирани и пр. Съществува корупция, в която нашите партньори от ЕС нямат никакво съмнение. Ние не знаем и как е функционирала системата в „Митниците“, защото самият главен прокурор призна, че има изтрита информация и затова не може да се докаже имало ли е пробив в нея или не, аргументира позицията си Драгомир Стойнев.", "date": "2018.02.08", "title": "Драгомир Стойнев: Цацаров да обясни защо се разследват членове на БСП"}
{"url": "http://www.faktor.bg/bg/articles/bitite-politsai-v-ihtiman-v-romskata-mahala-se-sabirat-golemi-talpi-nie-sme-6-sreshtu-60", "text": "Главен инспектор Лъчезар Колев, началник на полицията в Ихтиман, коментира пред бТВ тежкия инцидент от 6 февруари, когато роми и полицаи участваха в гонка, която по-късно прерасна в сблъсъци в ромската махала в града. Пред камерата говориха и двама от пострадалите полицаи.  Причина за избухналото напрежение станал опит на полицаите да арестуват шофьор на джип, който според тях криволичел по пътя. \"Отидохме по сигнал на колега. Не ни дадоха да вземем водача. Дърпаха ни, бутаха ни, не ни изпълняваха разпорежданията. Всичко продължи около 15 минути”, разказа единият от потърпевшите Георги Митев.  \"Видяхме една тълпа, която не се подчиняваше на заповедите на колегата. Опитахме се да помогнем, но започнаха да ни бутат, блъскат и ръгат. Извадили сме си медицински. Имаме охлузвания, спукани устни, ръцете са ни оттекли. Има инциденти в ромската махала. Винаги става едно и също - събират се големи тълпи. И при този случай беше така - бяхме 6 на 60\", разкриха полицаите.  \"Няма напрежение между полицията и ромите в Ихтиман. Води се досъдебно производство по случая. Ние сме разследвали случая и сме задържали извършителя. Адвокатът му може да говори каквото си иска. Ние сме си свършили работата. Инциденти в Ихтиман има, но не са чести\", коментира Лъчезар Колев.  Зрител на телевизията пък бе изпратил клип, за който твърди, че е от полицейското управление в Ихтиман. На него се вижда как полицаи се гаврят със задържан ром, като го карат да прави кълба напред и назад, да стои на глава, да пее. Полицаите в същото време се смеят. Подателят на клипа твърди, че точно това отношение към ромите е причина за сблъсъците.  \"Да. Клипчето е снимано в полицейското управление, но не знам кога. Това е лице е познато на органите на реда. Той е криминално проявен и в момента е в затвора в София. Не мога да разпозная по гласовете кои полицаи снимат. Нямам идея кога е сниман този клип. Това е недопустимо отношение към задържан\", каза шефът на полицията Лъчезар Колев.", "date": "2018.02.08", "title": "Битите полицаи в Ихтиман: Бяхме 6 срещу тълпа от 60 роми"}
{"url": "http://www.faktor.bg/bg/articles/plevneliev-tragvame-na-svetovna-obikolka-pri-golemite-proizvoditeli-na-koli", "text": "\"През тази година имаме амбицията да направим нещо, което не е правено никога досега. България ще излезе на световните пазари и ще заяви, че иска фабрика на световен производител\", обяви президентът (2012-2017) Росен Плевнелиев на среща на автомобилния клъстер България. \"Тръгваме на световна обиколка при големите производители на коли\", обяви Плевнелиев. Обиколката започва още следващия месец. Делегацията ще бъде начело с министъра на икономиката Емил Караниколов. Първи ще са европейските производители от Германия и Великобритания например, а след това и в държави като Южна Корея и Индия.  След това председателят на клъстера арх. Любомир Станиславов пък обяви, че до края на годината ще бъде създаден прототип на автомобил почти само от части, произведени в България. Това ще бъде автономен автомобил и ще има за цел да покаже способностите на страната. но няма да бъде за масово производство.", "date": "2018.02.08", "title": "Плевнелиев: Тръгваме на световна обиколка при големите производители на коли"}
{"url": "http://www.faktor.bg/bg/articles/novini/svyat/polsha-e-gotova-da-ce-ot-azhe-ot-pyc-iya-ppipoden-gaz", "text": "Πoлшa e нaй-cтapият ĸyпyвaч нa pycĸи пpиpoдeн гaз, нo cлeд пoвeчe oт 74 гoдини днec вeчe e гoтoвa дa ce oтĸaжe oт нeгo. Bлacтитe в cтpaнaтa, ĸoятo paзчитa нa \"Гaзпpoм\" зa 2/3 oт дocтaвĸитe нa cиньo гopивo, зaявиxa, чe ce плaниpa гaзoпpoвoд зa внoc нa гaз oт Hopвeгия. Toвa cъoбщeниe дoйдe cлeд ĸaтo пpeз 2016 гoдинa cтpaнaтa зaвъpши изгpaждaнeтo нa тepминaл зa втeчнeнo cиньo гopивo, ocигypявaщ дивepcифиĸaция нa Πoлшa oт pycĸитe дocтaвĸи, ĸoитo Bapшaвa пoлyчaвa oт 1944 гoдинa нacaм, пишe Вlооmbеrg, цитирана от money.bg. \"Hиe нe нaпpaвиxмe тoвa cъopъжeния, зa дa пpoдължим дocтaвĸитe oт Pycия\", ĸoмeнтиpa Πьoтp Haимcĸи, ĸoйтo e дъpжaвeн cлyжитeл, oтгoвopeн зa cтpaтeгичecĸитe eнepгийни пpoeĸти. \"Toвa e въпpoc нa cигypнocт зa нac и Бaлтийcĸият гaзoпpoвoд нe e чacт oт пpeгoвopитe c \"Гaзпpoм\"\", дoпълвa тoй. Oщe c идвaнeтo cи нa влacт пpeз 2015 гoдинa oт yпpaвлявaщaтa пapтия \"Πpaвo и cпpaвeдливocт\" oбявиxa, чe нямa дa пoднoвят дългocpoчния дoгoвop c \"Гaзпpoм\", ĸoйтo пpиĸлючвa пpeз 2022 гoдинa. Зa дa бъдe избeгнaтo тoвa oбaчe дъpжaвният дocтaвчиĸ нa cиньo гopивo РGNіG тpябвa дa пoднoви paбoтaтa пo пpoeĸтa зa вpъзĸa c Hopвeгия, зa ĸoйтo ce гoвopи oт 20 гoдини нacaм. B cъщoтo вpeмe Бaлтийcĸият гaзoпpoвoд тpябвa дa бъдe зaвъpшeн дo oĸтoмвpи 2022 гoдинa. \"Aĸo иcĸaмe дa пpoдължим дoгoвopa c \"Гaзпpoм\", щe тpябвa дa зaпoчнeм пpeгoвopи пpeз дeĸeмвpи 2019 гoдинa. Ho дo тoгaвa щe cмe cигypни дaли Бaлтийcĸият гaзoпpoвoд щe бъдe гoтoв в cpoĸ и щe бъдeм в изгoднa cитyaция дa взeмeм peшeниeтo\", cмятa Haимcĸи. \"Πoлшa e гoтoвa зa вcичĸи pиcĸoви cцeнapии в пpexoдния пepиoд\", твъpди тoй.", "date": "2018.02.08", "title": "Полша e гoтoвa дa ce oтĸaжe oт pycĸия пpиpoдeн гaз"}
{"url": "http://www.faktor.bg/bg/articles/tsenata-na-turski-potok-stigna-7-miliarda", "text": "Руският газов концерн \"Газпром\" е повишил оценката си за стойността на строителството на газопровода \"Турски поток\" до 7 млрд. долара. Това съобщи днес заместник-ръководителят на компанията Андрей Круглов на инвестиционен форум в Лондон, предаде ТАСС.  Предварително бяхме говорили, че стойността може да е 6 млрд. долара, но сега я оценяваме на около $7 млрд. Не изключваме също възможността за привличане на проектно финансиране. Най-вероятно \"Турски поток\" първоначално ще бъде финансиран от бюджета на \"Газпром\" и по-късно рефинансиран чрез емитиране на проектни облигации, както стана със \"Северен поток\", каза Круглов. Преди месец министърът на външните работи на Русия Сергей Лавров заяви, че втората тръба на \"Турски поток\", по която ще тече синьо гориво за Южна и Югоизточна Европа, ще се строи само при \"железни гаранции от страна на Европейската комисия\". Капацитетът на всяка от тръбите е 15.75 млрд. куб. м природен газ годишно. Строителството на тръбата започна на 7 май м.г. Вече са готови над 650 километра от нея. Дължината на морската й част е 910 км, а на сухопътната - 180 км. Газопроводът влиза в европейската част на Турция и оттам продължава до границата с Гърция, където ще бъде изграден хъб. Българското правителство се надява на отклонение към Варна, за да се пълни проектираният газов хъб \"Балкан\", който премиерът Бойко Борисов иска да финансира чрез плана \"Юнкер\". В средата на декември м.г. турското издание \"Хабетюрк\" съобщи, че такава промяна е обсъдена в турското Министерство на енергетиката, България е уведомена \"на най-високо ниво\" и вече е започнала подготовка за реализацията на проекта.", "date": "2018.02.08", "title": "Цената на \"Турски поток\" скочи на $7 милиарда"}
{"url": "http://www.faktor.bg/bg/articles/kakvi-sa-balgarskite-nadezhdi-v-pyongchang-2018", "text": "С квалификациите в ски скоковете на малка шанца днес започва българското участие в Пьонгчанг 2018. Двадесет и третите зимни олимпийски игри ще бъдат открити официално в петък, но по традиция част от състезанията стартират ден по-рано. Първи от българите в Пьонгчанг ще се изяви Владимир Зографски. На втора поредна олимпиада той ще е единственият български представител в ски скоковете. 24-годишният състезател се надява да подобри представянето си от Сочи, когато отпадна в квалификациите на малката шанца и завърши 39-и на голямата. Квалификациите на малката шанца в Пьонгчанг стартират в 14.30 часа българско време. За основата фаза на състезанието се класират първите десет в генералното класиране на Световната купа и останалите 40 с най-добри резултати в пресявките. България ще бъде представена от 21 състезатели в шест спорта - ски скокове, алпийски ски, биатлон, сноуборд, ски бягане и спускане с шейни. В петък се навършват 20 години от първия и засега единствен златен медал в историята на българския зимен олимпийски спорт. Той беше спечелен от биатлонистката Екатерина Дафовска в индивидуалния старт на 15 километра в Нагано. Подобно постижение сега изглежда невъзможно. Дори спечелването на медал ще е изключително постижение, след като в последните два олимпиади най-добрите класирания бяха петото място на Александра Жекова в бордъркроса в Сочи и седмото на Евгения Раданова в шорттрека на 1500 метра във Ванкувър. Надежди за добро представяне обаче винаги има. Ето какви са те и с кого са свързани най-големите очаквания. Най-големите (и може би единствени) надежди за българско отличие в Пьонгчанг са свързани с Радослав Янков, пише в свой коментар \"Дневник\". 28-годишният българин се утвърди в елита на алпийския сноуборд след два страхотни сезона в Световната купа. През 2016 г. Янков спечели големия кристален глобус в паралените дисциплини. През 2017 г. той завоюва малката световна купа в паралелния гигантски слалом и завърши втори в генералното класиране, като съвсем малко не му достигна да защити големия глобус. Сто дни преди началото на игрите виртуалният калкулатор на авторитетната компания за анализ на данни \"Грейсноут\" показваше, че Янков ще донесе единствения медал на България в Пьонгчанг - бронз в паралелния гигантски слалом. Българският сноубордист обаче прави колеблив олимпийски сезон. Toй се качи на подиума само веднъж в деветте си старта за Световната купа - второ място в Рогла на 21януари, а три пъти в шестте си състезания през 2018 г. не успя да премине квалификации. Така при последното обновяване си обновяване виртуалният калкулатор показа, че България ще си тръгне без медал от Пьонгчанг. Янков обаче демонстрира, че навлиза в оптимална форма точно преди олимпийските игри. Двата му най-добри резултата дойдоха в последните му три старта - второто място в Рогла и четвъртото в домашното състезание в Банско. \"Няма как да не тежи това, че съм основната надежда за медал. Напрежението е по-голямо. По-специално е заминаването ми за олимпиадата, отколкото за всяко друго състезание. Но това е - отиваме на битка. Най-важното е да съм здрав и да покажа какво мога\", каза Янков при заминаването си от България за Пьонгчанг. Той сподели, че се чувства напълно готов преди най-важния старт в кариерата си. \"Мисля, че направихме добра подготовка. Изчистихме кусурите в екипировката. Мисля, че всичко е както трябва\", допълни 28-годишният сноубордист. За него това ще е втора олимпиада след Сочи, когато завърши 21-и в паралелния слалом и 25-и в паралелния гигантски слалом. В Пьонгчанг състезателите в алпийски сноуборд ще имат само един шанс за медал - в паралелния гигантски слалом, който ще се проведе на 22 и 24 февруари. Преди четири години в Сочи Жекова остана на крачка от бронзовия медал в бордъркроса. Тя беше най-добре представилият се български състезатели в предишната олимпиада, а сега надеждите й отново са за призово класиране. Жекова не се е качвала на подиума в Световната купа от март 2016 г., когато спечели състезанието във Вейсона, Швейцария. Тя обаче показа голямо подобрение във формата си и записа три класирания в топ 8 в последните си три състезания. Българката влезе в големия финал на последния старт преди Пьонгчанг - във Фелдберг. Тя завърши на пето място, като по този начин изравни най-добрия си резултат за сезона, постигнат през декември във Вал Торенс. В предишните два старта - първия във Фелдберг и този в Банско, Жекова завърши седма, печелейки малкия финал. Така участващата за четвърти път на олимпийски игри българка успя да натрупа увереност и самочувствие точно преди Пьонгчанг. При формата, която показват Микела Мойоли, Шарлот Банкс, Нели Моен Локоз и Клои Треспьо и при наличието на звезди като Линдзи Джакобелис и Ева Самкова, спечелването на медал изглежда изключително трудна задача за Жекова. Нейните надежди са, че трасето в Пьонгчанг ще бъде максимално сложно и технично. \"Знам, че там съм най-силна. Когато всички изпитват страх и проблеми, аз някак си благодарение на опита успявам да намеря добра скорост. Надявам се там да имам по-добър шанс\", каза Жекова по време на Световната купа в Банско. Българските биатлонисти направиха страхотен пробив през миналия сезон. В години, в които условията за този спорт в България са изключително занемарени, трима българи се класираха сред първите 13 в състезание от световно първенство. Един от тях - Красимир Анев - зае шесто място в спринта и имаше реален шанс за медал. А 23-годишният Антон Синапов впечатли с 11-а позиция, като беше най-младият състезател в топ 20. Шампионатът в Хохфилцен беше предшестван от историческа титла на Владимир Илиев и общо три медала от европейското първенство в Душники Здруй, а през сезон 2016/2017 Анев и Илиев записаха общо пет класирания в топ 10 на стартове от Световната купа. Това даде надежди за много силно представяне в Пьонгчанг. Ситуацията преди игрите обаче е доста по-различна. Българите правят колеблив олимпийски сезон. И докато Анев успя да напипа верния ритъм в последния месец, не така стоят нещата при Илиев. Анев спечели два медала от завършилото наскоро европейското първенство в Риднаун - сребро в преследването и бронз в спринта. Преди това той записа върховия си резултат за Световната купа - десето място в индивидуалното в Руполдинг. В индивидуалният старт, който ще е на 15 февруари, са най-големите шансове на Анев за добро представяне в Пьонгчанг. В тази дисциплина има четири стрелби и всяка грешка носи по една наказателна минута. Именно стрелбата е по-силният елемент на Анев. Илиев е на противоположния полюс. Той е един от най-бързите биатлонисти, което му дава най-голям шанс в спринта (на 11 февруари). За да се надява на челно класиране обаче, българинът трябва да свали десетте мишени, а през този сезон той има огромни проблеми в стрелбата. След като през миналия сезон стреляше 79% от легнал и 81% от прав, през настоящия показателите му паднаха драстично - съответно 73% и 67%. Останалите трима български биатлонисти - Синапов, Димитър Герджиков и Михаил Клечеров, нямат големи шансове за предно класиране. Те обаче могат да помогнат за силно представяне в щафетата, където надеждите са за класиране в топ 8. България изпраща пълен отбор от пет души и при жените, но в индивидуалните състезания едва ли може да се очаква нещо повече от място в топ 50. България изпраща трима ски бегачи - постоянният участник в Световната купа Веселин Цинзов, 21-годишният Йордан Чучуганов и Антония Григорова. Най-големите надежди за добро представяне в този спорт са свързани с Цинзов. От години той е единственият български състезател в световния елит на този спорт. През този сезон най-доброто му класиране в Световната купа е 34-о място в свободния стил на 15 километра. Предходния сезон той два пъти успя да влезе в топ 30 - 22-о място на 10 км и 23-о място на 15 км. Преди четири години в Сочи българинът остана 39-и в 15-те километра, където са насочени основните му надежди и в Пьонгчанг. Преди заминаването за олимпийските игри той сподели, че целта му е класиране в топ 30, но се надява и на още по-добро представяне - влизане в топ 20. При младия Чучуганов и Григорова, която в последните години се концентрира основно върху ултрамаратоните, шансовете за силен резултат не са големи. Трима ще са българите и в алпийските ски - Алберт Попов, Камен Златков и Мария Киркова. Най-големи надежди се възлагат на 20-годишния Попов, който във вторник спечели бронзов медал в гигантския слалом на световното първенство за младежи. В ски скоковете целта на Владимир Зографски е да преодолее квалификациите в двете си състезания, което не му се отдава често през последните сезони. \"Целта им е да подобря класирането си от Сочи. Вече съм с повече опит, а и сякаш сега върху раменете ми го няма онези свръхочаквания отпреди четири години\", каза той при заминаването си за Пьонгчанг. \"Искам да направя едно достойно представяне. Тествахме и променихме много неща, екипировка и сега сме готови за един добър резултат в ПьонгЧанг. Шанцата там ми е позната, скачал съм на нея\", каза още световният шампион за младежи от 2011 г. Другият българин в Пьонгчанг е Павел Ангелов, който ще се състезава в спускането с шейни. Той ще е един от дебютантите на олимпийски игри, като изглежда малко вероятно да успее да се класира сред първите 30 в своята дисциплина. 8 февруари (четвъртък)  14.30 ч. Ски скок на малка шанца (квалификация) - Владимир Зографски 10 февруари (събота) 9.15 ч. Ски бягане (скиатлон жени) - Антония Григорова 12.10 ч. Шейни индивидуално (1 и 2 манш) - Павел Ангелов 13.15 ч. Биатлон (спринт жени) - Десислава Стоянова, Емилия Йорданова, Стефан Попова, Даниела Кадева, Милена Тодорова 14.35 ч. Ски скок на малка шанца (основна фаза) 11 февруари (неделя) 4.00 ч. Алпийски ски (спускане мъже) - Алберт Попов, Камен Златков 8.15 ч. Ски бягане (скиатлон мъже) - Веселин Цинзов, Йордан Чучуганов 11.50 ч. Шейни индивидуално (3 и 4 манш) - Павел Ангелов 13.15 ч. Биатлон (спринт мъже) - Красимир Анев, Владимир Илиев, Михаил Клечеров, Антон Синапов, Димитър Герджиков 12 февруари (понеделник) 3.15 ч. Алпийски ски (гигантски слалом жени) - Мария Киркова 12.10 ч. Биатлон (преследване жени) 14.00 ч. Биатлон (преследване мъже) 13 февруари (вторник) 4.30 ч. Алпийски ски (комбинация мъже) - Алберт Попов, Камен Златков 10.30 ч. Ски бягане (спринт мъже) - Веселин Цинзов, Йордан Чучуганов 13.00 ч. Ски бягане (спринт жени) - Антония Григорова 14 февруари (сряда) 3.15 ч. Алпийски ски (слалом жени) - Мария Киркова 13.05 ч. Биатлон (индивидуално жени) - Десислава Стоянова, Емилия Йорданова, Стефан Попова, Даниела Кадева, Милена Тодорова 15 февруари (четвъртък) 3.00 ч. Алпийски ски (супер-Г мъже) - Алберт Попов, Камен Златков 8.30 ч. Ски бягане (10 км св. стил жени) - Антония Григорова 13.00 ч. Биатлон (индивидуално мъже) - Красимир Анев, Владимир Илиев, Михаил Клечеров, Антон Синапов, Димитър Герджиков 16 февруари (петък) 3.00 ч. Сноуборд (бордъркрос жени) - Александра Жекова 8.30 ч. Ски бягане (15 км св. стил мъже) - Веселин Цинзов, Йордан Чучуганов 14.30 ч. Ски скок на голяма шанца (квалификация) - Владимир Зографски 17 февруари (събота) 4.00 ч. Алпийски ски (супер-Г жени) - Мария Киркова 13.15 ч. Биатлон (масов старт жени) 13.30 ч. Ски скок на голяма шанца (основна фаза) 18 февруари (неделя) 3.15 ч. Алпийски ски (гигантски слалом мъже) - Алберт Попов, Камен Златков 13.15 ч. Биатлон (масов старт мъже) 20 февруари (вторник) 13.15 ч. Биатлон (смесена щафета) 21 февруари (сряда) 4.00 ч. Алпийски ски (спускане жени) - Мария Киркова 12.00 ч. Ски бягане (отборен спринт мъже) - Веселин Цинзов, Йордан Чучуганов 22 февруари (четвъртък) 3.15 ч. Алпийски ски (слалом мъже) - Алберт Попов, Камен Златков 5.00 ч. Сноуборд (гигантски слалом, квалификации) - Радослав Янков, Теодора Пенчева 13.15 ч. Биатлон (щафета жени) 23 февруари (петък) 3.00 ч. Алпийски ски (комбинация жени) - Мария Киркова 13.15 ч. Биатлон (щафета мъже) 24 февруари (събота) 4.00 ч. Сноуборд (гигантски слалом, финали) 7.00 ч. Ски бягане (50 км мъже) - Веселин Цинзов, Йордан Чучуганов 25 февруари (неделя) 8.15 ч. Ски бягане (30 км жени) - Антония Григорова *Програмата е предварителна и може да има промени в часовете.", "date": "2018.02.08", "title": "Какви са българските надежди в Пьонгчанг"}
{"url": "http://www.faktor.bg/bg/articles/sport/vladimir-zografski-na-final-v-pyongchang", "text": "Владимир Зографски е първият български финалист на зимните олимпийски игри в ПьонгЧанг. Ски скачачът преодоля квалификациите на малка шанца със 17-и резултат, след като записа 118.8 точки след опит от 98.5 метра. Така в събота в 14:25 ч. той ще скача във финалите на дисциплината. С класирането си сред най-добрите на малка шанца Зографски подобри класирането си от зимните олимпийски игри в Сочи преди 4 години, когато не успя да премине пресявките. Тогава той събра 97,8 точки след скок от 89 метра. Най-добър в квалификациите бе световният вицешампион от Лахти 2017 Андреас Велингер (Германия) със 133.5 точки след скок от 103.0 метра. Двойният олимпийски шампион от Сочи 2014 Камил Стох (Полша) се нареди втори със 131.7 точки с опит от 104.0 метра, а трети е друг поляк - Давид Кубацки,със 129.6 точки, след като направи най-дългия скок в пресявките от 104.5 метра. Световният първенец от Лахти 2017 Щефан Крафт беше най-добър от австрийците, след като се нареди пети със 128.5 точки след скок от 102.5 метра.", "date": "2018.02.08", "title": "Владимир Зографски на финал в ПьонгЧанг"}
{"url": "http://www.faktor.bg/bg/articles/sport/opasno-niski-temperaturi-po-vreme-na-olimpiadata", "text": "Всичко изглежда готово за официалното откриване на Зимните олимпийски игри в Пьонгчанг. Настроението на домакините е приповдигнато, но тазгодишната олимпиада се очертава да е най-студената за последните няколко десетилетия. Властите в Южна Корея издадоха предупреждение за опасно ниски температури за територията на цялата страна до минус 27 градуса. Студеното време накара олимпийците да вземат допълнителни мерки. Участниците в американската делегация са екипирани със специални дрехи, затопляни с батерии. Домакините ще раздават топли шапки и одеяла на зрителите на церемонията по откриването.", "date": "2018.02.08", "title": "Опасно ниски температури по време на Олимпиадата"}
{"url": "http://www.faktor.bg/bg/articles/sport/fifa-speshno-razsledva-11-ruski-futbolisti-za-doping", "text": "Руският защитник Руслан Камболов е един от двамата футболисти, разследвани от ФИФА по подозрение за нарушаване на антидопинговите правила, съобщи вицепремиерът на Русия Виталий Мутко.  Камболов, 28-годишен, е играч на Рубин Казан, с два мача за руския национален отбор. Другият заподозрян за допинг е бившият младежки национал Иван Княжев.   \"Получихме списък от ФИФА с имената на 11 футболисти и сега двама от тях - Камболов и Княжев, са разследвани\", каза Мутко пред ТАСС", "date": "2018.02.08", "title": "ФИФА спешно разследва 11 руски футболисти за допинг"}
{"url": "http://www.faktor.bg/bg/articles/berbatov-vkara-svoya-parvi-gol-v-indiya", "text": "Бившият капитан на националния отбор на България Димитър Бербатов реализира първия си гол в шампионата на Индия при равенството 2:2 между АТК и Керала Бластърс. Българинът се разписа с красив удар от воле от границата на наказателното поле след пас на Гудьон Балдвидсон. Исландецът откри за Керала в 33-та минута, а 5 минути по-късно Райън Тейлър изравни. През второто полувреме феновете на стадиона в Калкута бяха удивени от попаденията на Бербо (56') и Торп (75'). Керала стана пети с 21 точки, докато АТК заема осмо място с 13 пункта.", "date": "2018.02.08", "title": "Бербатов вкара своя първи гол в Индия"}
{"url": "http://www.faktor.bg/bg/articles/mariya-fileva-e-noviyat-shef-na-darzhavnata-komisiya-po-hazarta", "text": "Министърът на финансите Владислав Горанов, в изпълнение на своите правомощия съгласно чл. 18, ал. 1 от Закона за хазарта, назначи Мария Филипова за председател на Държавната комисия по хазарта, считано от днес. Мария Филипова притежава образователно-квалификационна степен \"магистър\" по специалността \"Право\", съобщиха от Министерството на финансите. Била е юрист в Агенцията за приватизация и следприватизационен контрол, в Министерството на правосъдието и в Министерството на финансите. Владее английски език. Заемащият длъжността до този момент Огнемир Митев е освободен по взаимно съгласие.", "date": "2018.02.08", "title": "Мария Филипова е новият шеф на Комисията по хазарта"}
{"url": "http://www.faktor.bg/bg/articles/ikonomika/biznes/ministar-petkova-nevyarno-e-tvardenieto-na-ermenkov-che-ima-darzhavna-pomosht-za-amerikanskite-tsentrali", "text": "ЕК не е излизало със становище, че има държавна помощ за американските централи у нас. Подобно твърдение е некоректно и неточно. Това обяви в ефира на БНТ енергийният министър Теменужка Петкова по повод лансираното твърдение на депутата от БСП Таско Ерменко в студиото на държавната телевизия. Такова становище няма и е манипулативно да се правят подобни внушения на българските граждани. Ние работим много активно с Европейската комисия, в постоянен диалог сме с колегите там, но такова становище от ЕК категорично няма, подчерта още веднъж Петкова, с което даде да се разбере, че става дума за поредната фалшива новина, която се тиражира от активист на БСП.", "date": "2018.02.08", "title": "Петкова опровергава Ерменков: Няма позиция на ЕК, че има държавна помощ за американските централи"}
{"url": "http://www.faktor.bg/bg/articles/ikonomika/turizam/bez-sergii-v-slanchev-bryag", "text": "\"Категорично това лято ще бъдат забранени щендерите в Слънчев бряг, така че цялата стока да бъде вътре в павилионите, за което предстои подписване на специално споразумение за сътрудничество с МВР, в рамките на техните компетенции. Със сигурност ще има изключително засилен контрол\", каза пред журналисти министърът на туризма Николина Ангелкова в Слънчев бряг. \"Длъжни сме да установим дали наистина са съборени всички тези 190 обекта, които надхвърлят одобрената от мен като министър схема. Също така и да установим, изисквайки актуализация на кадастралните карти какво е фактическото състояние на плаж Слънчев бряг – Север\".  Според нея трябва да има пълна промяна на облика на алеята в Слънчев бряг.  \"Категорично започнем ли премахването на щендерите и стоката да си остане само в павилионите, мисля че този тип промяна ще е видим и добре приет. Излезе и независимо проучване на „Галъп интернешънъл“, в което се казва, че голяма част от хората – близо 55 %, павилионите да има единна визия. Повече от 62% от запитаните искат да има заведения и павилиони на плажа, но съответно да се спазва необходимият ред и законност. Това е и което ние ще направим – няма да има никаква стока извън павилионите“, обясни министърът на туризма.  „Ние показахме една идейна визия, която всъщност тепърва предстои да се обсъди с представителите на бранша. Тя зависи много от това всеки, който желае да си постави павилионите, дали ще избере цветовата гама от бяло и синьо или някаква друга. Защото ние не можем на сила да накараме никого да си поръча еди-какъв си цвят. Но важното е павилионите да бъдат естетически свързани със заобикалящата ги среда и да няма стока извън тях“, допълни Николина Ангелкова.  „Това, което за мен е на първо място, да контролираме да няма стока извън павилионите. Върху тази дейност имаме изключително положителна оценка и сътрудничество и съответно вече цялостно се направи нова наредба, свързана с облика на курорта. Това лято към тези засилени мерки, които предприемаме, очакванията са много. И се надявам с тези макар и малки стъпки да покажем, че има промяна и да вървим вече към по-дългосрочни мерки“, каза още тя. „Ако има желаещи и всичко отговаря на изискванията и закона, ще сложим и новите павилиони, които бяха представени в Министерството. Категорично няма да има павилиони на главната алея, защото алеите трябва да са свободни за разходка. Оттам нататък ще може навсякъде, където е възможно, да има преместваеми обекти, които по никакъв начин не затрудняват другата дейност, отговарят на изискванията и са поискани. При всички положения новата схема трябва да бъде изцяло съобразена със заобикалящата среда в курорта“, каза още министърът на туризма.", "date": "2018.02.08", "title": "Без сергии в Слънчев бряг"}
{"url": "http://www.faktor.bg/bg/articles/makron-e-gotov-na-priznae-spetsifichnostta-na-korsika-i-da-bade-spomenata-vav-frenskata-konstitutsiya", "text": "Приключи двудневното посещение на френския президент Еманюел Макрон в Корсика. Той заяви, че е готов да признае специфичността на Корсика, но е против другите искания на управляващите острова националисти. В реч Макрон заяви, че е възможно Корсика да бъде спомената във френската конституция. Това е едно от главните искания на привържениците на автономията и сепаратистите. Френският президент обаче е непреклонен по отношение на други две искания на националистите - признаването на корсиканския за официален език наред с френския и въвеждането на статут на постоянен жител на Корсика.", "date": "2018.02.08", "title": "Макрон е готов да признае специфичността на Корсика, но е непреклонен за другите искания на сепаратистите"}
{"url": "http://www.faktor.bg/bg/articles/menda-stoyanova-byudzhet-2017-priklyuchi-na-plyus", "text": "Сивата икономика не може да се измери лесно, за съжаление. Много често по отношение на корупция и контрабанда изследванията са на база на анкети. Не бива да отричаме, че има сива икономика, но борбата с нея се води и в последните години има значителни успехи в това отношение. Това каза председателят на бюджетната комисия Менда Стоянова в сутрешния блок нa БНТ. В търговията е най-големият проблем със сивата икономика, защото там най-лесно може да се купуват и продават стоки без документи. Всичко това се знае и се работи по законодателни мерки. Основният начин да се борим срещу сивата икономика е развитието на обществото, допълни тя. Бюджет 2017 година приключи на плюс. Имаме сериозен ръст на приходите от данъка върху печалбата, което значи, че приходите на фирмите са по-високи. За да достигнем този излишък, имаме неизпълнени разходи. Те основно са инвестиционни, защото много от големите проекти не тръгнаха през 2017 година - за самолетите, инфраструктурни проекти, забави се и усвояването на еврофондовете, коментира Стоянова. Сериозните икономисти смятат, че е много важно да имаме последователен и устойчив ръст на икономиката. Устойчив не означава само повтаряем, но и постепенно развитие, каза още тя.", "date": "2018.02.08", "title": "Менда Стоянова: Бюджет 2017 приключи на плюс"}
{"url": "http://www.faktor.bg/bg/articles/veche-mozhem-da-plashtame-danatsi-i-osigurovki-onlayn-i-bez-taksi", "text": "Вече можем да плащаме данъци и осигуровки онлайн и без такси. Безплатните картови плащания са възможни чрез сайта и в офисите на НАП.  Плащанията ще се отразяват веднага в данъчно-осигурителната сметка на клиента, а не за 24 или повече часа, както е при традиционните банкови преводи, предаде Нова тв. С банкови карти ще могат да се плащат и задължения към други институции, събирани от НАП.  От агенцията обръщат внимание обаче, че  когато се плащат задължения към КАТ, например, или задължения,  които са в процес на принудително изпълнение, погасяването им се отразява след допълнителна обработка и отнема повече време.", "date": "2018.02.08", "title": "Вече можем да плащаме данъци и осигуровки онлайн и без такси"}
{"url": "http://www.faktor.bg/bg/articles/11-dushi-zaginaha-pri-stroezh-na-metro-v-kitay", "text": "11 души са загинали, а други трима са в неизвестност, след като в Китай се срути тунел на метрото, който е в процес на изграждане. Деветима работници са спасени. Инцидентът е станал в провинция близо до финансовия център Хонгконг. От разпространените кадри се вижда, че е пропаднал и широк път. Води се разследване за причините са срутването.", "date": "2018.02.08", "title": "11 души загинаха, след като се срути тунел на метрото в Китай"}
{"url": "http://www.faktor.bg/bg/articles/evgeniy-mihaylov-normalnite-hora-v-balgariya-smyatat-komunisticheskiya-rezhim-za-prestapen", "text": "В Бургас поискаха паметникът на Съветската армия да бъде разрушен. Идеята сега е предложение на СДС. През годините са правени и други опити монументът да бъде демонтиран. До този момент обаче те винаги са били неуспешни. \"Опитвам се да разбера поради каква причина изобщо трябва да се занимаваме с идея, дошла от партия, която събира между 1 и 2%, а именно СДС. Това е партия, която очивидно няма никакъв друг начин да съществува политически, освен ако не паразитира върху добрия стар телевизионен антикомунизъм\", отсече в студиото на \"България сутрин на Bulgaria ON AIR\" журналистът и депутат от БСП Александър Симов, с присъщото си настървение да изопачава фактите.  Той заяви най-сериозно, че на практика дискусия \"за\" и \"против\" съветските монументи не съществува. \"Наблюдава се една обсебеност по темата на не повече от 100 хил. души в България. За всички останали в страната ни проблемът изобщо не е кризисен\", отбеляза още Симов, който очевидно живее извън реалността. Не на това мнение обаче се оказа режисьорът Евгений Михайлов.  \"Нормалните хора в България са на мнение, че комунистическият режим, датиращ от 1944 до 1989 година е бил престъпен. Още през 2000 година Народното събрание прие закон, който докзва това\", каза той. Пред Bulgaria ON AIR Евгений Михайлов коментира, че дългогодишните учители и преподавателите в университетите в страната ни години наред поднасят на учениците и студентите една \"лъжлива\", по думите му, история. \"Альошата\", както е известен и го наричат много бургазлии, се издига на около 20 метра височина в центъра на морския град. Построен е в началото на 50-те години на миналия век. През 2013 година група бургазлии искат с подписка \"Альошата\" да бъде премахнат. Като мотиви посочват, че той няма културно-историческа стойност и е символ на една отминала диктатура. Докладната обаче така и не стига до общинския съвет. Според активистите на СДС в Бургас, в града изобщо не трябва да има символи на комунизма, а според социалистите в крайморския град, идеята за премахване на паметника се е зародила преди дни, при почитането на паметта на жертвите на комунизма.", "date": "2018.02.08", "title": "Евгений Михайлов:  Нормалните хора в България смятат комунистическия режим за престъпен"}
{"url": "http://www.faktor.bg/bg/articles/peevski-malko-zabravil-da-deklarira-chasten-interes-pri-vnasyaneto-na-mediyniya-zakonoproekt", "text": "Депутатът от ДПС Делян Пеевски не е декларирал частен интерес при внасянето на медийния си законопроект. Това съобщиха от пресцентъра на Народното събрание. Според правилника на парламента \"при внасяне на законопроекти, изказване или гласуване в пленарно заседание или в комисия народен представител с частен интерес от обсъждания проблем е длъжен да го декларира\". От институцията обаче заявили пред  в. \"Сега\", че проектът за промени на Закона за задължителното депозиране на печатни и други произведения, внесен от Пеевски, Йордан Цонев, Хамид Хамид и Велислава Кръстева, \"не е придружен от други документи\".  За да даде становище дали депутатът нарушава правилника, правният отдел на Народното събрание е поискало вестникът да подаде заявление по Закона за достъп до обществена информация (ЗДОИ). Обяснението е, че юристите не могли да разберат какво точно искат да знаят журналистите. Законопроектът на ДПС предвижда онлайн изданията, радиата, телевизиите и информационните агенции да се задължат да декларират действителния си собственик всяка година, както и да се създаде регистър на разпространителите. Най-спорното предложение е всяка медия да е длъжна да разкрива \"всяко получено финансиране в предходната календарна година, неговия размер и основание, както и данни за лицето, предоставило финансирането\".", "date": "2018.02.08", "title": "Делян Пeевски малко забравил да декларира частен интерес при внасянето на медийния законопроект"}
{"url": "http://www.faktor.bg/bg/articles/atanas-atanasov-imame-kardinalen-problem-s-natsionalnata-sigurnost", "text": "Подкрепяме България да се присъедини към Шенген и оценяваме положените усилия, но още работа трябва да се свърши. Това каза преди дни холандският премиер Марк Рюте по време на официалната си визита у нас.  След посещението му веднага се запитахме къде са пробойните, които ни спират по пътя за Шенген, какво очаква от нас Европа и кога ще бъде премахнат граничният контрол за България?  \"Това е тежък провал за България. Имаме кардинален проблем с националната сигурност. Това, което ни спъва е непрозрачното еднолично разпределение на общите ни пари, които отиват в джобовете на олигарсите\", заяви лидерът на ДСБ генерал Атанас Атанасов. В студиото на \"България сутрин\" на Bulgaria ON AIR той подчерта, че политическа воля за промяна на статуквото няма.    \"От 11 години сме в ЕС и не сме в Шенген, не сме в еврозоната и не сме в банковия съюз, а също така върху нас има мониторинг. Всичко това са факти, които показват недоверието на западните ни партньори към нас“, изтъкна гостът.  \"Западните ни партньори показват, че „татко ще ни купи колело, но някой друг път“. Много мощно се прикрива у нас, но в много авторитетни западни издания, беше перифразиран националният ни девиз – от \"Съединението прави силата\" в \"Корупцията прави силата\". Шенген освен граничен контрол, означава обмен на разузнавателна информация между институциите за сигурност. Те нямат доверие към нас“, посочи ген. Атанасов пред Bulgaria ON AIR. По негови думи Народното събрание е обезличено, тъй като от него нищо не зависи и реална работа там не се върши. То предлагало, продължи още политикът, зрелища на хората.", "date": "2018.02.08", "title": "Атанас Атанасов: Имаме кардинален проблем с националната сигурност"}
{"url": "http://www.faktor.bg/bg/articles/erdogan-sabira-putin-i-rouhani-v-istanbul", "text": "Президентът на Турция Реджеп Тайипл. Президентът на Турция Реджеп Тайип Ердоган и руският държавен глава Владимир Путин се договориха в четвъртък да проведат среща в Истанбул заедно с иранския им колега Хасан Роухани с цел съживяване на мирния процес в Сирия, предава AFP, като се позовава на източник от Анкара. Путин вече бе домакин на подобна среща на високо равнище с колегите му от Турция и Иран. Тя бе организирана през ноември миналата година в черноморския курорт Сочи. Източникът на агенцията подчерта, че точната дата на събитието ще бъде конкретизирана на по-късен етап. се договориха в четвъртък да проведат среща в Истанбул заедно с иранския им колега Хасан Роухани с цел съживяване на мирния процес в Сирия, предава AFP, като се позовава на източник от Анкара, пише \"Фокус\".", "date": "2018.02.08", "title": "Ердоган събира Путин и Роухани в Истанбул"}
{"url": "http://www.faktor.bg/bg/articles/vma-borisov-ne-e-hospitaliziran-biti-sa-mu-samo-4-inzhektsii", "text": "По повод множеството запитвания от медиите дали Борисов е във ВМА, от болницата опровергаха премиерът Бойко Борисов да е хоспитализиран.  По-рано днес, вследствие на множеството травми, които има, са му били направени две инжекции на колената за укрепване на хрущяла, и две - на глезените, след което е освободен, поясниха от пресцентъра на ВМА.", "date": "2018.02.08", "title": "ВМА: Борисов не е хоспитализиран, направени са му само 4 инжекции"}
{"url": "http://www.faktor.bg/bg/articles/novini/balgariya/tsvetanov-provede-rabotna-sreshta-s-kongresmena-ot-shtata-ilinoys-pitar-roskam", "text": "В рамките на работното си посещение във Вашингтон (САЩ), председателят на ПГ на ГЕРБ и председател на Комисията по вътрешна сигурност и обществен ред Цветан Цветанов разговаря с конгресмена от щата Илинойс Питър Роскъм. Двамата се срещнаха в сградата на американския Конгрес във Вашингтон. Цветанов и Роскъм обсъдиха аспекти на регионалната сигурност през призмата на българското председателство на Съвета на Европейския съюз и специфичните заплахи за региона. Конгресменът е съпредседател на 20-членната двупартийна Комисия за демократично партньорство към Камарата на представителите на американския Конгрес, развиваща интерпарламентарни отношения с държави от Балканския регион. Цветанов информира американската страна за приоритетите на европредседателството и по специално за основния такъв – очертаването на ясна европейска перспектива пред Западните Балкани. Питър Роскъм изказа специално задоволство от вчерашната новина от Брюксел за включването на тези приоритети в Стратегията за Западните Балкани.  Конгресмен Роскъм сподели задоволството си от възможността да бъде проведена подобна среща, както и от факта, че на територията на неговия избирателен район живеят много българи. Цветан Цветанов изрази надежда, че неговият колега ще задълбочи сътрудничеството с българската диаспора в Илинойс, в насока разширяване на българската културна среда в Средния Запад на САЩ. Двете страни изразиха увереност, че в бъдеще ще бъдат проведени конкретни съвместни събития за популяризиране на българската култура и традиции. По-късно през деня Цветан Цветанов проведе срещи с ръководители на вашингтонския офис на Американския еврейски комитет, както и с главния изпълнителен директор на Международната асоциация на полицейските началници —IACP Винсент Талучи. IACP е най-старата правоохранителна професионална организация в света, създадена е през 1893 г. и от тогава до днес е базирана в Александрия (Вирджиния).  По време на срещата в IACP Цветан Цветанов представи предстоящото парламентарно измерение на българското европредседателство. Беше припомнено и доброто сътрудничество с българските правоохранителни органи през годините. Цветанов отправи покана към Винсент Талучи и неговия заместник Терънс Кънингам да посетят България в удобно за тях време. Американската страна изказа благодарност за доброто сътрудничество до този момент и изрази убеденост, че тези контакти ще продължат и в бъдеще.  Цветан Цветанов е във Вашингтон за молитвената закуска при президента на САЩ Доналд Тръмп.", "date": "2018.02.08", "title": "Цветанов проведе работна среща с конгресмена от щата Илинойс Питър Роскъм"}
{"url": "http://www.faktor.bg/bg/articles/vrachansko-selo-si-kupi-spokoystvie-sreshtu-5-lv-na-obitaema-kashta-i-10-lv-na-neobitaema", "text": "Ще вършат ли частните охранители работата на МВР? Това коментираха в студиото на БТВ Татяна Иванова, изпълнителен директор на индустриален клъстер „Сигурност”, и депутатът от ГЕРБ Маноил Манев. По думите на Манев 30% от селата в Старозагорска област например имат договори за охрана с частни охранители. Сега законодателно се дава възможност тези договори да се сключват не от отделни хора, а от общината – с пари от бюджета й. По думите му това не означава абдикация на държавата, тъй като в случая става дума за охранителна дейност, а не за разкриване на престъпления. „Преди години имаше СОД към МВР, но беше закрита по „много интересен начин”, припомни той. „Частните охранителни компании доставят бизнес услуга „сигурност” – тя е специфична, тъй като се извършва на определени обекти и служителите носят оръжие. Законът е писан от МВР за бизнеса, но МВР си има достатъчно проблеми, за да се занимава с този закон – имаше нарушения на процедурата, има и свръхрегулация”, коментира Иванова. Интересен е и примерът на врачанското село Лиляче, където откакто има частна охрана, местните хора се чувстват много по-спокойни. Разказват, че преди се е крадяло, но сега кражбите са престанали. Частната охрана струва по 5 лв. на обитаема къща и 10 лв. на необитаема. Селото е с охрана от 6 години насам, а фирмата е била избрана на общоселско събрание сред четирима кандидати. Наскоро в репортаж от  Медковец жителите споделиха, че остават притеснени за сигурността си и казват, че частната охрана ще им е добре дошла.", "date": "2018.02.08", "title": "Във врачанско село спокойствието струва 5 лв. за обитаема къща и 10 лв. за необитаема"}
{"url": "http://www.faktor.bg/bg/articles/spetsializirano-zveno-shte-razsledva-tezhkite-zhelezopatni-proizshestviya", "text": "Парламентът прие окончателни промени в Закона за железопътния транспорт. Според промените разследването на тежки железопътни произшествия ще се осъществява от специализирано звено. Звеното за разследване на тежки железопътни произшествия и инциденти ще бъде в Министерството на транспорта, информационните технологии и съобщенията. До сега задължението за разследване се изпълняваше от Изпълнителна агенция „Железопътна администрация“.", "date": "2018.02.08", "title": "Специализирано звено ще разследва тежките железопътни произшествия"}
{"url": "http://www.faktor.bg/bg/articles/sadat-pusna-pod-garantsiya-zadarzhanite-za-otvlichaneto-na-adrian-zlatkov", "text": "Софийският апелативен съд освободи от ареста задържаните за отвличането на Адриан Златков Ивайло Борисов – Ториното и още трима души, като им определи мярка за неотклонение „парична гаранция”. Така Ториното излиза на свобода срещу гаранция от 10 хил. лв., шофьорът му Мартин Марков –  5 хил. лв., Георги Джамбазов и Здравка Стефанова също по – 10 хил. лв. Според прокуратурата Борисов и Марков са осигурили два автомобила, които били използвани за отвличането на младежа. Георги Джамбазов и приятелката му Здравка са помогнали за извършване на престъплението като са осигурили сръбски сим-карти на извършителите за водене на преговорите за откуп. Съдът смята, че разследването е извършило огромен по обем работа и има подозрения за участието на всеки един от задържаните в извършване на престъплението. За Ториното и Марков обаче нямало съвкупност от достатъчно основания за задържане под стража; а за Джамбазов и Стефанова има данни, че са вбили в Сърбия, когато са пращани съобщенията на бащата на Адриан. В същото време обаче не може да се установят връзки, че съобщенията са пращани от тези сим карти.", "date": "2018.02.08", "title": "Ивайло Борисов–Ториното и още двама на свобода срещу 10 хил. лв., Мартин Марков – срещу 5 хил. лв."}
{"url": "http://www.faktor.bg/bg/articles/postavyat-barelef-na-dimitar-peshev-pred-posolstvoto-ni-vav-vashington", "text": "Кметът на София Йорданка Фандъкова и председателят на Градския съвет на Вашингтон Фил Менделсон се договориха да бъде поставен барелеф на Димитър Пешев пред Българското посолство във Вашингтон.  Паметният знак ще се постави във връзка със 75-ата годишнина от спасяването на българските евреи. Софийският кмет благодари на Фил Менделсон  за личната ангажираност и подкрепа за именуване на площада пред Българското посолство на името на Димитър Пешев, съобщиха от Столичната община.   По време на  срещата  двамата са обсъдили предизвикателствата пред големите градове – транспортът, чистотата на въздуха и достъпът до образование. Председателят на градския съвет на Вашингтон информира столичния кмет за мерките, които вземат за справяне с големия трафик и подобряване чистотата на  въздуха. Той е посочил като ключови изграждането на метро във Вашингтон, изграждането на велоалеи, провеждането на кампании, насочени към ходенето пеша и карането на велосипеди, както и стимулиране на гражданите от съседните населени места да се придвижват в американската столица с обществен транспорт.   Системата за прием в детските заведения на Вашингтон е сходна със системата в София. Задължителният обхват на децата в детски заведения обхваща всички  5-годишни, а основен критерий за прием в училище е близостта до дома, посочват от “Московска” 33.   Кметът Фандъкова се е срещнала и с конгресмен Дон Байер. По време на разговорите столичният кмет представи проектите на София в областта на образованието, културното наследство и инфраструктурата. Двамата обсъдили възможностите за инвестиции в София  в сферата на IT- сектора, туризма и образованието.     Според Фандъкова София има потенциала да се развива като туристическа дестинация. Природните дадености, културно-историческото наследство и съвременната култура правят града атрактивен за туристите, а една от най-перспективните сфери за инвестиции са минералните извори. Фандъкова запозна конгресмена с бъдещата инвестиция на фондация Лаудер  в изграждане на училище, детска градина и културен център в София и с факта, че в българската столица работят американски компании в IT-сектора. По време на разговорите Фандъкова го информирал и за частно-публичното партньорство при предстоящото изграждане на станция на метрото между станция „Сливница“ и станция „Обеля“.", "date": "2018.02.08", "title": "Поставят барелеф на Димитър Пешев пред посолството ни във Вашингтон"}
{"url": "http://www.faktor.bg/bg/articles/obshtestvo/zakon-i-red/parlamentat-prie-zakonovi-promeni-svarzani-s-razgrabvaneto-na-ktb", "text": "Парламентът прие на второ четене част от предложените от ДПС промените в Закона за банковата несъстоятелност, свързани с казуса КТБ. Останалите текстове се очакват да бъдат гласувани в утрешния пленарен ден.  Според приетите днес текстове се въвежда ограничение на правомощията на синдика, според което временният синдик и синдикът нямат право до датата на откриване на процедурата по осребряване имуществото на банката, да заличават учредени от длъжници обезпечения. Изключение са случаите, при които вземането на банката е погасено изцяло чрез парично плащане. Създаде се нов текст по отношение на недействителност на сделки, извършени от трети лица.  Според новите разпоредби недействителна по отношение на банката и на кредиторите на несъстоятелността е всяка сделка, при която вземане с произход от банката е прехвърлено на трето лице, независимо от броя на прехвърлянията, ако в резултат на тази сделка в патримониума на лицето, разпоредило се с вземането, не е постъпило в разумен срок имущество - парични средства или актив, различен от вземане за цена по сделка, съразмерно на прехвърленото вземане.  В случай, че сделката бъде обявена от съда за недействителна, третото лице губи качеството си на кредитор спрямо други лица, ако вземането му се основава на придобити в резултат на тази сделка права.  По искане на банката или на кредиторите по несъстоятелността се спират всички висящи съдебни, съдебно-изпълнителни производства и/или производства по несъстоятелност, с предмет вземането на третото лице, до влизане в сила на съдебното решение. Синдикът, временният синдик или фондът могат да предявяват искове пред съда по несъстоятелността за обявяване на недействителността на сделка или на поредица от сделки в 5-годишен срок от откриването на производството по несъстоятелност за банката.", "date": "2018.02.08", "title": "Парламентът прие законови промени, свързани с разграбването на КТБ"}
{"url": "http://www.faktor.bg/bg/articles/obshtestvo/ulitsata/pochti-100-metrova-dupka-se-poyavi-na-magistrala-v-germaniya", "text": "Огромна дупка на магистрала в Северна Германия достигна 95 метра дължина и 10 метра ширина, съобщи днес транспортното министерство на провинция Мекленбург - Предна Померания, цитирано от ДПА.  Експерти на пътностроителните служби в провинцията очакваха дупката, появила се на магистрала А20 близо до село Трибзеес, да се увеличи, но не можеха да посочат кога.  Първоначално едната лента хлътна с няколко метра, а след няколко седмици се наложи магистралата да бъде затворена и в двете посоки и трафикът да бъде пренасочен по обходни маршрути.  Пропадането е причинено от торфено мочурище под трасето, но ескпертите все още не са наясно защо се е появила толкова голяма дупка.  Има предположения, че подпорите, използвани при строителството, не са достатъчно силни, че изпълнителите не са били надлежно проверявани или просто, че са направени погрешни изчисления.", "date": "2018.02.08", "title": "Почти 100 метрова дупка се появи на магистрала в Германия"}
{"url": "http://www.faktor.bg/bg/articles/petak-13/s-chayka-li-otletya-obvinenieto-che-hizbula-sa-atentatorite-na-sarafova", "text": "Геополитически руски интереси прозират зад изчистването на името на шиитската терористична организация „Хизбула” от обвинителния акт на делото за атентата на Бургаското летище „Сарафово”. Това коментират пред Faktor.bg магистрати и топ полицаи, запознати със сложния казус и тежкото разследване. Според тях преди четири години се е изисквала силна политическа воля, за да бъде посочена групировката като извършител на терористичния акт. Това се оказа дори достатъчно основание ЕС да включи военното крило на „Хизбула“ в черния си списък като опасни за Стария континент.  Сега по политически съображения „Хизбулла” вече официално е извън заподозрените за кръвопролитието на аерогарата край Бургас. Не е изключено този неочакван ход да е договорен при посещението през миналата година на генералния прокурор на Руската федерация Юрий Чайка. Съвсем логично е Москва да  бъде неофициален посредник в тази деликатна операция, защото без съмнение има най-големи интереси от влияние в Близкия Изток и по-конкретно върху военни формирования като „Хизбулла”. Връзките датират още от славните години на Съветския съюз. Много от бойците на групировката са обучавани там или в други социалистически държави. Пак от тези страни са снабдявани с оръжие. Днес конфликтът в Сирия закрепи още по-здраво дружбата между Русия и „Хизбулла”. Преди време Алекзандър Корбейл в анализ за центъра \"Карнеги\" написа: „Скорошната намеса на Русия в Сирия повлиява добре на \"Хизбула\". Групировката, подкрепяща силите на президента Башар Асад, напредва и научава много от руската армия. Руското образование на \"Хизбула\" може да приключи с края на сирийския конфликт, но влиянието му ще се усети в целия регион”. Корбейл добавя още: \"Хизбула\" отдавна се е доказала като напредничава и гъвкава сила. Когато влезе в Сирия през 2012 г., тя бързо усети, че тактиката ѝ, изпитана срещу израелската армия, не върши работа срещу бунтовниците, които бяха наясно и с местния терен. Четири години по-късно групировката е променила начина, по който воюва, и продължава да съдейства на режима в Дамаск, вече прикривана от новия си мощен съюзник – Русия”. Единствени у нас срещу свързването на атентата в „Сарафово” с „Хизбула”  се обяви ръководството на БСП. През 2013 социалистите приеха и специална позиция. А на официалния сайт на групировката, в английската му версия, тогава дни наред  стоеше снимка на Сергей Станишев и позицията на водената от него партия. Тя бе озаглавена „Българската опозиция отхвърля обвиненията срещу \"Хизбула\" за взривяването на автобуса: Управляващите следват Израел\". И тогава социалистите бяха заподозрени, че  А Станишев се обясни, че подобно признание заплашвало националната сигурност.  Българското обвинение обаче има свои мотиви за изваждането на „Хизбула” от обвинителния акт по делото за „Сарафово”. Според главния прокурор Сотир Цацаров „Ние не обвиняваме организации, държави, движения, независимо от това дали те биха били квалифицирани като прогресивни или терористични. Извършителите са физически лица и такава е логиката на наказателното право. Всичко останало са въпроси на външна политика”. Прокурорът по делото Калинка Чапкънова пък обяснява защо терористичната групировка „Хизбула” не може да бъде конституирана като ответник по делото. Тя е категорична, че по това наказателно производство няма налични каквито и да са доказателства, които да свидетелстват за връзка между престъпното деяние на двамата извършители Мелиад Фарах и Хасан ел Хадж Хасан, и набедената организация. Жертви на атентата в Сарафово и техни близки настояха след като тръгна делото Военното крило на Хизбулла да бъде страна по процеса, конституирана като граждански ответник, обяви председателят на Специализирания наказателен съд Георги Ушев. Прокурорът по делото обаче твърди, че „Хизбулла” в исковите молби е идентифицирана само с един свой белег – наименование, но липсват останалите задължителни атрибути като адрес, седалище и др. Тези обяснения днес са в сериозно противоречие със събираните месеци и години наред доказателства. Държавата Израел все още е доста предпазливи по заформящия се скандал, но преди седмица „Джерузалем пост“ директно посочи, че  в нападението и пренебрегва сериозни доказателства. Всъщност още само часове след кървавия инцидент на летище „Сарафова” на 18 юли 2012 г. с автобус с израелски турсти, Тел Авив официално посочи „Хизбула” като отговорни за атентата. През септември 2012 г. премиерът на Израел Бенямин Нетаняху потвърди версията, че \"Хизбула\" е автор на атентата в Сарафово в присъствието на българския министър-председател Бойко Борисов. „Това е атака, планирана за друга държава, срещу туристи и знаем, че това е „Хизбула\", с които Иран работи отблизо, допълни  още израелският премиер. Експертите в МВР са категорични, че 70% от следствените действия за разкриване на извършителите и поръчителите са проведени от българските власти.  Цветан Цветанов, който през този период бе вътрешен министър, нееднократно заявяваше, че двамата заподозрени за атентата са членове на военното крило на „Хизбула“, а са събрани данни, свидетелстващи за финансиране от групировката към двамата атентатори. Едно от основните доказателствата за подобно предположение бе съществуващи банкови сметки, които сочат за движение на парични потоци, насочени от Ливан към австралиеца с фалшиво име Браян Джеймсън. Най-важната част от разкриването на истината бе свързването на извлечените ДНК профили с реалните самоличности на атентаторите и потвърждението за радственост. Връзката с „Хизбула” получи легитимация и на специално заседание на Консултативния съвет по национална сигурност при президента Росен Плевнелиев. По-късно като вътрешен министър Цветлин Йовчев също потвърди, че военното крило на шиитската групировка стои зад атентата. Връзката с „Хизбула” бе потвърдена и изложена в десетки анализи и изявления на експерти от  ЕС и САЩ, публикувани в авторитетни медии. През 2013 г. българското правителство представи доказателства в ЕС, свързващи принтер, притежаван от активист на „Хизбула“, с въпросните документи, помогнали за извършването на атентата от 2012 г. Американски анализатори заключиха, че атентаторите са членове на „Хизбулла“, а Фарах и Хасан бяха  на Държавния департамент на САЩ с указ номер 132246, припомня „Сега”. Подценен и пропуснат е и друг много интересен факт – в САЩ миналата година бе задържан при операция на ФБР  Самер ел Дебек  като участник в структура на „Хизбула”. Установено е, че Дебек е специалист в изработването на взривни устройства и притежава високи познания в тази област. Пред федералните агенти Дебек прави самопризнания, че е запознат с атентата срещу израелски туристи в Бургас. Според него става дума за акция на „Хизбула”, а единият от издирваните  атентатори – Хусейни има връзка със семейството му  - родственик е на леля му. Той разпознава на снимка, показана му от федералните  Хусейни и дори обяснява, че членувал във вътрешния отдел за сигурност на „Хизбула“ към който принадлежал и той. Но и това свидетелство остава извън обвинителния акт за „Сарафово”, а прокуратурата отказва да коментира разминаванията с изявленията на български, израелски, американски и европейски фактори, сочещи директно съпричастност на „Хизбула”. Така остава явното усещане, че България се опитва да изчисти образа на „Хизбула” от кървавия атентат. Остава обаче проблемът, че възоснова на българския доклад, ЕС вкара групировката в черния си списък. Подведохме ли тогава ЕС или отново се опитваме да играем двойна игра по кремълски сценарий. Съдебният процес стартира в България в отсъствието на заподозрените Мелиад Фарах и Хасан ел Хадж Хасан. Те продължават да се издирват от международните служби, но сякаш са се изпарили. Експерти са категорични, че такова „потапяне” е невъзможно без мощен покровител.", "date": "2018.02.08", "title": "С Чайка ли \"отлетя\" обвинението, че „Хизбула” са атентаторите на Сарафова?"}
{"url": "http://www.faktor.bg/bg/articles/osaden-po-deloto-naglite-iska-svoboda-predsrochno", "text": "Даниел Димитров - Релето, осъден по делото \"Наглите\" поиска да бъде условно освободен предсрочно Димитров стана известен и с искането си през 2010 г. за промяна на мярката му за неотклонение \"задържане под стража\" в по-лека, заради здравословни проблеми със зъбите, защото трябвало да му бъдат извадени 12 зъба, припомня news.bg. Припомняме, на първото заседание след лятото на 2011 г. по делото \"Наглите\" Даниел Димитров - Данчо Релето, припадна, малко преди да бъде доведен в съдебната зала. Линейка на бърза помощ дойде пред сградата на Съдебната палата, за да прегледа подсъдимия. След извършения преглед от Спешна медицина са установили, че Релето може да участва в процеса. Пред градските съдии обаче той продължи да твърди, че му е лошо, боли го главата, вие му се свят и му се повръща. Защитата на Данчо Релето поиска делото да бъде отложено, тъй като подсъдимият не се чувства добре.  Искането за предсрочно освобождаване на Даниел Димитров се разглежда утре. Припомняме, януари тази година, Софийски градски съд остави в затвора Любомир Димитров, с прякор Гребеца, и не уважи искането му за предсрочно освобождаване. Съдът разгледа делото на Любомир Димитров - Гребеца - член на групата \"Наглите\" за предсрочно му освобождаване от затвора. Гребеца поиска освобождаване за остатъка от наложеното му наказание. От затворническата администрация съобщиха, че присъдата е 8 г. и 28 дни лишаване от свобода, а остатъкът към днешна дата е 8 месеца. Не са налице достатъчно данни за поправяне на лицето, съобщиха още от затворническата администрация. Според становища, изчетени от прокурор, осъденият още не се е поправил. Не се установяват доказателства за поправяне на лицето. Все още са налични проблемни зони. Наложеното му наказание не си е изпълнило все още ролята. Работата за постигане не целите на наказанието трябва да продължи, смятат магистратите. Любомир Димитров заяви, че няма нито едно провинение докато е в затвора.", "date": "2018.02.08", "title": "Осъден по делото \"Наглите\" иска свобода предсрочно"}
{"url": "http://www.faktor.bg/bg/articles/obshtestvo/ulitsata/chinovnitsi-s-neyasni-argumenti-ni-nalagat-da-vartim-chasovnitsite", "text": "Европейската комисия извършва абсолютно чиновнически проверки как се отразява смяната на часовото време. Това си личи от анализа, който се прави след като се събере информацията. Няма никаква дълбочина нито на фактологията, нито на анализа и обобщенията. Това коментира по БНТ Антоанета Алашка, която инициира подписка да не въртим напред и назад часовника през годината. Своята позиция тя аргументира така: Не чувам ясни аргументи защо трябва да запазим този регламент – да въртим напред и назад часовника два пъти в годината. Еврокомисарят по транспорт потвърди, че няма нужда да се сменя времето, защото липсват научни доказателства за вреди, които могат да последват от това. Последните проучвания за енергийната ефективност показват, че пестим минимално количество ток. В България не са правени проучвания какви са последиците за здравето на хората, в частност сърдечно-съдовите заболявания. Но смяната е едно насилствено действие върху нашия нормален живот. Разбиването на биологичния часовник се отразява на психичното състояние, на концентрацията, като това много зависи също от професията, която упражнявате. Затова казвам, че не е толкова ясно защо  и кое налага да въртим часовниците. По думите й има един сблъсък на всички фракции в Европарламента, които са на едно мнение по тази тема, с чиновниците в Брюксел. Смята също, че трябва да има инициатива и на правителствено равнище у нас, защото проблемът не е толкова прост, посочи Антоанета Алашка.", "date": "2018.02.08", "title": "Чиновници с неясни аргументи ни налагат да въртим часовниците"}
{"url": "http://www.faktor.bg/bg/articles/politika/hlyab-i-pasti/isteriyata-okolo-istanbulskata-konventsiya-hibridna-ataka-sreshtu-modernizatsiyata-na-balgarskoto-obshtestvo", "text": "Истерията, която завладя българското общество излезе извън рамките на традиционните партийно-политически ориентации. „За” и „против” ратификацията на Конвенцията застанаха авторитетни личности както от „левицата“, така и от „десницата“. По принцип ценностите могат да бъдат обозначени по три оси: племенни, имперски и полисни (граждански). Проектирането им върху една – „ляво“ и „дясно“ винаги и навсякъде е било рисковано начинание. В класическия случай „дясното“ е подкрепяло племенни обществени ценности (традиции) и полисни икономически програми (laissez-fairе), а „лявото“ – полисни обществени ценности (освобождаване от племенните предразсъдъци) и имперски икономически програми (контрол, преразпределение)… Но комбинациите от идеи в съзнанията на отделните хора и партии са толкова много, че оста „ляво“ – „дясно“ рядко е била особено показателна. Доколкото модернизацията е излизане от взаимоотношенията базирани на съответния племенен морал и възприемане на един от двата негови модерни заместителя – имперската индоктринация, или полисната етика, можем да определим разгорелия се спор като   (Ще избегна думата „хора с племенно мислене“, за да не се обиди някой). Как стана така, че ратификацията на Истанбулската конвенция нагорещи страстите до червено?  „Опасният“ според „традиционалистите“ елемент в нея е Чл. 4, ал.3 , който гласи:  „Прилагането на разпоредбите на настоящата конвенция от страните, по-специално мерките за защита на правата на жертвите, трябва да бъде осигурено без всякаква дискриминация основана на пол, „джендър“ , раса, цвят на кожата, език, религия, политически, или други убеждения, социален произход, принадлежност към национално малцинство, имуществено състояние, рождение, сексуална ориентация, идентичност основана на пола, здравословно състояние, увреждания, семейно положение, статут на мигрант, или бежанец, или друг статут.“ Трудното за превод понятие „джендър“ е обяснено в Член 3 на Конвенцията: „Джендър“означава социално изградени роли, поведения, действия и характеристики, които съответното общество смята за подxeдящи за жените и за мъжете.“ Един от идеолозите на БСП от близкото минало, Юрий Борисов се обяви против Конвенцията заявявайки че:  „До „пол“ се поставя понятието „социален пол“ (джендър)? Ако полът е определен биологично, т.е. ако зависи от комбинацията на хромозоми, полът си е пол и толкова. И никакъв социален пол не е необходим“. Юрий Борисов протестира срещу повелята на конвенцията срещу „дискриминация, основана на… сексуална ориентация…“. Според него, „тук вече даже не е важно дали съм мъж или жена, какво мисли природата, или който и да било. Важна е моята сексуална ориентация. Важно е какво ме привлича сексуално. И Конвенцията трябва да ме защитава в правото ми да упражнявам тези свои сексуални щения“. Юрий Борисов е още по-обезпокоен от член 12, ал.1: „Страните предприемат необходимите мерки за… изкореняване на предразсъдъци, обичаи, традиции… основани на идеята за малоценност на жените или на стереотипни роли за жените и мъжете“. „Но видите ли“ – разсъждава той, „Обичай, традиция и стереотип е да не се прави секс с непълнолетни. Обичай, традиция и стереотип е да не се прави секс между родители и деца. Обичай, традиция и стереотип е да не се прави секс с животни. Всеки може да продължи списъка.“ Не малко представители на българската десница също скочиха срещу конвенцията. Някои от тях се позоваха на авторитета на отец Дариуш Око от Папския университет „Йоан-Павел II“ в Краков. Според него: \"Основната аксиома на тази идеология е, че нашата полова принадлежност се определя преди всичко не биологично, а културно в процеса на възпитание, което означава, че ние не се раждаме като човешки същества от мъжки или женски пол, а биваме конструирани като такива след раждането си\". Реално Конвенцията и т.н. \"джендър\" идеология проповядват точно обратното. Констатират, че различните племенни морали са изградили различни очаквания към мъжете и жените, както и към други \"джендъри\" - сещам се за монасите и монахините например, към които в нашето традиционно общество има очаквания за поведение, различно от тези на \"мъжете\" и \"жените\". В Албания т.н. „бурнеша“ жени се обличат като мъже и в традиционно сегрегираното на основание пол общество, са приети като равни в мъжката компания, стига да не правят никакъв секс. Има култури, при които родителите, които нямат момиче, решават да отгледат някое момче като „момиче“ и общественото очакване е то да възприеме това поведение за цял живот. Правенето на секс от страна на друг мъж с подобно „момиче“ не се счита за хомосексуална проява. Има много, ама много различни примери на традиционни „джендър“ роли.  Въпросът, на който дебатът около конвенцията трябва да отговори е:  Има ли право някой, на основание на някаква традиция,   Длъжни ли са личностите да спазват приписаните им „джендър“ роли – пък било то и на най-общите? Ако си роден мъж, длъжен ли се да имаш поведение на мъж, ако си родена жена, трябва ли да се държиш като жена? Или можеш сам да си избираш поведението, стига да не застрашава околните? Това е въпрос на свобода, или несвобода.  Конвенцията и т.н. „джендър\" идеологията констатират, че някои хора са родени с различна сексуална ориентация. Такава са имали много исторически личности, дали много на човешката цивилизация. Имаме ли право като общество да прилагаме насилие, или да дискриминираме тези хора? И ако приемем, че имаме право да ги дискриминираме, как да се извърши това? Достатъчно ли е да се обединим около неписано правило: „Да си го правят, ама да не го афишират“, или ако те афишират поведението си, да пристъпим към репресии? Какви да са те? В Конвенцията не се говори за „еднополови бракове“, но забраната за „дискриминация на основание на сексуална ориентация“ може да се тълкува като признание, че конституционният текст, според който бракът е съюз между мъж и жена е дискриминационен. Само че такова тълкуване може да има и без ратификацията на конвенцията. Българската конституция разглежда хората като граждани и не признава колективни права и колективни ограничения. Спорно е дали този член е в съзвучие с духа на Конституцията? Повечето религиозни институции разглеждат брака като тайнство. Те предвиждат забрани не само за еднополовите бракове, но често и за т.н. „смесени бракове“. В Библията е казано: „И не се сродявай с тях; дъщеря си не давай на сина му, и дъщеря му не вземай за сина си (...) защото ти си свят народ на Господа, твоя Бог” (Второсказание; гл 7; 3,6). Според ислямската традиция, мъж мюсюлманин може да се ожени за жена християнка, но обратното е забранено. Векове наред в повечето култури родителите са считали, че имат естественото право да избират брачния партньор на детето си, докато се стигна до това, което Карл Дойч нарича \"Революцията на Ромео и Жулиета\". В много страни доскоро браковете между представители на различни раси бяха незаконни и се приемаха като \"неестествени\"... Нашата светска конституция с основание   Бракът не е тайнство, а (форма на) договор. В договорни отношения могат да влизат само свободни хора. Следователно бракът е (и винаги е бил) съюз единствено между свободни хора. Робите ме могат да се женят. Основен сюжет на „Чичо Томовата колиба“ е разделянето на семейства на роби – когато господарят продаде един от членовете на такова непризнато семейство на друг господар. Майките на почти всички османски султани са били робини на бащите им. Но за да се ожени за любимата си Хюрем, султан Сюлейман Великолепни е трябвало първо да я освободи! Преди 200 години британските власти не са признавали браковете между мъжете и жените изпратените на каторга в Австралия... Противниците на ратификацията на Истанбулската конвенция плашат, че с нея се отварял пътя към Содом и Гомор. Но въпросът, който трябва да си зададем е може ли със закон да се налага нравственост? Историята е дала отговор на този въпрос и той е НЕ. Опитите да се налагат еднакви нравствени норми върху цялото общество са водили само и единствено до тирания. А може би най-жестоката тирания е тази на мнозинството! Тежко ти, ако си различен... Така стигаме до същината на проблема. Атаката срещу Истанбулската конвенция е хибридна атака срещу усилията за изграждане на общество базирано на свободата регламентирана от полисната (гражданската) етика. Свидетели сме на хибридна атака срещу интеграцията на България в Свободния свят. Ако сме честни трябва да допълним популярното сред \"традиционалистите\" твърдение „ТЕ ни налагат“... с „да НЕ малтретираме и дискриминираме“ (жените, хората с различна сексуална ориентация, хората, които са си сменили пола...). Не ви ли прилича това на твърдението на водачите на южните щати откъснали се от САЩ по време на Гражданската война, че тиранинът Линкълн им забранил да имат роби! Това си било традиционна практика, датираща още от библейските времена... Според българските \"традиционалисти\" Истанбулската конвенция ни налагала „чужди ценности“. Може би са „чужди“ на мнозинството, но очевидно не са чужди на всички. Какво искат те? Тези, които не споделят ценностите на мнозинството да се скрият в някой ъгъл. И къде модерните ценности са били винаги \"не чужди\"? Преди век в Англия Оскар Уайлд е бил подложен на принудително лечение срещу хомосексуализма, което довежда до неговата смърт. Дори след Втората световна война набеждаването в хомосексуални контакти е слагало край на кариери! Днес сър Елтън Джон се ожени за мъж и двамата отглеждат дете.  Хубаво е да си помислим: По-добра, или по-лоша е станала Англия? И какво ще правим с двете българки оженили се там, които наскоро се върнаха в България? Такива случаи ще зачестяват. Бен Берънс, (Барбара Берънс преди да смени пола си), има огромен принос в изучаването на човешкия мозък. Има ли нещо \"либерално\", или \"консервативно\" в това да приеме тези хора за достойни граждани? Или става дума просто за просветеност и цинично невежество? „Традиционалистите“ у нас не се свенят да прибегнат и към манипулации. Да се върнем към триадата на Юрий Борисов. Според него: „Обичай, традиция и стереотип е да не се прави секс с непълнолетни“. Демек Истанбулската конференция щяла да отвори вратата към приемане на секс с малолетни.  Да ама не!  Според императивите на модерното общество сексът е практика за свободни и пълнолетни хора! Сексът с малолетни е престъпление! Не можем да го оправдаваме с никакви традиции. Идеята за „джендър“ обучение, което вбесява нашите \"традиционалисти\" си поставя за цел да научи децата от малки какво докосване от страна на възрастен е неприемливо и опасно! Всички знаем, че в България деца раждат деца! Нима това не е по-голям обществен проблем отколкото мнимата заплаха, че ратификацията на Истанбулската конвенция можело да отвори вратичка, към евентуалното легализиране на еднополовите бракове... Други „традиционалисти“ свързват модернизацията на обществото с т.н. „мултикултурализъм“ , за който Ангела Меркел призна, че не работи. Само че от пръв поглед е видно, че „мултикултурализмът“ е не проява, а отрицание на полисните ценности. Според тях културните практики са личен въпрос, но в обществото, поведението на всеки трябва да се регулира от полисната етика. Никакви традиционни ценности не могат да оправдаят \"обрязването\" на момичетата, убийства на честа и други \"традиционни\" практики. „Мултикултурализмът“ беше огромно отстъпление от полисните ценности, позволило на цели общности да живеят в Европа „по своите традиционни закони“ (Позволено бе на „мнозинствата в тях да диктуват начина на живот на тези от „своите“, които не ги приемат). Противниците на Истанбулската конвенция искат точно това. Българите да бъдем подобно „малцинство“ в ЕС, което си имало свои си „ценности“... Хибридната атака Модернизацията на обществото е възможна само когато здравият разум надделее. НЕ случайно броят на университетски преподаватели подписали се в защита на конвенцията расте. Сред тях има хора с \"леви\" и с \"десни\" разбирания. Прави им чест, че се противопоставиха на зовът да се затворим в пещерата!", "date": "2018.02.08", "title": "Истерията около Истанбулската конвенция – хибридна атака срещу модернизацията на българското общество"}
{"url": "http://www.faktor.bg/bg/articles/gen-kircho-kirov-dramatichno-iskat-da-me-ubiyat-podgotvil-sam-dokumenti-za-chuzhdi-sluzhbi", "text": "Бях осъден на 15 години в изключително бърз процес при удивителен синхрон между прокуратурата и военния съд. Зная кои са поръчителите на делото срещу мен и кои са техните политически ментори. Подготвил съм комплект документи, съдържащи факти, събития, конкретни данни,  които да разобличат тези поръчители. Депозирал съм тези документи на надеждно място, защото се опасявам , че би могло да се случи нещо с мен или с членовете на моето семейство.  Действително изпитвам опасения за своята сигурност, каза драматично бившият шеф на разузнаването ген. Кирчо Киров осъден на 15 години, в \"Здравей, България\"  на Нова телевизия. Документите ще бъдат предоставени както на наши и чужди медии, така и на партньорски служби. Това ще стане, когато преценя за необходимо, заяви бившият шеф на разузнаването.  По никакъв начин не искам действията, които ми се вменяват да бъдат свързани с президента Георги Първанов, многозначително обясни той. Присъдата ще я обжалваме, тя е неприемлива за мен и за моята защита, каза той.  Повтори, че е осъден в добре режисиран процес. Бях осъден единствено и само на на основание на показанията на един единствен  човек. Аз съм утвърждавал тези средства на  основата на изключително мотивирани документи, подготвени от този човек. Аз не съм ги виждал тези пари, живеех с убеждението, че те отиват пои предназначение.  каза ген. Киров. Няма нищо класифицирано, в това което съм произнесъл пред вас и във вашето студио. Случаят с осъдения в Иран българин Живко Русев беше вече широко известен на медиите, каза още той.", "date": "2018.02.08", "title": "Ген.Кирчо Киров драматично: Искат да ме убият, подготвил съм документи за чужди служби"}
{"url": "http://www.faktor.bg/bg/articles/tezhka-katastrofa-zatrudnyava-dvizhenieto-po-glavniya-pat-sofiya-ruse", "text": "Тежка катастрофа затруднява движението на МПС по главния път София - Русе.  На около 20 километра преди Русе лек автомобил е катастрофирал.  Има пострадали, сред които и дете. Движението се регулира от полицията.", "date": "2018.02.08", "title": "Тежка катастрофа затруднява движението по главния път София - Русе"}
{"url": "http://www.faktor.bg/bg/articles/sas-gleda-merkite-na-zadarzhanite-za-otvlichaneto-na-adrian-zlatkov", "text": "Софийският апелативен съд гледа днес мерките за неотклонение на задържаните за отвличането на Адриан Златков. В ареста са Ивайло Борисов – Ториното и още трима души. Те бяха арестувани миналата седмица. Според прокуратурата Борисов и шофьорът му Мартин Марков са осигурили два автомобила, които били използвани за отвличането на младежа. Другите арестувани – Георги Джамбазов и приятелката му Здравка, са помогнали за извършване на престъплението, като са осигурили сръбски сим-карти на извършителите за водене на преговорите за откуп.  Кой стои зад поръчката обаче – все още не е ясно. От държавното обвинение казаха, че по случая ще има още задържани.", "date": "2018.02.08", "title": "САС гледа мерките на задържаните за отвличането на Адриан Златков"}
{"url": "http://www.faktor.bg/bg/articles/martin-shults-germaniya-shte-e-nachelo-na-fundamentalna-promyana-v-es", "text": ". Лидерът на Германската социалдемократическа партия (ГСДП) Мартин Шулц обеща, че Германия ще е начело на „фундаментална промяна в ЕС“, след като си уреди място в кабинета на Ангела Меркел, като част от спорното коалиционно споразумение, постигнато в сряда, пише британското евроскептично издание The Daily Express, циткиран от \"Фокус\". Шулц ще поеме Министерството на външните работи, което може да разяри доста германски избиратели, предпочели по-евроскептични партии на изборите м.г., пише британското издание. Бившият председател на Европейския парламент преживя катастрофални избори, но слабите резултати на Съюза (ХДС/ХСС) на Ангела Меркел доведоха до това, че той е част от коалицията, която най-после беше договорена в сряда, коментира евроскептичният вестник и добавя, че Шулц е приветствал коалиционната сделка като крайъгълен камък за европейската политика. The Daily Express пише, че визирайки канцлера Меркел и Хорст Зеехофер, лидер на баварската сестринска партия на ХДС – ХСС, Шулц е заявил: „Простете ми, но трябва да благодаря на Меркел и Зеехофер, особено що се отнася до главата за европейската политика, защото в това коалиционно споразумение ние предвиждаме фундаментална промяна в политиката на ЕС. С това коалиционно споразумение, Германия ще поеме активна и водеща роля в Европейски съюз отново“. От изданието уточняват, че сделката трябва да бъде одобрена от 464-те хиляди члена на ГСДП, които все още могат да гласуват срещу поредна „голяма коалиция“ със Съюза (ХДС/ХСС) на Меркел. Express привежда коментара на един от лидерите на крайно-дясната „Алтернатива за Германия“ Алис Вайдел, който написа в Туитър, че: „Положението не може да е по-лошо за Германия“ и определи коалиционна сделка като „лудост“, тъй като в нея не се въвежда лимит за миграцията. Като контраст от изданието припомнят изказване на Шулц от декември м.г., когато той призова страните-членки на ЕС да се стремят към създаване на „Съединени европейски щати“ до 2025 години, или рискуват да бъдат изключени от Съюза.", "date": "2018.02.08", "title": "Мартин Шулц: Германия ще е начело на „фундаментална\" промяна в ЕС"}
{"url": "http://www.faktor.bg/bg/articles/oblachno-na-mesta-shte-prevali", "text": "Днес облачността ще е променлива, по-значителна в Северна България. На места ще превали дъжд. Ще духа слаб до умерен западен вятър. Максималните температури ще са предимно между 9° и 14°. Това съобщи \"Фокус\", позовавайки се на информация от Националния институт по метеорология и хидрология (НИМХ) при Българската академия на науките. Над Черноморието в сутрешните часове облачността ще е значителна и на места, главно в северните райони, все още ще превалява. Около обяд облачността ще намалее до предимно слънчево. Сутринта вятърът все още ще е от юг, по-късно ще се ориентира от запад, ще е слаб до умерен. Максимална температура на въздуха 10-14°. Температурата на морската вода е 6-8°. Вълнението на морето ще е 2-3 бала. В планините през деня облачността ще е променлива, значителна над Стара планина и с повече слънчеви часове над масивите в Южна България. На отделни места ще превали слаб дъжд, над 1800 метра – сняг. Ще духа до умерен, по билата и върховете и временно силен западен вятър. Максималната температура на височина 1200 метра ще е около 4°, на 2000 метра около минус 1°. Атмосферното налягане е малко по-ниско от средното за февруари и още ще се понижи.", "date": "2018.02.08", "title": "Облачно, на места ще превали"}
{"url": "http://www.faktor.bg/bg/articles/v-strasburg-reshavat-dali-shte-prodalzhim-da-mestim-strelkite-na-chasovnika", "text": "В Страсбург евродепутатите решават дали ще продължим да местим стрелките на часовника два пъти годишно. Дебатите \"за\" и \"против\" продължават от години. Причината за въвеждането на лятно часово време преди повече от век е пестене на електрическа енергия. Процедурата по отмяната обаче е доста тежка. Ако евродепутатите се обединят около идеята за отпадане на смяната на времето, Европейската комисия трябва да направи предложение до всички страни членки. Местенето на стрелките може да отпадне само, ако всички държави се съгласят. Остава и спорът кое време да остане в сила - лятното или зимното.", "date": "2018.02.08", "title": "В Страсбург  решават дали ще продължим да местим стрелките на часовника"}
