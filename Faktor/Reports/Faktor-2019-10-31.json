{"url": "https://faktor.bg/bg/articles/novini-svyat-savetnikat-na-tramp-za-rusiya-i-evropa-podade-ostavka", "text": "Съветникът на президента на САЩ по отношение на Русия и Европа Тим Морисън подаде оставка. Това става точно преди да даде показания пред Конгреса на САЩ по процедурата на импийчмънт срещу Доналд Тръмп. Морисън, представител на Съвета за национална сигурност, \"реши да се обърне към други възможности\", заяви неназован висш служител на администрацията, предават американските медии. Той добави, че Морисън \"обмисля да напусне администрацията от известно време\". Морисън трябва да даде показания в Камарата на представителите в четвъртък. Той е един от официалните лица, присъствали на телефонния разговор на Тръмп с украинския президент Зеленски през юли тази година.", "date": "2019.10.31", "title": "Съветникът на Тръмп за Русия и Европа подаде оставка"}
{"url": "https://faktor.bg/bg/articles/novini-svyat-severna-koreya-otnovo-e-izstrelyala-raketa", "text": "Северна Корея отново е изстреляла ракета в четвъртък, съобщава японската брегова охрана, предава ТАСС. Според предварителните данни на службата, севернокорейската ракета не е достигнала изкючителната икономическа зона на Токио в Японско море. В същото време бреговата охрана на страната призовава намиращите се в този район кораби да проявяват бдителност и да да следят за появата на нова информация. От Министерството на отбраната на Япония смятат, че изстреляната от Северна Корея ракета може да е била балистична и подчертават, че тя не е достигнала територията на страната. Южнокрейските военни също потвърждават изстрелването на ракета в Японско море. „Днес Северна Корея изстреля снаряд по посока Източно (Японско) море“, съобщават от Комитета на началниците на щабове на Република Корея.", "date": "2019.10.31", "title": "Северна Корея отново е изстреляла ракета"}
{"url": "https://faktor.bg/bg/articles/novini-svyat-ruski-naemnitsi-sa-obezglaveni-v-mozambik", "text": "В Мозамбик са убити петима бойци на частната руска военна компания \"Вагнер\", съобщава \"Радио Свобода\" като се позовава на Carta de Mocambique. Колоната на руските наемници попаднала на засада, загинали са 20 военнослужещи на правителствената армия и петима руснаци, като всички са били обезглавени. Мозамбик е една от няколко десетки страни в Африка, където в последните години Русия засилва влиянието си в последните години чрез финансиране на местните режими, доставка оръжия и чрез руски наемници от ЧВК.  В списъка с геополитически интереси на Кремъл фигурират над 30 африкански страни, а в 20 от тях вече присъстват руски военни специалисти и наемници.", "date": "2019.10.31", "title": "Руски наемници са обезглавени в Мозамбик"}
{"url": "https://faktor.bg/bg/articles/novini-svyat-kongresat-na-sasht-se-obyavi-protiv-uchastieto-na-rusiya-v-g-7", "text": "Комисията по международна политика на американския Конгрес прие резолюция против участието на Русия на срещите на G7, става ясно от съобщение на  , един от авторите на резолюцията. В резолюцията се казва, че Русия няма да може да участва в срещите \"докато не започне да уважава териториалната цялост на съседите си\" и да се придържа към стандартите на демократичните общества. През август 2019 година се появиха съобщения, че в телефонен разговор Донад Тръмп е поискал от Еманюел Макрон съгласието му Русия да участва в срещата на \"Голямата седморка\" през 2020 година.", "date": "2019.10.31", "title": "Конгресът на САЩ се обяви против участието на Русия в Г-7"}
{"url": "https://faktor.bg/bg/articles/kitay-nyama-voenen-sayuz-mezhdu-pekin-i-moskva", "text": "Стратегическото партньорство между Русия и Китай не е насочено срещу трети страни и не е военен съюз. Това заяви на брифинг официалният представител на китайското министерство на отбраната старши полковник У Цан в отговор на въпрос за възможно формиране на алианс между Пекин и Москва, предава ТАСС. „Отношенията между Русия и Китай са всеобхватно стратегическо партньорство и координация в новата епоха, които не са насочени срещу трети страни и не са съюз“, заяви представителят на китайското военно ведомство. Той подчерта, че сътрудничеството между Пекин и Москва е „пример за новия модел на международните отношения, включващи взаимно уважение, равноправие и взаимоизгодно сътрудничество“. „Това категорично се различава от съюзите, в които се намират някои други страни“, добави У Цан.", "date": "2019.10.31", "title": "Китай: Няма военен съюз между Пекин и Москва"}
{"url": "https://faktor.bg/bg/articles/novini-svyat-bivshiyat-savetnik-po-natsionalna-sigurnost-na-tramp-e-prizovan-da-dade-pokazaniya-po-razsledvaneto-za-impiychmant", "text": "Бившият съветник по национална сигурност на Белия дом - Джон Болтън - е призован да даде показания в рамките на разследването за импийчмънт на Доналд Тръмп, съобщава New York Times. Засега не е ясно дали Болтън ще се подчини на искането на законодателите и ще се яви на 7 ноември. Тъй като той заемаше длъжността старши съветник на президента, Белият дом моя да заяви, че Болтън разполага с \"абсолютен именитет\" и да поиска от него да не дава показания. Болтън трябва да реши чие разпореждане да изпълни, отбелязва New York Times.", "date": "2019.10.31", "title": "Бившият съветник по национална сигурност на Тръмп е призован да даде показания по разследването за импийчмънт"}
{"url": "https://faktor.bg/bg/articles/novini-svyat-gartsiya-e-protiv-razdelyaneto-tirana-i-skopie-po-patya-im-kam-evropeyskiya-sayuz", "text": "\"Гърция е против разделянето на Албания и Северна Македония по пътя им към Европейския съюз\" заяви заместник-министърът на външните работи на страната Милтиадис Варвициотис пред гръцкия парламент. Той информира депутатите за свързаните с ЕС въпроси и заключенията на последния Съвет на Евросъюза и Съвет \"Общи въпроси\". \"По отношение на напредъка на Албания и Северна Македония е ясно, че двете страни се намират на различни етапи от своя път към европейската интеграция. Онова, което Гърция иска, е да се вземе решение и да бъде дадена зелена светлина за начало на преговорите за присъединяване и на двете държави\", заяви министърът. Варвициотис подчерта, че общо ще бъде само началото на преговорите, а по-нататък всяка от страните ще бъде оценявана според собствените си постижения и оценката ще бъде индивидуална. \"Разделянето на двата случая не работи в полза на стабилността на северната граница на Гърция и може да предизвика дисбаланс, който ще има негативни последици за Атина. Началото на преговорите в пакет е от полза за Гърция\", подчерта той.", "date": "2019.10.31", "title": "Гърция е против разделянето Тирана и Скопие по пътя им към Европейския съюз"}
{"url": "https://faktor.bg/bg/articles/novini-svyat-zaev-shte-izpalnim-prespanskoto-sporazumenie-dokray-ochakvame-tova-i-ot-gratska-strana", "text": "Ще изпълним Преспанското споразумение докрай, очакваме това и от гръцка страна, заяви премиерът на Северна Македония Зоран Заев, цитиран от \"Независен весник\". Заев каза, че споразумението трябва да се изпълни, защото носи стратегическо партньорство, придобивки за Северна Македония, нов приятел - южната съседка Гърция, и разкрива много нови перспективи. Той припомни, че Преспанското споразумение бе решаващо за членството в НАТО и въпреки разочарованието от отлагането на разширяването на ЕС остава най-сериозната гаранция за получаване на дата за преговори със съюза. Като \"неприлично предложение\" определя в. \"Слободен печат\" поканата на Русия към Северна Македония и Албания да се включат в Евразийския икономически съюз. Според експерти обаче предложението на Русия страните от Западните Балкани да си помислят за такова членство не трябва да се гледа толкова негативно, защото то може да повлияе на френския президент Еманюел Макрон да оттегли ветото си за членство на двете страни в ЕС, смятат експерти. Предложението за членство в ЕАИС бе отправено от постоянния представител на Русия в ЕС Владимир Чижов само няколко дни, след като Северна Македония и Албания получиха студен душ от Брюксел. Той изтъкна, че ЕАИС е много по-хуманна и по-демократична организация от ЕС. Премиерът Зоран Заев категорично заяви, че страната досега не е получила официална покана за ЕАИС, и подчерта, че дори и да получи, със сигурност няма да я приеме. Македонските политически експерти смятат, че евентуалното приемане на руското предложение може да има вредни последици, но от друга страна, може и да ускори процеса на размразяване на преговорите с ЕС, тъй като сега Европа ще се притесни още повече от руското ухажване на Балканите. Намаляване на глобите, признаване на тротинетката за превозно средство и повишаване на възрастовата граница за шофьорска книжка от 70 на 75 години са новостите в закона за безопасност на движението, приети на последното заседание на правителството, пише в. \"Вечер\". Измененията в закона предвиждат още временно отнемане на превозно средство, което вдига голям шум и нарушава обществения ред и спокойствието на гражданите. Тротинетката се признава за превозно средство, което може да се движи по велоалеите със скорост до 25 километра в час, а на пешеходна пътека - до 6 километра в час. Глобата за превишаване на тази скорост е 120 евро.", "date": "2019.10.31", "title": "Заев: Ще изпълним Преспанското споразумение докрай, очакваме това и от гръцка страна"}
{"url": "https://faktor.bg/bg/articles/novini-balgariya-borisov-darzhavata-e-v-dobra-konditsiya", "text": "В началото на мандата с колегите от \"Обединени патриоти\" поехме ангажимент брутният вътрешен продукт да е 110 млрд. лева. В момента той е близо 119 млрд., а в края на мандата очакваме 130 млрд. лева. Това показва, че държавата е в добра кондиция. Това заяви премиерът Бойко Борисов преди редовното заседание на кабинета. В дневния ред на министрите е именно точка с параметрите на Бюджет 2020. Борисов подчерта, че страната ни е трета в Европейския съюз по нисък външен дълг. В началото на мандата той е бил 31%, като се очаква в края на управлението на Борисов да достигне 19,5%. \"Това показва, че харчим колкото изкарваме\", обобщи премиерът. Той отново изтъкна за добрите резултати в контрабандата с цигари, което е дало възможност на кабинета да отпусне допълнителни средства за всички сектори. Борисов е поел личен ангажимент към ръководството на спешната болница \"Пирогов\" да бъде санирана сградата през следващата година, както и да бъде реновирано още едно отделение.", "date": "2019.10.31", "title": "Борисов: Държавата е в добра кондиция"}
{"url": "https://faktor.bg/bg/articles/ali-ahmeti-pred-matyu-palmar-nyama-vrashtane-nazad-ot-dogovora-s-balgariya-i-prespanskoto-sporazumenie", "text": "Председателят на основната албанска партия в Македония – Демократичния съюз за интеграция (ДСИ), Али Ахмети се срещна в посолството на САЩ в Скопие с представителя на Вашингтон за Западните Балкани Матю Палмър, директорът за Балканите на Държавния департамент Даниел Костеланчич и американския посланик в Северна Македония Кейт Бърнс, предава скопският телевизионен канал „Сител“. Ахмети и американските официални лица са обменили мнения за политическите събития в Македония, членството в НАТО и предсрочните избори в страната. Ахмети е подчертал, че ДСИ е гарант на Преспанското и Охридското споразумение и Договора за добросъседство с България, от които няма връщане назад в никакъв случай. Ахмети е благодарил на САЩ за голямата помощ в усилията за получаване на дата за преговори с ЕС и най-вече за успешното влизане на Скопие в НАТО, което ще се случи през следващиуте месеци. Служителите в Държавния департамент са подчертали подкрепата на Вашингтон за евроатлантическия път на Македония и налагането на върховенството на закона в страната. На срещата е станало въпрос и за интензивните реформи в рамките на ДСИ, както и за предсрочните избори.", "date": "2019.10.31", "title": "Али Ахмети пред Матю Палмър: Няма връщане назад от Договора с България и  Преспанското споразумение"}
{"url": "https://faktor.bg/bg/articles/politika-na-vseki-kilometar-amneziyata-na-rusentsi-izbirat-za-kmet-na-grada-naslednik-na-masov-ubiets", "text": "Единствено в Русе от големите градове, че и от редица много по-малки, в кметската надпревара след изборите на 27 октомври води кандидатът на БСП Пенчо Милков. При това не какъв да е кандидат! Млад човек, семеен, пред телевизионните камери се усмихва, демонстрира благополучие, показва котета, лъскава кола, изобщо просперитет! Е, че бил внук на заместник-областния управител на милицията веднага след 9 септември 1944 г., когато е  във вековната история на града, услужливите журналисти изобщо не сметнаха за необходимо да споменат! Русе, откъдето тръгнаха първите протести срещу комунистическата власт, днес е изправен пред опасността да попадне в ръцете на онези, които след 1944 г. унищожиха физически неговия политически и интелектуален елит, извратиха морално няколко поколения и обезличиха някогашния европейски град до място, от което всички се стремяха да избягат!Липсата на декомунизация, десетилетното мълчание за престъпленията на БКП, набързо преоблякла се в „социалистически” одежди, несъстоялата се лустрация поразиха българите с   През изминалите три десетилетия на „демокрация за комунистите” и за техните наследници, онова поколение, което знаеше на какви репресии са били подложени стотици хиляди невинни хора особено в първите години след окупирането на България, си отиде от този свят. Моето поколение, чието детство и младост протекоха в тези черни години също е оредяло и се топи с всеки изминал ден. Но ние сме вероятно последните, които имат живи и непосредствени спомени за ужаса да живееш в атмосфера на тотален терор и на всекидневни издевателства. Последните, на които беше втълпявано още в най-невинна възраст, че нашият истински баща е „татко Сталин”, че родителите ни, щом не са били партизани, политзатворници и комунисти, са „врагове на народа”, че трябва да мразим и да мразим всичко, което не е руско, не е съветско и не е болшевишко! Последното поколение, което в пълна мяра отговаряше за делата на родителите и на дедите си, независимо от лъжливите приказки на болшевиците, че те били носители на „свободата”, на „правдата” и на „равноправието”. Последното поколение, което беше сурово наказвано заради несъществуващи грехове от превзелите властта криминални типове, които с едно небрежно „не” върху формуляра, с който единствено беше възможно да бъдат подадени документите за кандидатстване в университета, биваше обричано да остане в най-долното стъпало на социалната стълбица не заради мързел, не заради тъпота, не заради нежелание да се развива, а защото ... бяхме  За да не звуча пропагандистки, за да не сипя общи приказки, на които скептичните и прагматични млади българи нито обръщат внимание, нито вярват, ще споделя нещо много лично, преживяно в ранното ми детство. В ръцете ми е трудовата книжка на моя баща. Превратът на 9 септември 1944 г. го заварва като счетоводител в РКС-Русе. След това го изпращат счетоводител в кооперацията в град Кубрат. После – в затвора със скалъпено обвинение на отмъстителен комунист. За „виновността” му е показателен фактът, че по време на изтърпяване на присъдата от една година лишаване от свобода, той е работил четири месеца като помощник-касиер в затвора и четири месеца като писар в прокурорския паркет при Окръжния съд в Русе. След като излиза от затвора, на 1 юли 1947 г. е назначен като счетоводител в месоснабдителното предприятие „Месоцентър”-Русе. Уволнен е без обяснения на 8 февруари 1948 година. В РКС-Русе, където го познават отпреди, е назначен като деловодител и наскоро достига длъжността „началник служба”. Но „бдителните очи” на бивши обущари, шивачи и криминални престъпници, изплували до върховете на новата власт, бързо го „засякоха”, защото беше дошъл ред да се справят и с кооперациите. Щом другарите от ОК на БРП/к/ си наумят нещо, те бързо го прилагат в живота без много-много да се церемонят! И започна едно митарство, тъй като на копоите им трябваха не повече от два-три месеца, за да го надушат и съответно да го уволнят. Така се заредиха „Стройматметал” – Окръжен клон Русе (два месеца прослужени), ДСП „Отпадъци”- Окръжен клон Русе (петнадесет дни), Държавно строително предприятие – район Русе (цели осем месеца!), ДСО „Фабрични заводски строежи” – общ работник един месец, а след това на Обект 889 (каменоделската бригада на Моста на дружбата вече като счетоводител от 1 януари 1954 г. до 31 май 1954 година). Следват за по няколко месеца Градската потребителна кооперация „Наркооп”, ТПК „Двигател”, Въжарска ТПК „Изгрев”. Там е работил от 1 май 1956 г. до 31 юли 1956 година. И се занизаха месеци, в които той, баща на две малки деца, не можеше да намери никъде работа! Пишеше изложения, молеше се, търсеше връзки, унижаваше се заради нас, своите деца!.. Едва на 17 февруари 1957 г. го приеха за член-кооператор в Хлебарската ТПК „Освобождение”, където беше счетоводител и остана там до пенсионирането си, изтърпявайки всички реорганизации, трансформации и ликвидиране на всички кооперации. След време, когато вече бях завършила образованието си, моят баща ми разказа как най-после са го оставили на мира. В отчаянието си той поисква среща със секретаря на ОК на БКП, който лично го е преследвал. Татко беше емоционален човек и мога да си представя какво е преживял, казвайки му, че ако не спре да го гони като бясно куче, ще доведе двете си невръстни деца и ще му ги остави, защото той не може да ги гледа гладни! Но     никога не оставят току-така набеден свой враг, без да му нанасят нови и все по-подли удари. Завърших гимназия втора по успех във випуска. В книгата си „Обол за лодкаря Харон” съм разказала как в ГНС-Русе не ми завериха формуляра, с който можех да кандидатствам във висше учебно заведение, как на ненавършени 18 години започнах работа на смени в байцовото отделение на завод „Жити”, как с нови молби и унижения моят измъчен баща измоли от тогавашния заместник-директор на завода и по-късно кмет на Русе Димитър Аврамов да ходатайства на следващата година да ми бъде заверен формулярът. Много хора от цялата страна изразиха изумлението си от вота на русенци на 27 октомври тази година. Нарекоха ги „дебили”, „миндили”, „комундели”, „изпростели”, „увредени в мозъка от обгазяванията” и съм принудена да призная, че са прави. Болезнено е да виждаш, че 30 години след вътрешнопартийния преврат на 10 ноември 1989 г. сякаш нищо не се е променило! Макар комунизмът в България тотално да фалира във всяко едно отношение, виновните за стопанската и морална разруха днес не само владеят, благодарение на криминалната приватизация, абсолютно всичко в държавата, но техните наследници не се задоволяват с откраднатите блага, а неистово напират да ни управляват! Те нагло, абсолютно цинично се подиграват с всичко, което спрягат като лозунги и идеали: демокрация, справедливост, солидарност. Върхът на този цинизъм беше кандидатирането на Живковия внук Тодор Славков за кмет на София, който отдавна иска „да си върне държавата”. Не по-малък цинизъм е кандидатирането и на депутата от БСП Пенчо Милков за кмет на Русе, който  на онова, което е било. Чий наследник е кандитът на БСП за кмет на Русе Пенчо Милков? В сборника „Трудовата слава на България” се посочва, че Пенчо Милков, дядо на претендента за кметския стол, е обущар от габровското село Поповци, влязъл в РМС (Работнически младежки съюз) през 1930 г., лежал преди 1944 г. на три пъти в затвора, назначен веднага след 9 септември 1944 г. за заместник-областен управител на милицията в Русе, тоест дясна ръка на зловещия садист и убиец Мирчо Спасов, с когото са не само съратници, но и близки приятели. Те изготвят черните списъци на „изявените фашисти” в Русе, те ги измъкват посред нощ от домовете, те ги карат с камиони в келявите горички и шубраци в околностите на града, където ги   В един такъв списък под номер 3 стои името „Нико Просеничков”. Кой е той, ще се запитат мнозина... В Държавния архив-Русе се намират спомените на комуниста Борис Минковски. Още на 8 септември 1944 г. вечерта, след като съветските войскови части са нахлули в града, комунистически групи тръгват да смазват „отявлените фашисти и сътрудници на властта”. „Арестите – пише Б. Минковски – траяха през цялата нощ до сутринта... всички фашистки престъпници бяха арестувани и предстоеше разследване на извършените от тях престъпления. Разследването се водеше денонощно.” На другия ден след изборите на 27 октомври видях в сайтове и във фейсбук-профилите на някои хора публикувана моята статия „Разправата с „фашистите” от семейството на баба Тонка през 1944 год.”, писана през 2015 година и видяла бял свят тогава в сайта на в. „Дневник” и в сайта „Де зората” на публициста Милен Радев. В нея е описана съдбата на единствената дъщеря на революционера Никола Обретенов, кръстена Тонка на името на славната си баба, както и на нейния съпруг Нико Просеничков. На 2 срещу 3 ноември 1944 г. те са извлечени от дома си и убити незнайно къде. В духа на небивалия цинизъм, с който комунистите започват да управляват, Нико Просеничков е осъден post mortem от Втори състав на т.нар. народен съд в Русе на смърт „за разпространение на фашистки идеи” със статиите си във в. „Русенска поща”. Да отговоря на въпроса  Завършил е философия и педагогика в Йенския университет и от 1901 г. започва успешната му учителска кариера. Отличната му подготовка, умението да увлича учениците и неговата активна обществена дейност правят впечатление на специалистите в Министерството на просвещението и Нико Просеничков е назначен за окръжен училищен инспектор във Видинското, а после и в Плевенското учебно окръжие. След кратък престой като директор на Варненската мъжка гимназия, през 1920 г. е преместен в Русе като директор на Русенския висш педагогически курс и се установява за постоянно в крайдунавския град. През учебната 1921-1922 г. става директор на Русенската мъжка гимназия, където активно подпомага създаването на дружеството „Младежки червен кръст”. Той е най-дългогодишният директор на едно от най-престижните по това време училища в страната. Тонка Николова Обретенова се омъжва за Нико Просеничков на 21 декември 1921 година. Родена е на 8 декември 1885 година. Заедно със Захаринка, дъщеря на Захари Стоянов и Анастасия Обретенова, учи във френския пансион Notre Dame de Sion в Русе. Образованието си продължава във Франция, където завършва агрономство и работи като учителка в земеделското училище в Орхание до 1918 година. След като се омъжва, тя посвещава живота си на активна благотворителна дейност и почти двайсет години е касиерка на женското дружество „Добродетел”, основателка и първа председателка на което е нейната майка Димитра Обретенова. Грижи се за бедни деца и за обучението на девойките, включва се в дейността на Червения кръст, работи като медицинска сестра през 1912-1913 г. в русенската дивизионна болница. По време на Втората световна война организира събиране на средства и помощи за ранени войници, както и за набавяне на храна за депортираните евреи. Съдбата на Тонка Обретенова и Нико Просеничков е знакова за онова безсрамие и жестокост на комунистите, с които те управляваха почти половин век. Но тяхната участ не е нито единствената, нито е изолиран случай. В Държавен архив-Русе съм разглеждала досиета на осъдени от тъй наречения народ съд. Десетки, стотици досиета на мъже и жени. Ето някои примери. Димо Димов Русков е осъден, защото бил „писал и говорил” срещу новата власт. Илия Стефанов Иванов „допринесъл за провеждане политиката на фашисткото правителство”. Любен Върбанов Първанов бил „виновник за въвличане на България във войната”. Пенчо Стоянов Мушанов и той „виновник”. Жана Йорданова Калчева членувала в „организация с фашистка идеология”. Мара Стефанова Николова-Боздуганова e осъдена също за членство в „организация с фашистка идеология”. Аврам Господинов Аврамов разпространявал „неверни съждения”. Анка Илиева Петкова била отправила „обиди към Георги Димитров и СССР”. Кою Стоянов Ненов е осъден заради „злословене по адрес на властта”. За „злословене” са осъдени още Васил Димитров Замфиров, Никола Василев Гьоков, Христо Трифонов Кълчищков. Амнезията, обхванала русенци, които бяха години наред подложени на геноцид от химическите заводи на Елена Чаушеску, е направо стряскаща! Днес те отново са жертва на обгазявания. Протести, митинги, шествия. Забравят, обаче, че заводът на френската фирма „Монтюпе” израсна в Русе през 2006 г. по време на управлението на тройната коалиция с  министър-председател Сергей Станишев. Нима очакват сега комунистът Пенчо Милков, ако бъде избран за кмет, да „очисти” „Монтюпе”? Не помнят ли, че всички фабрики и заводи в Русе по време на славната приватизация за по долар на парче, отидоха в ръцете на директорите комунисти, на партийните секретари, на доверени агенти на Държавна сигурност и бяха унищожени, тотално ликвидирани? Забравиха ли, че безработицата съсипваше младите хора, че по времето на комуниста кмет Божидар Йотов нищо не се вършеше, освен едни привилегировани да си разпределят и преразпределят недвижими имоти и общински пари.  В годините на тоталната  комунистическа власт Пенчо Милков-Старши, след като разгромява „народните врагове” като заместник-областен управител на милицията, е издигнат за секретар на ОК на БРП/к/ – властен, самоуверен, господар на хиляди човешки съдби. Сега внукът е убеден, че по право му се полага да заеме мястото на своя дядо и да кове бъдещето на плебеите от някога процъфтяващия буржоазен град, така силно ненавиждан от Тодор Живков.", "date": "2019.10.31", "title": "Амнезията на русенци – избират за кмет на града наследник на масов убиец"}
{"url": "https://faktor.bg/bg/articles/obshtestvo-zakon-i-red-dosadebno-proizvodstvo-za-kupuvane-na-glasove-sreshtu-bivshiya-kmet-na-s-chernogorovo", "text": "Районната прокуратура в Пазарджик образува досъдебно производство срещу бившия вече кмет на село Черногорово Емил Захариев по сигнал  за купуване на гласове. Към него е прикрепен и видеоклип, на който се вижда как, като кандидат за шести мандат, Захариев организира томбола за личния си автомобил срещу гласуване.  Повдигнатото обвинение е за предлагане на облага с цел склоняване на избирателите да гласуват за определен кандидат.  Клипът бе разпространен в социалните мрежи два дни преди първия тур на изборите. Вероятно това коства и шестия мандат на Захариев, въпреки че първоначалната проверка е показала, че този похват е бил използван и на предишни избори.   Ако престъплението бъде доказано, законът предвижда от 1 до 6 лишаване от свобода и глоба от 10 до 20 хиляди лева.", "date": "2019.10.31", "title": "Досъдебно производство за купуване на гласове срещу бившия кмет на с. Черногорово"}
{"url": "https://faktor.bg/bg/articles/magistrat-podkrepata-za-ivan-geshev-napomnya-za-partiynite-sabraniya-na-bkp-za-zhelezniya-yumruk-na-partiyata", "text": "\"Конституцията оставя възможност на президента да прецени дали ще се съгласи с този избор (на Иван Гешев за главен прокурор - бел.ред.), който беше извършен по странен начин, или да се съгласи с аргументите на хората, извън сградата на ВСС, които са и днес по площадите\". Това каза пред БНР съдия Здравка Калайджиева - правозащитник и бивш съдия в Европейския съд по правата на човека в Страсбург 2008-2015 г. Според нея пред президента Румен Радев стои само моралния избор дали да върне, и то мотивирано - като обясни защо той не е съгласен, или да потвърди, било то с мотиви или без мотиви, изборът на Висшия съдебен съвет. \"Не съм убедена, че е възможна някаква процедура пред Конституционния съд\", уточни тя. \"Проблемът е дали някога някой ще инициира сериозна реформа, която да елиминира тази хегемония на прокуратурата и методите, с които тя се ползва, включително и безнаказаност\", каза Здравка Калайджиева. \"В изявленията на Иван Гешев имаше много заявки за непознаване на правата на човека и гаранциите, които българското правосъдие трябва да предостави за тяхното спазване\", категорична бе съдия Калайджиева.  \"Станахме свидетели на нападки срещу плурализма, срещу правото на защита, на пряко нарушаване на презумпцията на невиновност, посочване на лица, които ще бъдат мишени на правосъдието. Бяхме свидетели на погазване на основни принципи на Конституцията\", уточни тя в предаването \"Преди всички\" по програма \"Хоризонт\". По думите ѝ това е тревожно, защото главният прокурор е методически ръководител на всички прокурори в страната - по закон. Той би трябвало да насочва работата на прокуратурата в посока на спазването на правата на човека, а не на тяхното пренебрегване в интерес на работата на прокуратурата.   Според съдия Калайджиева единодушната номинация за Гешев от всички членове на Прокурорската колегия във ВСС е било заявка, че няма да приемат друг кандидат. Тя припомни множеството писма, изпратени от различни организации и структури, в подкрепа на Гешев и коментира: \"Тези пози напомнят на партийни събрания на БКП по месторабота. Не смятам, че това може да бъде лицето на прокуратурата, защото представата за железния юмрук на партията, който беше характерен за еднопартийните условия преди 1989 г., в многопартийни условия може и лесно се превръща в инструмент, бухалка за разправа с политически и икономически опоненти. ... Това не е борба за законност, това е сплашване\". Съдия Здравка Калайджиева запита риторично защо трябва да ни е страх от прокуратурата, тя би трябвало да е институция, призвана да пази законността и да изправя престъпниците пред съда: \"Нима ние всички сме престъпници и не искаме върховенство на закона?\".  Според нея методите на прокуратурата не просто всяват страх, те имат за цел да всеят страх. \"Пред този страх ние не можем да си позволим да мълчим, защото страхът не може да бъде аргументът за осигуряване на законност. Аргументът за осигуряване на законност се намира в съда и ние очакваме изправянето на виновните в престъпления пред съд\". Цялото интервю на Веселина Миланова и Силвия Великова със съдия Здравка Калайджиева в предаването \"Преди всички\" можете да чуете от звуковия файл.", "date": "2019.10.31", "title": "Магистрат: Подкрепата за Иван Гешев напомня за партийните събрания на БКП, за \"железния юмрук на партията\""}
{"url": "https://faktor.bg/bg/articles/vas-chenalova-e-uvrezhdala-kreditori-na-firmi-v-nesastoyatelnost-i-to-ne-zashtoto-ne-poznava-zakona", "text": "Действията или бездействията си Румяна Ченалова е увреждала кредитори на дружества в несъстоятелност и то не защото не познава закона. Това става ясно от решението на тричленния състав на Върховния административен съд (ВАС), който отхвърли жалбата на Ченалова срещу уволнението ѝ като съдия в Софийския градски съд. Решението не е окончателно и подлежи на обжалване пред петчленен състав на ВАС. Румяна Ченалова беше уволнена преди три години и половина по дисциплинарно производство, в което бяха обединени три предложения за налагане на наказания на съдийката. Две от тях са на по петима членове на ВСС – първото е с вносители Галя Георгиева, Даниела Костова, Соня Найденова, Димитър Узунов и Каролина Неделчева, а по второто те са Георги Колев, Румен Боев, Димитър Узунов, Юлиана Колева и Михаил Кожарев. Третото предложение беше на министъра на правосъдието, по онова време – Христо Иванов, съобщава \"ЛЕКС\".  През януари 2018 г. тричленен състав на ВАС прие, че по предложенията на кадровиците са допуснати съществени нарушения на административно-производствените правила в дисциплинарното производство като се мотивира с Тълкувателно решение №7 от 2017 г. на Първа и Втора колегия на съда. То предвижда, че вносителите на предложения за образуване на дисциплинарни производства срещу магистрати не могат да бъдат и членове на дисциплинарния състав. В случая Галя Георгиева и Даниела Костова са били както вносители, така и част от дисциплинарния състав срещу Ченалова. Но по отношение на предложението на правосъдния министър тричленният състав на ВАС прие, че няма нарушение на тълкувателното решение и се спря само на него. А то се отнася до четири групи нарушения, извършени от Румяна Ченалова – забавяне на производство, нарушение на Етичния кодекс, накърняване на престижа на съдебната власт и неизпълнение на други служебни задължения. Те са били открити в хода на проверката на дейността на синдика Панайот Велков. Той е бил назначен за временен синдик на няколко дружества, за които има заведени дела за несъстоятелност, а докладчик по тях е била Ченалова. В предложението си министърът се базира и на проверка по сигнал, получен в министерството на 7 януари 2015 г. от ОББ по повод на действията на съдия Румяна Ченалова по четири търговски дела. Така в крайна сметка тричленният състав на ВАС прие, че тя е извършила тези нарушения и потвърди решението на ВСС за нейното уволнение. Касационната инстанция обаче не намери мотиви за това решение. И констатира, че тричленният състав подробно е описал предпоставките за образуване на дисциплинарно производство срещу Ченалова, действията по образуването му, обединяването от ВСС на трите предложения, които впоследствие бяха разделени от първата инстанция, описано е съдържанието на решението на дисциплинарния състав и на ВСС, изложени са изводи, които са мотивирали първата инстанция да приеме, че решението за уволнението е издадено от компетентен орган в предвидената в закона форма и при спазване на административнопроизводствените правила. Но няма правни изводи на съда за материалната законосъобразност на решението на съвета, изтъква петчленният състав. Така делото отново се озова на първа инстанция, която днес потвърди уволнението на Ченалова. Тричленният състав с председател Румяна Папазова, Николай Гунчев (докладчик) и Десислава Стоева също приема, че няма да обсъжда двете предложения, внесени от членове на съвета, защото по тях част от вносителите са били и членове от дисциплинарния състав, а според решението по тълкувателното дело №7 от 2015 г. на ВАС това е недопустимо. Заради това съставът подробно изследва действията на Ченалова по четирите групи нарушения, посочени в предложението на тогавашния министър на правосъдието за образуване на дисциплинарно производство и въз основа на които съдийката бе уволнена от ВСС. Първото е за „действие или бездействие, което неоправдано забавя производството“ във връзка с забавяне на администрирането на частни жалби на „Белведере дистрибуция“ ЕООД и „Домейн Менада“ ЕООД срещу актове, постановени в хода на делото в СГС. „От доказателствата се установява нарушение на сроковете за произнасяне в производствата по несъстоятелност: чл. 629, ал. 1, ал. 2 и ал. 6 от Търговския закон (ТЗ), както и приложението на чл. 624 от ТЗ за незабавното изпращане на подлежащите на вписване актове в търговския регистър, което в случая не е сторено в предвидения срок. Установено е нарушение на сроковете по чл. 634б, ал. 2 и 3 от ТЗ при администрирането на частни жалби, депозирани от „Белведере дистрибуция“ ЕООД и „Домейн Менада“ ЕООД, което е констатирано и в акта на въззивния състав. Частна жалба, която е постъпила на 28 октомври 2014 г., е достигнала прекомерно късно до САС, който се е произнесъл с определение едва на 19 януари 2015 г. Също така е установено, че преди да има решение за обявяване на несъстоятелност, при вече обжалвана обезпечителна мярка за назначаване на обезпечителен синдик, докато е забавено администрирането на частните жалби и изпращането им до САС, съдия-докладчикът Ченалова допуска още една обезпечителна мярка с определение от 27 ноември 2014 г., като лишава двете дружества от правото да управляват и да се разпореждат с имуществото си“, посочва ВАС в решението си. Второто нарушение – този път на етичния кодекс, се състои в предварително уведомяване на временния синдик по делото на „Белведере“ и „Домейн Менада“. „Налице е акт за встъпване от 17 октомври 2014 г., подписан от нотариус в Бургас, от който е видно, че синдикът по делото е встъпил като такъв на 10 октомври 2014 г. в длъжността „временен синдик“, към който момент делото още не е било образувано. Поради това е направен извод, че Румяна Ченалова предварително се е уговорила със синдика по въпросното дело, който очевидно е знаел, че ще бъде назначен за такъв“, посочва ВАС. По третото – за „неизпълнение на други служебни задължения“ е прието, че е нарушена неприкосновеността на адвокатската тайна. Установено е, че по делото „Белведере“ Румяна Ченалова е приложила в нарушение на чл. 34 от Конституцията адвокатската кореспонденция между адвокатско дружество „Джингов, Гугински, Кючуков и Величков“ и подзащитната им страна по делото, която е станала известна на всички. Установено е и нарушение „действие или бездействие, което неоправдано забавя производството“. Става дума за друго търговско дело, като по него Ченалова, без да излага мотиви, отложила събрание на кредиторите на „Перчемлиев“ ЕООД като освен това е констатирано и антидатиране на разпореждане по това дело. Пак по същото производство тя не постановила определение за одобряване на списъка на приетите от синдика вземания и последващото му обявяване в Търговския регистър, за което в ТЗ е предвиден 14-дневен срок. По други две търговски дела също е установено „действие или бездействие, което неоправдано забавя производството“ от страна на Ченалова. По едното в продължение на година не е администрирала своевременно въззивна жалба срещу решение на СГС, с което се открива производство по несъстоятелност на „София Риал Естейтс“. „Това очевидно надхвърля представата за разумен срок, а и не са представени доказателства, които да оправдаят подобно забавяне“, казва ВАС. А по второто има неизпълнение на решението на събранието на кредиторите за назначаване на избраното от тях лице за постоянен синдик. „Това, освен че е нарушение на чл. 656 от ТЗ, кореспондира с действията на съдия Ченалова по вече разгледаните търговските дела от решението на ВСС. Нейните действия водят до увреждане на кредиторите, като без правно основание след спиране на производствата по индивидуално принудително изпълнение, неоправдано забавя производството, чрез съвкупното прилагане на различни процесуални възможности и способи, а именно: отлагане събранията на кредиторите на различни основания, замяна на назначените от самата нея временни синдици, забавено администриране на подадените по нейните актове жалби. Тези действия на съдията увреждат страните, тъй като обременяват масата на несъстоятелността с множество допълнителни разноски, което като краен резултат намалява възможността кредиторите да се удовлетворят от нея. Не може да се приеме, че действията на съдия Ченалова произтичат от непознаване на закона, тъй като се наблюдава съвсем адекватно поведение при осъществяване на правораздавателните ѝ функции по други производства. Също така по исканията за обезпечение се наблюдава незабавно произнасяне и изключителна бавност в последващите й действия“, заявява ВАС в решението си. Върховните съдии изтъкват, че кадровият орган е изследвал, обсъдил и преценил „степента на съзнаване от страна на съдията като професионалист и като личност, че с действията или респективно с бездействията си причинява вреди на страните по делата, обществено опасни последици и накърнява престижа на съдебната система, в случая не само в Република България, но и отвъд границите ѝ“, като за последното ВАС казва, че е показателно обсъждането на изказванията на посланика на Франция преди години. Тричленният състав приема за правилен извода на ВСС, че нарушенията са безспорно установени и от обективна и от субективна страна, като нивото на морално-етична съзнателност очаквано е по-завишено при магистратите, с оглед същността на професионалната им сфера – правораздаването, и може да се очаква от тях да прилагат и съблюдават и по отношение на собственото си поведение и действия едни по-високи критерии, както професионални, така и морално-етични. „Извършените от съдия Румяна Ченалова действия, респективно бездействия по делата, описани изчерпателно в предложението на министъра на правосъдието и дисциплинарната преписка, далеч не покриват тези норми на работа и поведение, като наред с това те съставляват и дисциплинарни нарушения, като са изведени от фактическа и правна страна всички елементи от фактическия състав на дисциплинарните нарушения, с които е нарушен материалният закон и целта на закона“, казва ВАС. Според върховните съдии безспорно са установени извършените нарушения, както и тяхната множественост и голяма продължителност като период от време. Те са съпроводени с ярко изразен субективен момент в прилагането на двоен стандарт в дейността на съдията, комбинация от бързи действия и продължителни бездействия, съобразно търсен резултат  и не на последно място – засягането по негативен начин на интересите на юридически и физически лица – участници в търговския оборот. Допуснатото забавяне и прилагането на двойни стандарти при воденето на някои съдебни дела или спорните от гледна точка на самата съдебна практика на съдията действия при воденето на посочените по-горе дела, не би могло да се обясни само с външни, институционални проблеми и недостиг на време, или със субективни фактори и конфликти, в какъвто смисъл са изложените от жалбоподателката доводи. При упражняване на дейността си и служебните си задължения магистратът следва да се ръководи от нормативно определената рамка за провеждане на съдебното производство и от Кодекса за етично поведение на българските магистрати“, посочва още ВАС. И заключава, че решението на ВСС  за уволнението на Румяна Ченалова е в съответствие със закона.", "date": "2019.10.31", "title": "ВАС: Ченалова е увреждала кредитори на фирми в несъстоятелност и то не защото не познава закона"}
{"url": "https://faktor.bg/bg/articles/momicheta-ot-harmanli-instseniraha-sobstvenoto-si-otvlichane", "text": "Две приятелки на 17 и 22 години от Харманли вдигнаха на крак полицията в Хасковско, съобщиха от Областната дирекция на МВР. В рамките на 2 дни (от 27 до 29 октомври) те поддържали заблудата, че са отвлечени от непознати. Чрез съобщения до родителите си, момичетата отстоявали версията, че се намират заключени в Първомай и Чирпан. Веднага са сформирани оперативни групи, които обявили двете девойки за издирване и започнали действия за установяване на местонахождението им. На 29 октомври, в хода на оперативно-издирвателните действия, момичетата заедно с едногодишното дете на по-голямата са намерени в хасковски хотел в компанията на двама свои приятели, в добро физическо и психично здраве. От разговорите с тях станало известно, че са напуснали домовете си по собствено желание, за да се видят с момчетата, с които поддържали интернет комуникации и с които желаели да прекарат няколко дни в Хасково. Инсценираното отвличане било с цел да нямат конфликт с родителите си. Материалите за поведението на непълнолетната харманлийка ще бъдат предадени на Местната комисия за борба срещу противообществените прояви на малолетни и непълнолетни.", "date": "2019.10.31", "title": "Престъпление от класа: Момичета от Харманли инсценираха собственото си отвличане"}
{"url": "https://faktor.bg/bg/articles/toma-bikov-bnr", "text": "\"Разговорът за БНР би могъл да се разшири до това доколко настоящото законодателство е адекватно на средата\". Това каза пред журналисти народният представител от ПГ на ГЕРБ и председател на Временната анкетна комисия за БНР Тома Биков във връзка с проваленото заседание на ръководената от него комисия.  Той отчете, че парламентът има правомощия да прави законодателство. „Разбира се, разговорът би могъл да се разшири и повече за това, доколко настоящото законодателство е адекватно на средата. То е много остаряло. Нашата комисия има съвсем конкретни цели“, уточни още Биков. Той изрази надежда да има заседание другата или по-другата седмица. „Ние се съобразяваме с Комисията по култура, която заседава в тази зала“, допълни още Биков. „Очаквах да чуем изложение за техните действия в рамките на казуса, който се създаде с БНР. Лично аз бих ги попитал на следващо заседание доколко законовата рамка е била проблем в този случай. Ако има такива проблеми, да кажат мнението си, за да можем да направим изводите си като членове на законодателната власт“, допълни още Биков. Според него едва ли законът е основният проблем в случая с БНР, но е важно доколко той има отношение в казуса.", "date": "2019.10.31", "title": "Тома Биков: Законът едва ли е основният проблем на БНР"}
{"url": "https://faktor.bg/bg/articles/obzhalvat-osvobozhdavaneto-na-kostov-ot-shef-na-bnr", "text": "Обжалвано е решението ни за освобождаването на генералния директор на БНР Светослав Костов. Новината съобщи пред журналисти председателят на СЕМ София Владимирова във връзка с проваленото заседание на Временната анкетна комисия за БНР. \"Вчера съветът за електронни медии откри процедура по избор на генерален директор\", заяви още Владимирова.  На въпрос дали това притеснява СЕМ в конкурсната процедура, тя отговори: \"Не, не ме притеснява, това са нормални демократични права. Всички решения на СЕМ подлежат на съдебен контрол, което считам за правилно. Предстои да видим какво ще е решението на съда. Съветът има вече своето решение и то е качено на нашия сайт\", заяви още Владимирова.", "date": "2019.10.31", "title": "Обжалват освобождаването на Светослав Костов от шеф на БНР"}
{"url": "https://faktor.bg/bg/articles/kultura-pozhizneni-parichni-nagradi-na-osem-tvortsi-za-osobeni-zaslugi-kam-balgarskata-darzhava-i-natsiyata", "text": "Пожизнени парични награди на осем творци за особени заслуги към българската държава и нацията предлага правителството. Предложени за държавни награди са проф. Анатоли Кръстев - музикант и педагог; Анжел Вагенщайн - режисьор и сценарист; Андрей Дреников - композитор и музикант; Георги Дюлгеров - режисьор и сценарист; Иван Стайков - музикант и поет; Иван Иванов - поет; Лили Иванова - поп-изпълнител и артист; Христо Ганев - режисьор и сценарист. Предложението на Министерския съвет е до парламента.  То е внесено от министъра на културата на основание на Закона за награждаване на лица за особени заслуги към българската държава и нацията. Идеята на отличието е да осигури старините на десетките изпълнители, актьори, творци и спортисти, които получават малки пенсии или изобщо нямат такива. Пожизнената награда е до 700 лева.", "date": "2019.10.31", "title": "Пожизнени парични награди на осем творци за особени заслуги към българската държава и нацията"}
{"url": "https://faktor.bg/bg/articles/gabrovets-varna-portfeyl-s-nyakolko-hilyadi-leva", "text": "Жител на Габрово намери портфейл с няколко хиляди лева и го върна, съобщават от ОД на МВР. Мъжът, чиято самоличност не се уточнява, намерил портфейла с голяма сума пари и лични документи и без нито за миг да се замисли и двоуми, направо го отнесъл и предал на дежурния в районното полицейско управление. По документите собственикът бил открит и портфейлът му бил върнат. Ръководството на ОД - МВР в Габрово изказва своята благодарност за проявените хуманност и гражданска доблест.", "date": "2019.10.31", "title": "Габровец върна портфейл с няколко хиляди лева"}
{"url": "https://faktor.bg/bg/articles/orban-dobrite-otnosheniya-s-rusiya-sa-neobhodimost-nie-sme-v-triagalnika-moskva-berlin-istanbul", "text": "Унгарският премиер Виктор Орбан заяви след среща с руския президент Владимир Путин в унгарската столица, че добрите отношения с Русия са необходимост заради географското положение на страната му, предаде \"Асошиейтед прес\", цитирана от \"Дневник\". Анализатори смятат Орбан за най-близкия съюзник на Путин в ЕС. Унгария от дълго време се обявява за премахването на санкциите срещу Русия, наложени заради руските действия в Украйна. Будапеща твърди, че тези санкции вредят на унгарската икономика. Търговията между Унгария и Русия се увеличи през 2018 г. за първи път, откакто санкциите влязоха в сила. \"Това е прост географски факт. Нито една страна не може да промени адреса си\", заяви Орбан на пресконференция с Путин. \"Всяка страна се намира там, където Бог я е създал. За Унгария това означава да бъде в триъгълника Москва-Берлин-Истанбул\", допълни той. Орбан спомена за унгарското членство в ЕС и НАТО, но каза, че не изключва установяването на политическо сътрудничество с Русия по някои въпроси. Заяви, че Унгария, която зависи до голяма степен от руския газ и петрол, се опитва да сътрудничи с Русия по въпроси като превенцията на миграцията към Европа, стабилизирането на Близкия изток и подпомагането на християнските общности по света.", "date": "2019.10.31", "title": "Орбан: Добрите отношения с Русия са необходимост, ние сме в триъгълника Москва-Берлин-Истанбул"}
{"url": "https://faktor.bg/bg/articles/sport-svetat-vladimir-klichko-iznenadvashto-obyavi-che-e-pred-zavrashtane-na-ringa", "text": "Wкраинският боксьор Владимир Кличко изненадващо обяви, че е пред завръщане на ринга. 43-годишният бивш световен шампион е готов да се завърне в спорта, но само в името на рекорда, предаде Gong.bg. След пожар на яхта: Кличко и семейството му на косъм от смъртта (СНИМКИ) „Мога ли да се върна в бокса? Този вариант е много вероятен. Не мисля да го правя, за да счупя ченето на някого. Ще се завърна заради рекорд, а това е достатъчен мотив. Джордж Форман е на 45 години, когато става световен шампион. Това е невероятно постижение. Защо да не го подобря?“, обяви Кличко пред „Дейли Мейл“. Украинецът има 69 мача на ринга, в които е записал 64 победи (53 с нокаут). Един от успехите му е срещу българина Кубрат Пулев през 2014 г. Освен това Кличко има и златен олимпийски медал от Атланта`96. Новините на NOVA - вече и в Instagram, последвайте", "date": "2019.10.31", "title": "Владимир Кличко изненадващо обяви, че е пред завръщане на ринга"}
{"url": "https://faktor.bg/bg/articles/ideya-na-bfs-na-macha-s-chehiya-da-napalnim-stadiona-s-detsa", "text": "Наказанието на УЕФА да остави напълно празни трибуните на стадион \"Васил Левски\" за домакинството с Чехия, роди идея, която може да се окаже революционна и със сигурност ще запали ентусиазъм из цялата страна, пише dir.bg. Иниацивата е на 17 ноември трибуните да са пълни с възможно най-много деца до 14-годишна възраст, което е разрешено от европейската централа дори при санкция за мач без публика. Правилото обаче, което трябва да се спазва, е, че на всяко десето дете трябва да има придружител, което отваря вратите да мащабна акция, която вече се обсъжда в БФС.  Ръководството, което е в оставка, но има да свърши доста неща до конгреса в началото на следващата година, е приело идеята и ще започне акция по нейното организиране и популяризиране още тази седмица. Подобно нещо вече е правено - у нас Левски закара няколкостотин деца на мачовете с Ружомберок (2:0) и АЕК (Ларнака) от евротурнирите през юли, тъй като имаше същото наказание. Но тогава време за логистична организация и разгласяване на идеята почти нямаше - мачовете идваха дни след жребия. Въпреки това има повече от две седмици и БФС обмисля отрано да се заеме с подготовката. Ще бъдат поканени клубове от цялата страна да доведат на стадиона детските си отбори, като се търсят варианти да им се помогне с организацията и транспорта. Със сигурност ще има и кампания сред домове за деца в неравностойно положение, отново с възможности да бъде организиран транспорт. Сред идеите е и произвеждането на специални фланелки, които да бъдат раздавани на децата на входовете на стадиона - с логото на мача, с датата... За успеха на кампанията се очаква да спомогне и фактът, че мачът България - Чехия е от 19 ч, тоест - в сравнително ранен час, съпоставен с предишните домакинства на тима ни (21,45 ч с Англия например). 17 ноември е голям ден в историята на българския футбол и това е още една причина БФС да реши да подеме инициативата. Има и още един аргумент, ако това се случи -  ще даде много позитивен сигнал към УЕФА, а и към Европа като цяло, след като репутацията и имиджът на България бяха сериозно очернени около скандалите, съпътствали мача с Англия.", "date": "2019.10.31", "title": "БФС с революционна идея: На мача България- Чехия да напълним стадиона с деца"}
{"url": "https://faktor.bg/bg/articles/grigor-dimitrov-razbi-petiya-v-sveta", "text": "Григор Димитров изигра пореден, изключително силен мач и по безапелационен начин се саморазправи с лидера по титли през 2019 година Доминик Тийм. За само 72 минути игра на централния корт в зала “Берси” Гришо разнищи опонента си с 6:3, 6:2 и за първи път в кариерата си се класира на четвъртфиналите на “Мастърс”-а в Париж. Григор бе безпощаден във всеки един компонент, а някои от отиграванията му напълно отчаяха носителя на 5 титли досега през годината. Майсторски волета и минаващи бекхенди накараха публиката да стане на крака няколко пъти, като играта на Димитров бе дори по-впечатляваща от тази във вчерашния му сблъсък с Давид Гофен. Следващият опонент на Гришо ще бъде Кристиан Гарин, който изцеди голяма част от физическия и психологическия си резерв при драматичната победа с 6:7(4), 6:4, 7:6(7) над Жереми Шарди в първия двубой за деня. Срещу Тийм пък Димитров вече има положителен баланс с 3:2 победи, като любопитното е, че при предишните му две над австриеца той триумфира с титлите в Бризбън и Финалите на АТР 2017.", "date": "2019.10.31", "title": "Григор Димитров набързо разби петия в света"}
{"url": "https://faktor.bg/bg/articles/moskva-pokanila-albaniya-i-severna-makedoniya-v-evraziyskiya-sayuz", "text": "Оглавяваният от Русия Евразийски икономически съюз (ЕАИС) е поканил Албания и Северна Македония да се присъединят към организацията. Поканата дойде от Владимир Чизов, постоянният представител на Москва в Европейския съюз, по време на Форума на Евразийския съюз във Верона миналата седмица, пише прищинският ежедневник Gazeta Express. „Албания и Северна Македония ще получат по-голямо разбиране в ЕАИС, отколкото в ЕС“, заяви руският дипломат. „Сигурен съм, че страните, които са кандидати за присъединяване към ЕС и наскоро бяха оставени на изчакване от Брюксел, ще имат полза от ЕАИС“, убеден е Чизов. Поканата на Русия към страните от Западните Балкани да се присъединят към оглавяваната от Москва организация идват няколко дни, след като Европейският съвет реши да не отваря присъединителни преговори с Тирана и Скопие.", "date": "2019.10.31", "title": "Москва поканила Албания и Северна Македония в Евразийския съюз"}
{"url": "https://faktor.bg/bg/articles/novini-svyat-nay-malko-65-dushi-zaginali-pri-pozhar-vav-vlak-v-pakistan", "text": "Най-малко 65 души загинаха тази сутрин при пожара, избухнал в пътнически влак в Най-малко 65 души загинаха тази сутрин при пожара, избухнал в пътнически влак в Пакистан, заяви за Франс прес Ясмин Рашид, която оглавява здравните власти в централната провинция Пенджаб. По думите ѝ има и над 40 ранени, които се извозват до болници от региона. До момента са разпознати останките само на 18 от загиналите пътници, съобщи БТА. Според ДПА влакът бил на път от Карачи за Лахор, когато се подпалил. Причина за пожара била газова бутилка, която пътници качили във влака, за да си приготвят закуска, но тя експлодирала. Най-малко три вагона били обхванати от пламъци и хората започнали да скачат в движение. Започнало е разследване как се е озовала в композицията газовата бутилка, тъй като качването на подобни предмети във влакове е забранено. Железопътните инциденти не са рядкост в Пакистан, наследил от британските колониални власти развита жп мрежа. Зле поддържана обаче, днес тя е съсипана от десетилетия корупция, неадекватно ръководство и недостиг на инвестиции", "date": "2019.10.31", "title": "Най-малко 65 души загинали при пожар във влак в Пакистан"}
{"url": "https://faktor.bg/bg/articles/makedoniya-e-izbrana-za-provezhdaneto-na-regionalnoto-saveshtanie-na-amerikanskite-poslanitsi", "text": "Министърът на външните работи на Северна Македония Никола Димитров беше домакин на работен прием на посланиците на САЩ в Югоизточна Европа, които бяха на съвещание в Скопие под ръководството на специалния представител на Вашингтон за Западните Балкани Матю Палмър, предава македонската редакция на Радио „Свободна Европа“ , цитирана от \"Фокус\". Както съобщават от външното ведомство в Скопие, Димитров е изразил задоволството си от това, че Македония е избрана за място на провеждането на регионалното съвещание на американските посланици. „Това е допълнително потвърждение за твърдото и задълбочено партньорство между Северна Македония и САЩ“, оцени министърът.", "date": "2019.10.31", "title": "С. Македония е избрана за провеждането на регионалното съвещание на американски посланици"}
{"url": "https://faktor.bg/bg/articles/novini-svyat-kvebek-vavezhda-za-imigrantite-test-za-poznavane-na-demokratichnite-tsennosti", "text": "Правителството на Квебек обяви, че ще подлага на тест за познаване на демократичните и квебекските ценности всички икономически имигранти, които искат да се устроят във франкофонската канадска провинция от 1 януари 2020 г., предадоха световните агенции. За да придобият сертификат, който потвърждава, че икономическите мигранти познават демократичните и квебекските ценности, те трябва да са отговорили най-малко на 75 процента от въпросите. Въпросите в теста ще са около двадесет и ще са посветени на светските закони, на франкофонията, на човешките права, на демокрацията и на равенството между мъжете и жените.  Тестът няма да е условие за получаване на право на постоянно пребиваване, което зависи от федералното правителство. Но целта му е да се гарантира, че потенциалните имигранти ще се интегрират на френски в квебекското общество и ще възприемат квебекските ценности, заяви министърът на имиграцията на Квебек Симон Жолен-Барет. Федералното правителство отказва да признае теста в Квебек като необходимо условие за постоянното пребиване. Федералните власти вече подлагат потенциалните имигранти на тест за познания за Канада. Десноцентристката партия на Франсоа Лього спечели властта в Квебек преди година с обещанието да намали с над 20 процента броя на имигрантите и на бежанците, които провинцията приема всяка година. В средата на юли Националното събрание на Квебек прие два спорни проектозакона, единият предвиждащ забраната на религиозни знаци за някои чиновници, а другият предприемащ реформа на имиграционната система. Жолен-Барет иска да се увеличи делът на икономическите имигранти в Квебек, за да се задоволят по-добре нуждите на пазара на труда.", "date": "2019.10.31", "title": "Квебек въвежда за имигрантите тест за познаване на демократичните ценности"}
{"url": "https://faktor.bg/bg/articles/boyko-borisov-do-kraya-na-mandata-ni-bvp-shte-stigne-130-miliarda-leva", "text": "До края на мандата ни БВП ще стигне 130 милиарда лева. Това каза премиерът Бойко Борисов в началото на редовното правителствено заседание в коментар на проекта за държавен бюджет, предаде  Агенция „Фокус“. „В началото на мандата поехме ангажимент БВП да мине 110 милиарда лв. в момента сме на близо 119 милиарда и до края на мандата ще стигне 130 милиарда“, допълни още той. Борисов определи това като най-видния показател как се развива държавата.  „Искам да ви кажа за външния дълг, където имаше много спекулации. Ние сме трети в ЕС по нисък външен дълг. По времето на управлението тези 3 години външния дълг намаля от 28 % до края на мандата сме планирали да е 19,5 %. Това показва отговорността към следващите поколения и, че харчим толкова, колкото изкарваме“, добави министър-председателят..", "date": "2019.10.31", "title": "Бойко Борисов: До края на мандата ни БВП ще стигне 130 милиарда лева"}
{"url": "https://faktor.bg/bg/articles/novini-svyat-rusiya-iznudva-belarus-iska-po-barzo-obedinenie", "text": "Евразийският фонд за стабилизация и развитие отказа да предостави на Беларус последните 200 млн. долара от голям заем, предаде беларуската преса. Това е седмият транш от заем от общо 2 млрд. долара, обещан на Минск от Москва. Според фонда, който е част от Евразийската банка за развитие, управлявана от Русия, няма правно основание за отпускане на парите. Срокът, в който са били налични, е изтекъл на 30 юни, а беларуското финансово министерство не поискало по-нататъшно удължаване. \"В момента се работи по програма за задълбочаване на интеграцията с Русия. Едва след подписването му руската страна е готова да премине към обсъждането на други въпроси, включително тези, свързани с финансирането на Беларус\", съобщава телевизия Belsat. Според местните медии руското правителство е обвързало компенсацията за беларуските загуби, свързани с данъчното облагане, с политическата интеграция между двете държави. По-рано тази година беларуският финансов министър Максим Ермолович разкри, че руският му колега Антон Силуанов е спрял отпускането на заем от 630 млн. долара, докато Беларус не постигне \"общ интеграционен механизъм\" с Русия, припомня Emerging Europe, цитирана от expert.bg. В средата на септември стана ясно, че Русия и Беларус са подготвили междудържавна програма, която включва широка икономическа интеграция. Москва и Минск преговарят от месеци за обединение в рамките на т.нар. Договор за Съюзна държава. Според някои целта на руската инициатива е да запази на власт президента Владимир Путин и след изтичането на последния му, конституционно разрешен през мандат 2024 г. Евразийската банка за развитие, чийто капитал възлиза на 7 млрд. долара, е банката на Евразийския икономически съюз. Страните участващи в нея са Армения, Беларус, Казахстан, Киргизстан, Русия и Таджикистан.", "date": "2019.10.31", "title": "Русия изнудва Беларус, иска по-бързо обединение"}
{"url": "https://faktor.bg/bg/articles/rusnak-otkri-v-gradinata-si-nad-60-skeleta-ubiti-pri-chistkite-na-stalin", "text": "Повече от 60 тела на хора, заровени в масов гроб, откри руснак в градината си, пише Дойче веле. Виталий Кваша, който живее в отдалечено селище в Сибир, решил да разшири къщата си. Когато започнал да копае, от земята започнали да се подават черепи и други човешки кости. Кваша изкопал останките на повече от 60 души, завързани в чували за брашно. Много от черепите имали дупки от куршуми и за мъжа нямало съмнение, че става дума за жертви на чистките по време на управлението на Сталин, които са особено мащабни в края на 30-те години на ХХ век. От Разследващият комитет на Русия изпратили хора в имот на Виталий Кваша, който живее край Благовешченск, на границата с Китай и на цели 8000 километра от столицата. Следователите му казали, че останките в градината му са от хора, убити през 30-те години. Но с това помощта от държавата и местните власти свършила. Кваша писал и до общината, и до Москва, но никой не искал да се занимава с останките. \"Една година се молих в кметството. Казаха ми, че нямат нито пари, нито хора. Щели да извозят останките на хората, но аз трябвало да ги изкопая сам.\", казва Виталий Кваша. Руснакът настоял за погребение, но само останките на няколко души били погребани в местното гробище. \"Гробовете им са обозначени само с една метална пластина и номер. Нямат имена и достойнството им е отнето\", казва Кваша.", "date": "2019.10.31", "title": "Руснак откри в градината си над 60 скелета на убити  при чистките на Сталин"}
{"url": "https://faktor.bg/bg/articles/arestuvaha-sluzhiteli-na-bdzh-iztochili-tonove-gorivo-ot-vlakove", "text": "Трима служители на БДЖ са задържани за източване на дизелово гориво от цистерни. Двама от арестуваните са от Айтос, а третият - от село Кликач. Това съобщиха от пресцентъра на полицията в Бургас. Органите на реда съобщават, че задържаните системно източвали цистерни от влакови композиции по време на работните си смени и след това, в туби с различна вместимост, превозвали откраднатото до домовете си с личните си автомобили. Задържането на мъжете е станало на пътя за нефтокомбината в Бургас. Спрени са автомобилите, с които тримата са превозвали източеното гориво. Откритото количество било около тон и половина. Претърсени са домовете на арестуваните. Там е открито още тон и половина дизелово гориво. Според полицията то било продавано \"на черно\". Работата по случая продължава. Изяснява се от колко време служителите на БДЖ са извършвали престъпната дейност.", "date": "2019.10.31", "title": "Арестуваха трима служители на БДЖ"}
{"url": "https://faktor.bg/bg/articles/generalniyat-advokat-na-sada-na-es-podkrepi-kpkonpi-za-konfiskatsiya-na-imushtestvoto-na-tsv-vasilev", "text": "Веднъж започнато гражданското производство по конфискация на престъпно имущество се води независимо от наказателното производство, образувано срещу разследваното лице. Излезе ключово становище на Генералния адвокат на Съда на Европейския съюз (СЕС) Eleanor V. E. Sharpston по преюдициалното запитване на съдия Катерина Енчева от Софийския градски съд (СГС) по делото на Комисията за противодействие на корупцията и за отнемане на незаконно придобитото имущество (КПКОНПИ) за конфискация на активите на банкера беглец Цветан Василев. Това съобщава Правен свят. Генералният адвокат Sharpston в голяма степен застъпва тезата на Антикорупционната комисия и заключава, че веднъж започнато гражданското производство по конфискация на престъпно имущество се води независимо от наказателното производство, образувано срещу разследваното лице. \"Гражданското производство се фокусира върху имуществото, а не върху лицето, което е разследвано\", пише още в становището. Според Sharpston произходът и начинът на придобиване на активите се разследват с оглед определяне дали те трябва да бъдат запорирани или конфискувани. \"Гражданската конфискация не е обвързана с резултата от наказателното производство\", смята още Eleanor V. E. Sharpston. Същата теза многократно застъпваше и вече бившият председател на КПКОНПИ Пламен Георгиев, който остро възрази срещу преюдициалното запитване на съдия Катерина Енчева от СГС до Съда в Люксембург. През пролетта на 2018 г. Георгиев изрази опасения, че питането има за цел блокиране на делото, което КПКОНПИ води срещу укриващия се в Сърбия Цветан Василев. \"Смущаващото в преюдициалното запитване на СГС е, че то възпроизвежда обстоятелства, посочени от страна на Цветан Василев\", каза в интервю за \"Правен свят\" Георгиев. Думите му станаха повод за масирана кампания срещу него, в която основни действащи лица бяха ръководствата на Съюза на съдиите в България (ССБ) и на Върховния касационен съд (ВКС) Лозан Панов, както и медиите, собственост или финансирани от подсъдимите Иво Прокопиев и Цветан Василев. По-късно Пламен Георгиев изрази очаквания, че СЕС ще се произнесе в полза на Комисията по запитването на Катерина Енчева. Според него множество от страните членки на Общността са застъпили тезата, че гражданската конфискация следва да продължи, без значение какво е решението по хода на наказателното производство, защото то е само повод за искането за запор или конфискация на имуществото, за което се твърди, че е придобито по престъпен начин. Същото мнение сега се застъпва и от Генералния адвокат на СЕС, но това не означава, че Съдът ще вземе това решение. Все пак практиката на Съда в Люксембург сочи, че в повечето случаи произнасянето съвпада със становището на Генералния адвокат. Ако и СЕС се произнесе в полза на КПКОНПИ, то решението ще има правни последици за гражданската конфискация не само у нас, но и в целия Европейски съюз. За момента е ясно, че становището на Генералния адвокат Eleanor V. E. Sharpston дава много ясна оценка и за скандалното тълкувателно решение на ВКС, прието точно преди година, с което върховните магистрати направиха неуспешен опит за саботаж на гражданската конфискация. Със спешна промяна в законодателството този маньовър на противниците на Антикорупционната комисия бе предотвратен. Към днешна дата Пламен Георгиев е генерален консул на България във Валенсия, а малко след като прати запитването до СЕС съдия Катерина Енчева бе командирована като експерт на България в Европейската комисия. Последното стана с любезното съдействие на председателя на ВКС Лозан Панов. Заради запитването на СГС обаче много от делата по конфискация на престъпно имущество, които КПКОНПИ води са във фаза изчакване на произнасянето на Съда на Европейския съюз, което се очаква да се случи до броени седмици.", "date": "2019.10.31", "title": "Студен душ за Цветан Василев: Ген. адвокат на Съда на ЕС подкрепи КОНПИ за конфискация на имуществото му"}
{"url": "https://faktor.bg/bg/articles/kontraheouin-kukeri-izlyazoha-pred-natsionalnata-biblioteka", "text": "Кукери пред Националната библиотека \"Св. св. \"Кирил и Методий\" привлюкоха вниманието на десетки хора в столицата. За трета поредна година в навечерието на Деня на народните будители Национално движение \"Хан Кубрат\" организира събитие под надслов \"Българския отговор на Хелоуин\".  Пред Националната библиотека десетки граждани станаха част от инициативата. На мероприятието имаше хора в народни носии, които скандираха: \"България е жива\" и \"Да живее България\". Те носеха факли, а тъпани огласиха градинката пред библиотеката. Част от антихелоуин проявата бяха и кукери от групата „Сурвакари“ от Перник, чиито маски бяха в цветовете на българския трибагреник. Освен за Деня на народните будители, кукерите избират датата и за да покажат на празнуващите Хелоуин, че ние също имаме традиции.", "date": "2019.10.31", "title": "\"Контрахелоуин\": Кукери излязоха пред Националната библиотека"}
{"url": "https://faktor.bg/bg/articles/novini-svyat-i-gornata-kamara-na-britanskiya-parlament-glasuva-za-predsrochni-izbori", "text": "Горната камара на британския парламент Камарата на лордовете също одобри предложението на правителството на Борис Джонсън за предсрочни избори на 12 декември. Във вторник това предложение бе одобрено от долната парламентарна камара. Чрез предсрочните избори премиерът Джонсън се опитва да извади от задънената улица процеса на съгласуване с парламента на сделката с ЕС за условията на Брекзит. Допитване, публикувано от в. \"Файненшъл таймс\", показва, че консерваторите имат подкрепа на 35 процента от избирателите, лейбъристите на 25 процента, а либералните демократи - на 18 процента. Новата Партия на Брекзит, която не е представена сега в парламента, има 11-процентно одобрение. /БТА/", "date": "2019.10.31", "title": "И Горната камара на британския парламент гласува \"за\" предсрочни избори"}
{"url": "https://faktor.bg/bg/articles/novini-svyat-nov-golyam-pozhar-izbuhna-v-kaliforniya", "text": "Калифорнийските пожарникари се борят с нов пожар, който избухна вчера рано сутринта местно време и застрашава президентската библиотека \"Роналд Рейгън\", предадоха световните агенции. Пожарът бушува в долината Сими, северозападно от Лос Анджелис. Той се разпростря на над 500 хектара. Пожарникари са успели за възпрат пламъците на по-малко от 100 метра от мястото, където е погребан бившият американски президент и неговата съпруга Нанси, разказа изпълнителният директор на президентската библиотека Джон Хюбуш. Заради огнената стихия е имало евакуация на библиотеката, а предмети, които се съхраняват в нея, са били прехвърлени в огнеустойчива зала под земята. На около 30 километра северно най-малко 150 пожарникари се борят с друг пожар, унищожил 1900 хектара, но овладян на 94 процента. Близо до Лос Анджелис трети пожар от понеделник наложи евакуацията на няколко шикозни квартала близо до прочутия музей Гети. На около 600 километра северно близо до Сан Франциско пожарникари белязаха напредък с битката с огнена стихия, която унищожи 31 000 хектара във винарския район Сонома за седмица. В борбата със стихията участват и 5000 военни. Пожарът е овладян на 31 процента. В щата бушуват силни ветрове с пориви от 130 километра в час, което създава предпоставка за нови пожари и за разрастване на съществуващите пожари.", "date": "2019.10.31", "title": "Нов голям пожар избухна в Калифорния"}
{"url": "https://faktor.bg/bg/articles/novini-balgariya-sluzhitelite-v-zatvorite-obyaviha-stachna-gotovnost", "text": "От синдиката съобщиха, че това решение е взето след среща с ръководството на Министерството на правосъдието.  От синдиката обясниха още, че ведомството няма да изпълни ангажимента си за откриване на щатове и назначаване на 200 човека следващата година. Тези хора трябвало да бъдат назначени както в затворите, така и в дирекцията за охрана на съдебната власт. От Министерството на провасъдието заявиха пред БТВ, че на срещата са дали подробна информация за хода на изпълнението на поетите ангажименти към синдикалната организация, касаещи въпроси като заплащане и численост на служителите в двете главни дирекции – „Изпълнение на наказанията“ и „Охрана“. Участниците в срещата са били запознати и с хода на бюджетната процедура към момента и предприетите стъпки от Министерството на правосъдието.", "date": "2019.10.31", "title": "Служителите в затворите обявиха стачна готовност"}
{"url": "https://faktor.bg/bg/articles/novini-svyat-dolnata-kamara-na-kongresa-glasuva-za-zapochvane-na-protsedura-po-impiychmant-sreshtu-tramp", "text": "Долната камара на американския Конгрес се очаква да гласува днес за официално започване на процедура по импийчмънт срещу президента Доналд Тръмп. Това обяви председателката на Камарата на представителите Нанси Пелоси и допълни, че ще бъде гласувана резолюция, която да утвърди правилата за открити изслушвания и възможено последващо гласуване по точките за отстраняване на държавния глава.  Демократите в Камарата призоваха бившия съветник по националната сигурност към Белия дом Джон Болтън да свидетелства идната седмица в рамките на парламентарното разследване за импийчмънт. Болтън е призован да свидетелства на 7 ноември, но може да откаже да го направи. Демократите са поискали да изслушат още двама души, които са били или са все още членове на екипа по националната сигурност. Същевременно стана ясно, че старшият директор по въпросите, свързани с Русия и Европа в Съвета за национална сигурност към Белия дом Тим Морисън напуска поста си, предадоха световните агенции. На негово място ще бъде назначен Андрю Пик, който сега е помощник държавен секретар по въпросите на Иран и Ирак, посочва ТАСС.", "date": "2019.10.31", "title": "Долната камара на Конгреса гласува за започване на процедура по импийчмънт срещу Тръмп"}
{"url": "https://faktor.bg/bg/articles/novini-svyat-chehiya-vazobnovyava-razsledvaneto-na-misterioznata-smart-na-yan-masarik-prez-1948-g", "text": "Чехия ще възобнови разследването на мистериозната смърт на чехословашкия външен министър Ян Масарик преди седем десетилетия, след като се появи неизвестна досега информация, съобщи държавният обвинител на Прага, цитиран от ДПА.  Според днешния брой на в.\"Право дейли\" държавният обвинител Михал Муравски е заявил, че неотдавна открит аудиозапис го е подтикнал да възобнови разследването на смъртта на Масарик на 10 март 1948 г., скоро след като комунистическата партия пое властта чрез преврат. Тялото на Масарик бе открито на улицата, под прозореца на банята на апартамента му, намиращ се на втория етаж. До края на комунистическото управление през 1989 г. смъртта му се свързваше с нещастен случай или възможно самоубийство. Но през последвалите години в Чехия се появиха други теории, включително че прозападният министър Масарик е бил убит, като е бил изхвърлен от прозореца, както се предполага по заповед на комунистите. Полицейско разследване, извършено в началото на първото десетилетие на 21 век, не успя да разкрие нито убиеца, нито мотивите, но установи, че вероятно Масарик е бил убит. По искане на Муравски полицията сега ще предприеме ново разследване. Случаят отново привлече общественото внимание по-рано този месец, след появата на аудиозапис от 1968 г. На него е записано интервю на полицейският служител Вилибалд Хофман, който е един от първите, пристигнали на местопроизшествието през 1948 г. В интервюто, според \"Право дейли\", Хофман изразява сериозни съмнения относно официалната версия за смъртта на Масарик. Той казва, че тялото на външния министър е било преместено преди заснемането на местопроизшествието, така че смъртта му да не събуди подозрения. Масарик беше единственият министър от демократично избраното правителство на Чехословакия, останал в правителството след завземането на властта от комунистите. Той е син на първия президент на демократична Чехословакия Томаш Гариг Масарик.", "date": "2019.10.31", "title": "Чехия възобновява разследването на мистериозната смърт на Ян Масарик през 1948 г."}
{"url": "https://faktor.bg/bg/articles/novini-balgariya-e-poptodorova-ruskiyat-diplomat-se-e-interesuval-ot-voennite-izmereniya-na-dogovorenostite-ni-s-nato", "text": "\"Досега темата за шпионския скандал беше предпазливо заобикаляна\", заяви пред Нова телевизия Елена Поптодорова, вицепрезидент на Асоциацията на Атлантическия договор. \"Може би най-сетне тази срамежливост да се говори по тази тема е преодоляна и ще можем да обсъждаме един проблем, който не е само в България. То е и в много други държави. Най-яркият пример е Великобритания, обадиха се Германия, Франция. Австрия, Швейцария\", коментира Елена Поптодорова. По думите й уличеният в шпионаж руски дипломат е могъл да придобие информация за всички теми, решения и договорености за членството на България в НАТО.", "date": "2019.10.31", "title": "Е. Поптодорова: Руският дипломат се е интересувал от военните измерения на договореностите ни с НАТО"}
{"url": "https://faktor.bg/bg/articles/novini-svyat-tuitar-zabranyava-politicheskata-reklama", "text": "Туитър ще забрани от следващия месец рекламни съобщения с политически характер на своята платформа в целия свят. Това съобщи създателят и изпълнителен директор на социалната мрежа Джак Дорси. По думите му, достигането на политически послания до милиони хора трябва да бъде заслужено, а не купено. Социалните мрежи, включително Фейсбук и Туитър, са подложени на натиск да блокират опити да се манипулират избори чрез фалшива информация. Новината за Туитър предизвика различни реакции в САЩ, където следващата година предстоят президентски избори. Предизборният щаб на Доналд Тръмп разкритикува решението на компанията, определяйки го като опит да бъде заглушен гласът му. Президентът често използва платформата и има милиони последователи.", "date": "2019.10.31", "title": "Туитър забранява политическата реклама"}
{"url": "https://faktor.bg/bg/articles/novoizbraniyat-predsedatel-na-ep-pravi-parvata-si-vizita-v-makedoniya", "text": "Новоизбраният председател на Европейския парламент Давид Сасоли ще пристигне на визита в Македония в понеделник и вторник, която ще е първото му официално посещение в държава извън ЕС, след като застана на поста през лятото, пише македонското издание „Независен“. Той пртистига с послание към Скопие и Тирана, че трябва да останат на европейския път, независимо от пречките, които се появиха на последната среща на европейските лидери. „Визитата в Македония, а веднага след това и в Албания, е от най-голяма важност лично за мен в този момент. Знаем, че народите в двете страни са много разочаровани от неспособността на Съвета да постигне съгласие за започване на присъединителни преговори заради ветото на няколко страни-членки, Ние разбираме и споделяме това разочарование“, заяви Сасоли. Европейският парламент прие нова резолюция малко след срещата на върха на ЕС, с която „осъди неспособността на Европейския съвет да изпълни обещанието“. Сасоли припомня, че резолюцията е приета с голямо мнозинство и настоя Европейският парламент да не мълчи и да търси положително решение от държавите-членки на следващото заседание. „Албания и Северна Македония изпълниха реформите, за които ги помолихме, и сега заслужават да бъдат възнаградени за техните изключителни усилия. Искам да апелирам към гражданите, особено по-младите поколения: не губете надежда, моля, останете на европейския път. Европейският парламент е с вас“, заяви председателят на ЕП в изявление, в което обяви посещението си в региона. Сасоли иска да насърчи двете страни да продължат реформите и вярва, че „въпреки забавянето, времето няма да бъде загубено“. Предвижда се той да се срещне с президента Стево Пендаровски, премиера Зоран Заев и председателя на парламента Талат Джафери в Скопие. В началото на декември Сасоли също ще посети Тирана.", "date": "2019.10.31", "title": "Новоизбраният председател на ЕП отива първо в Македония"}
{"url": "https://faktor.bg/bg/articles/novini-balgariya-zapochvat-proverki-na-obekti-koito-zamarsyavat-vazduha-v-sofiya", "text": "Столичният инспекторат започва проверки на обекти, които са потенциални замърсители на околната среда, след като в последните дни беше отчетено превишение на нормите на финни прахови частици. От понеделник до днес са проверени 20 строителни обекта и са съставени 7 акта за установяване на административни нарушения. Като най-много са санкциите за излизане на камиони от строителния обект без измита ходова част, липса на съоръжения за измиване, натрупване на строителни материали и земни маси извън строителната площадка и възпрепятства свободното преминаване на гражданите, съобщиха от Столичната община. Ще продължи метенето и миенето на основни пътни артерии в града. При сигнали за нерегламентирано горене на отпадъци Столичният инспекторат заедно с представители на районните администрации и полицията извършват проверки на място и при установяване на нарушения налагат глоби и съставят актове. При прогнози за превишения Столичната община предприема извънредни мерки като освен проверките на промишлени, транспортни и битови източници за замърсяване с прахови частици, проверки на строителни обекти, генериращи емисии, машинно метене и миене, призовава гражданите да не използват личните си автомобили, а обществен транспорт. Освен това се препоръчва при възможност да не се използват дърва и въглища за огрев, а да се премине към алтернативно отопление.", "date": "2019.10.31", "title": "Започват проверки на обекти, които замърсяват въздуха в София"}
{"url": "https://faktor.bg/bg/articles/novini-svyat-pentagonat-pokaza-operatsiyata-po-likvidiraneto-na-bagdadi", "text": "Пентагонът разпространи първи кадри и видеозаписи от операцията на командосите в Сирия, довела до ликвидирането на лидера на Ислямска държава Абу Бакр Ал Багдади. По време на операцията бяха ликвидирани още петима членове на групата, както и две деца. На пресконференция Пентагонът разпространи няколко снимки и откъси от видеозаписи от операцията. На тях се виждат около десет военни, които се приближават през нощта в събота срещу неделя до оградата на комплекса, в който се е криел Ал Багдади в село в Северозападна Сирия. Когато Ал Багдади взривява бомбата, която носи в тунел, в който е притиснат, експлозията убива освен него и две малки деца, а не три, както се твърдеше по-рано. Освен тези деца, общо шестима членове на ИД загиват по време на операцията, заяви генерал Кенет Маккензи, шеф на американското Централно командване. Сред тези шест души са самият Ал Багдади, четири жени и един мъж. Жените са се държали заплашително и са носели пояси с експлозиви, разказа генералът. Той увери, че 11 други деца са били защитени от силите, щурмували комплекса, и че двама мъже са били заловени. Взети са електронни материали и значителен брой документи. Генералът каза още, че неидентифицирани бойци са били убити в околностите, когато са открили огън по американските хеликоптери. Бройката на убитите не бе съобщена. Видео, показващо нанесените от американците удари по тази група бойци, също беше разпространено от Пентагона. Що се касае до кучето, което Доналд Тръмп похвали за участието му в операцията и което е вървяло пред военните в тунела, където е бил Ал Багдади, стана ясно, че то е било ранено от електрически кабели, оголени от експлозията, предизвикана от джихадисткия лидер, но вече се е върнало на служба. ДНК на Ал Багдади е била взета сред отломките на комплекса и сравнена с ДНК от него, взета по времето, когато е бил в затвор в Ирак през 2004 г. Така е потвърдено без съмнение, че става дума действително за него. След края на операцията на командосите комплексът е бил унищожен, за да не се превърне в място за поклонение, допълни генерал Маккензи. Той потвърди, че тленните останки на Ал Багдади са били спуснати в морето в съответствие със законите на войната в рамките на 24 часа след смъртта му, пише БТА.", "date": "2019.10.31", "title": "Пентагонът показа операцията по ликвидирането на Багдади"}
{"url": "https://faktor.bg/bg/articles/novini-balgariya-komisiyata-za-bnr-shte-izslusha-chlenovete-na-sem-i-rakovodstvoto-na-krs", "text": "Парламентът няма да заседава днес и утре, тъй като вчера депутатите удължиха предизборната си ваканция с още два дни. Следващото редовно заседание на Народното събрание е на 6-ти ноември. В този период ще заседават само парламентарните комисии. Една от тях е временната парламентарна комисия за проучване на фактите и обстоятелствата, свързани с излъчването на програма \"Хоризонт\" на Българското национално радио, както и на твърденията за политически натиск върху ръководството и журналисти от БНР. Днес ще депутатите ще изслушат членовете на Съвета за електронни медии и ръководството на Комисията за регулиране на съобщенията.  Временната комисия за БНР не се е събирала от 10 октомври, когато беше изслушан главният прокурор Сотир Цацаров. Той обяви пред депутатите от комисията, че в прокуратурата са се развили пет сюжетни линии по темата БНР. Първата от тях е именно във връзка със спирането на излъчването на програма \"Хоризонт\" за близо пет часа на 13 септември. Втората основна сюжетна линия е заради сигнал от СЕМ, към който е приложен протокол от проведената среща между медийния регулатор с представители на редколегията на \"Хоризонт\" и други журналисти от радиото във връзка с информация за принуда върху генералния директор и върху журналисти. Депутатите взеха решение да изслушат СЕМ и Комисията за регулиране на съобщенията, а по предложение, направено от члена на Временната комисия Йордан Цонев от ДПС - да изискат СЕМ да предостави мониторинг на програма \"Хоризонт\" за периода 1 септември-10 октомври. Целта е да се проследи доколко е спазен принципът на плурализма. Междувременно, седмица по-късно - на 17 октомври, СЕМ прекрати предсрочно мандата на генералния директор на БНР Светослав Костов, а вчера беше стартирана процедура за избор на нов генерален директор на общественото радио.", "date": "2019.10.31", "title": "Комисията за БНР ще изслуша членовете на СЕМ и ръководството на КРС"}
{"url": "https://faktor.bg/bg/articles/novini-svyat-silno-zemetresenie-raztarsi-filipinite", "text": "Силно земетресение разтърси Филипините, предадоха световните агенции. По данни на Американския геологически институт, трусът е бил с магнитуд 6,8 по скалата на Рихтер, а според Европейско-средиземноморския сеизмологичен институт - 6,5. Според геолозите земетресението е ударило южния остров Минданао, където беше епицентърът на силното земетресение от този вторник с магнитуд 6,6. При него загинаха 9 души, а 20 други бяха ранени. Трусът  е бил на 37 километра западно от град Давао с дълбочина 22 километра. Засега няма данни за пострадали и разрушения, нито за заплаха от цунами.", "date": "2019.10.31", "title": "Трето силно земетресение разтърси Филипините"}
{"url": "https://faktor.bg/bg/articles/novini-balgariya-oblachno-i-dazhdovno-dnes-1", "text": "Значителни ще са валежите в източната половина от страната и крайните югозападни райони. Ще духа умерен североизточен вятър и с него ще продължи да нахлува студен въздух.  Температурите ще са без съществен дневен ход - минималните ще са предимно между 4 и 9 градуса, а максималните - между 5 и 10 градуса.  Атмосферното налягане ще бъде по-високо от средното за месеца.", "date": "2019.10.31", "title": "Облачно и дъждовно днес"}
