{"url": "https://faktor.bg/bg/articles/analizator-turtsiya-ya-zakasa-za-piloti-trudno-izpolzva-iztrebitelite-si-f-16", "text": "Реакцията на турското правителство срещу военните, след провалилия се опит за преврат от 2016, достигна такива размери, че турските военновъздушни сили едвам успяват да използват своите самолети F-16, твърди анализаторът по отбрана и история Майкъл Пек, посочва изданието ahvalnews-com. „Пилотите на изтребители не са евтини,“ казва Пек за the National Interest. Според изчисления на Американските военновъздушни сили, тренировката на нов пилот на F-35 струва 11 милионна щатски долара, докато многогодишният опит на един пилот-ветеран е безценен, казва още той.  „Нация, която хвърля своите пилоти в затвора, не просто прахосва пари, но и много важен ресурс. Но в името на политиката, Турското правителство успя да прочисти своите военни сили толкова  зле, че едва може да използва своите изтребители F-16,“ допълва той.  След провалилият се преврат, правителството на турският президент Реджеп Тайип Ердоган започна да си отмъщава, като смаза както светските генерали, така и военния персонал, свързан с движението на Гюлен, което Анкара обвини в опита за извършване на преврат, казва Пек.  С повече от 300 освободени пилоти, турското правителство започна да търси решения отвъд океана, за да се справи с този недостиг. Но САЩ отказаха на молбата на Турция да бъдат изпратени пилотни инструктори. В последствие Турция потърси помощ от Пакистан, които също така използват F-16, но отново без успех и в отчаяние правителството издаде през 2017 указ, с който накара 330 бивши летци да се върнат във военно въздушните сили, заплашвайки ги, че ще им бъдат отнети лицензите за пилотиране в гражданската авиация, каза Пек като се позовава на доклад на Атлантическия Съвет. Отслабващите военно въздушни сили може и да са причината защо Турция изведнъж се заинтересува от закупуването на ракетни системи, допълва Пек. Турция купи руските C-400 земя-въздух ракетни системи, въпреки опасенията на Вашингтон и заплахите за санкции. Анкара също така постигна споразумение с френско-италианския производител на ракети – Eurosam, да разработи зенитна ракета с далечен обсег.", "date": "2020.01.05", "title": "Анализатор: Турция я закъса за пилоти, трудно използва изтребителите си Ф-16"}
{"url": "https://faktor.bg/bg/articles/sebastian-kurts-predlozhi-sreshta-mezhdu-sasht-i-iran-vav-viena", "text": "Председателят на Австрийската народна партия и вероятен бъдещ канцлер на Австрия Себастиан Курц предложи в интервю за в. \"Билд ам зонтаг\" във Виена да се проведе среща на високо равнище между Иран и САЩ за преодоляване на напрежението в отношенията между Техеран и Вашингтон. ,,От само себе си се разбира, че Виена е готова да стане място за провеждане на възможни преговори, ако Иран и САЩ поискат отново да водят диалог\", подчерта Курц. Той напомни, че в австрийската столица многократно са се водили преговори по иранската ядрена програма. Лидерът на АНП изрази разбиране за нанесените от САЩ удари по поддържаните от Техеран формирования на територията на Ирак. ,,Убийството на генерал Касем Солеймани беше реакция на действията на Иран и поведението му преди извършването им. Непрекъснато се извършваха нападения срещу американски дипломати и институции на САЩ\", подчерта Курц, цитиран от БТА. В същото време Курц посочи, че сега дипломацията е единственият възможен път.", "date": "2020.01.05", "title": "Себастиан Курц предложи среща между САЩ и Иран във Виена"}
{"url": "https://faktor.bg/bg/articles/protestirashti-v-pernik-sa-zatvorili-okolovrastniya-pat-v-posoka-sofiya", "text": "Протестиращи в Перник са затворили околовръстния път в посока София, предаде „Фокус“. Блокадата започва от ТЕЦ „Република“ и стига до кръговото кръстовище към Драгичево. Протестиращите не допускат и автомобилите, пътуващи по пътя Радомир – Кюстендил. Недоволните настояха за съд и справедливи присъди на виновните за водната криза в Перник, както и оставки на министрите Петя Аврамова и Нено Димов. Протестиращите поискаха също да бъдат насочени още ВиК специалисти в Перник с цел по-бързо отстраняване на авариите, както и цялостна подмяна на водопроводната мрежа в близо 10-хилядния квартал. Недоволните настояха ежедневно да се оповестява мониторингът за качеството на водата в Перник и населените места на режимно водоснабдяване, също и да се изместят контролни В и К съоръжения от частни имоти. Протестът е провокиран от честото спиране на водата в квартала, множеството аварии и неспазването на обявения воден режим.", "date": "2020.01.05", "title": "Протестиращи в Перник затвориха околовръстния път в посока София"}
{"url": "https://faktor.bg/bg/articles/spetssadat-ne-otstrani-ot-dlazhnost-kmeta-na-nesebar", "text": "Специализираният съд отказа да отстрани от длъжност кмета на Несебър Николай Димитров, съобщи БТА.  Определението на съда не е окончателно и подлежи на протест от страна на прокуратурата.  Димитров е обвинен в участие в престъпна група за купуване на гласове с още двама. В края на декември, след поредно обжалване на определената му мярка, той излезе от ареста под парична гаранция.  Спецпрокуратурата поиска отстраняване от длъжност на Димитров, тъй като в качеството си на кмет той е основен работодател на голям брой фирми и лица в общината и разполага с възможности да повлияе на свидетели.  Николай Димитров беше задържан на 23 октомври, заедно с още четирима души, кандидати за общински съветници. Димитров беше избран за четвърти път за кмет на Несебър на първи тур, въпреки че се намираше в ареста.", "date": "2020.01.05", "title": "Специализираният съд отказа да отстрани от длъжност кмета на Несебър"}
{"url": "https://faktor.bg/bg/articles/tezhak-trafik-v-tsyalata-strana", "text": "След дългата ваканция, днес трафикът в цялата страна ще бъде натоварен. Очакват се и снеговалежи, за които снегорините са разпределени в готовност. На магистралите и по главните пътища ще има засилено полицейско присъствие. Ще се следи най-вече за нарушения на скоростта и за шофиране след употреба на алкохол. На нетърпеливите да се приберат преди другите, от МВР напомнят, че глобата за шофирaне в аварийната лента е 1000 лева при първо нарушение и отнемане на шофьорската книжка за три месеца. Особено тежко се очертава преминаването през граничните пунктове. Заради очаквания обилен снеговалеж, Гърция забранява преминаването на автомобили с тегло над тон и половина през пунктове \"Кулата\", \"Илинден\" и \"Петко Войвода\", информира Нова телевизия.", "date": "2020.01.05", "title": "Тежък трафик в цялата страна"}
{"url": "https://faktor.bg/bg/articles/politicheski-analizator-iran-mozhe-da-nasochi-ataki-kam-strani-klyuchovi-partnyori-na-sasht", "text": "Предполагам, че Русия няма да предприеме директни действия, както и иранците няма да предприемат, защото започна да се говори за асиметричен отговор. Тоест не директен отговор, защото САЩ са съвсем наясно, че никой не може да направи такъв. Това каза в интервю за Агенция „Фокус“ политическият анализатор Дахер Ламот във връзка с убийството на иранския генерал Касем Сoлеймани от американски войски в Багдад.  \"От десетилетия американците се опитват да направят война в Иран и това може да се докаже чрез всички тези действия, които бяха с танкерите например преди няколко месеца, всички тези обвинения. Те дори обвиниха Иран в участието на атентатите от 11 септември, което беше абсурдно. Всички тези действия подсказват, че те искат тази война с Иран. Единственото, на което можем да се надяваме, е, че в крайна сметка чрез преговори, чрез отстъпки може да се избегне това нещо\", посочва Ламот. \"Изказванията на Доналд Тръмп са много странни, защото, преди да бъде избран за президент на САЩ, той има редица туитове, в които обвинява Барак Обама, че иска да стартира война с Иран. Тези туитове са налични навсякъде и е малко странно, че той казва едно нещо, но всъщност действията са му съвсем различни. Всичко можем да кажем и за политиката в Сирия, за която той казваше, че всичките тези бунтовници, които Обама финансира, са всъщност „Ал Кайда“, но в същото време удари Сирия и подпомагаше тези „бунтовници“. Така че неговите думи са едно, а действията са съвсем друго нещо. Аз намирам доста голямо лицемерие в това да убиеш военен генерал, който е изключително популярен не само сред иранците, но и сред опозиционери в самия Иран и извън Иран разкритикуваха това нещо. Дори иракският премиер-министър разкритикува този акт и каза, че това е международно престъпление. Тоест не говорим за Иран, а за Ирак.\" На въпрос ще предприеме ли Русия действия, или ще стои като страничен наблюдател политическият анализатор отговори:  \"Предполагам, че няма да предприеме директни действия, както и иранците няма да предприемат, защото започна да се говори за асиметричен отговор. Тоест не директен отговор, защото САЩ са съвсем наясно, че никой не може да направи директен отговор. Това е най-мощната армия в света, има бази навсякъде. Никой в света не може да си позволи да направи директен отговор срещу нея. Чисто тактически тя отново печели, защото това нагнетява напрежението и популярността на американците непрекъснато спада в Близкия Изток, което дава възможност например на Китай и Русия да се намесят заради тези грубиянски намеси, чисто милитаристки. От дълги години в Близкия Изток САЩ бяха пълен доминант и може би си помислиха, че могат да го карат така с налагането на сила. Но ето че според мен трябва да се промени тази политика. Нека не забравяме, че Солеймани е основна фигура, която се бореше наистина с ИДИЛ. Самият факт, че „Ислямска държава“ обяви Сюлеймани за една от основните техни цели показва, че той наистина е един от основните дразнители на ИДИЛ. Той е считан за основна фигура в изтласкването на ИДИЛ от и от Близкия Изток и от иракчани, и сирийци, и ливанци. Имаше и други случаи, в които бяха направени удари срещу Иран. Например бяха убити учени по ядрена физика, беше организиран атентат срещу тях. Те казаха, че ще отговорят. Но според мен директно няма как. Те нямат силите да отговорят директно. По-скоро ще търсят да засилят взаимоотношенията си с Китай, Русия и така нататък, Ирак дори.\"  По думите на Ламот след заплахите за отмъщение, към които лично се закани иранският върховен лидер аятолах Али Хаменей, Иран няма да предприеме директни действия срещу американската армия, а по-скоро ще бъдат активирани редица от атентати.  „Или примерно задържане или удряне на цели, на кораби в Близкия Изток, най-вече в Персийския залив, удари по интереси. Давам ви за пример Бахрейн. Бахрейн е предимно шиитска страна, която се контролира от сунити и от приближени на Саудитска Арабия фамилия, тоест марионетки на САЩ. И там могат да се активират, защото шиитското население прави непрекъснато протести там и могат да се зародят верига и редица от протести в страни, които са възлови за САЩ, ключови партньори на САЩ“, допълни още той.  На въпрос има ли от какво да се страхуват жителите на Стария континент, Ламот обясни: \"Най-лошият сценарий е това военно мислене, което е много глуповато, примитивно и първосигнално. Тогава могат да се намесят много страни. Както ви казах, и Китай има огромни интереси там. И Турция има големи интереси в Иран, защото доколкото знам 30 % от вноса на газ е оттам. И много страни от Европейския съюз също търгуват и имат взаимоотношения с Иран. И този конфликт може да се разрасне и всъщност да стане много голям, ако това всъщност не е тактически ход на Тръмп, който да отшуми по-нататък и е поредният директен ход към Иран за военната сила. Аз поне се надявам, че няма да се случи.\"", "date": "2020.01.05", "title": "Политически анализатор: Иран може да насочи атаки към ключови партньори на САЩ"}
{"url": "https://faktor.bg/bg/articles/rosen-yordanov-s-rechite-si-rumen-radev-varshi-porazhenie-varhu-natsionalnoto-saznanie-stimulira-neshtastieto", "text": "Психологът Росен Йорданов направи анализ на новогодишната реч на президента Румен Радев в рубриката \"Отвъд думите и обещанията\" на предаването \"Тази събота и неделя\" по бТВ.  \"Ние влагаме надежда във всяка една Нова година и очакваме хората да направят една положителна равносметка. Темата за щастието в България е особено преекспонирана и неприятно поднасяна непрекъснато. Щастието е преди всичко субективен феномен. То се фокусира върху това как интерпретираме действителността, как я смиламе за себе си\", заяви психологът.  \"Тази особа, която се подвизава като президент на България, има особена роля в това да прави нещо, което е български принос. Политиците в целия свят се опитват да спекулират или да провокират две неща у хората: страховете им, недоволството, и в много редки случаи надеждите им. С речите си   стимулира нещастието на хората. Новогодишното му изказване е ярък пример - откакто е започнал мандата си, упорито се опитва да накара българите да се чувстват нещастни. Не недоволни, не непокорни, а нещастни. Може би това е концепция, която са му задали хора, които стоят зад сцена. Но аз лично не мога да не изразя недоволство от това, защото поражението върху националното съзнание, върху това как разбираме себе си и как се чувстваме, се дължи до голяма степен на хората, на които им е дадена възможността публично да говорят. Проблемът на българина е в това, че по-малко сме фокусирани върху себе си, върху собственото си развитие. Ние непрекъснато търсим външни причини за собственото си субективно преживяване на нещастието. Не най-богатите нации са най-щастливите нации. Затова подобен тип говорене не е добро за националното самочувствие. Еле пък навръх Нова година.\" За изявлението на    \"Ако използваме изказването на президента като отправна точка, тук имаме опит за усмивка. Което е малко по-празнично. Аз обаче се озадачавам от интериора - поздравителни картички, елха... обаче не мога да се отърва от усещането, че това е някакъв задграничен революционен център, в който се отправя  такова революционно послание. Г-жа Нинова ни поздрави в делова обстановка навръх Нова година, а народът е казал: Залудо работи, залудо не стой. Ние българите така или иначе обичаме на маса да говорим за работа, така че картината, която лидерът на БСП изгражда (не мога да се отърва от нея), е, че отново навръх Нова година г-жа Нинова работи за нас.  ,,При  се говореше за оптимизъм, но къде беше усмивката? Не знам докога ще продължава тази безумна традиция на българските държавници да ни говорят с този тон, все едно обявяваме война на някого. Уж трябва да говорим за празник, а с този тон... Все едно г-жа Караянчева стои пред някакви древни археологически разкопки и ни разказва за древен Рим например. Това е контрапродуктивно. Вместо да се усмихваш, да излъчваш положителни послания към хората... Тук се говори за оптимизъм, който не видяхме'', констатира експертът. В речта си   показа, че е част от всички, насочи вниманието на украинците да погледнат на живота си по един хубав, приятен, красив начин. Няма вратовръзка, няма гербове около него, не е на бюро. Тази мрачна, нихилистична тържественост, която ние се опитваме да наложим, кому е нужна на Нова година? Не трябва да продължава тази традиция на траурност преди Нова година.\" В заключение психологът посочи, че хората са най-щастливи, когато се занимават с нещо, заради което не мислят за нищо друго. ,,Правете онова, което обичате и което харесвате'', призова Росен Йорданов.", "date": "2020.01.05", "title": "Росен Йорданов: Румен Радев върши поражение върху националното съзнание, стимулира нещастието"}
{"url": "https://faktor.bg/bg/articles/nova-ploshtadka-s-bokluk-ot-italiya-be-otkrita-vav-vratsa", "text": "Властите се натъкнаха на нов боклук от Апенините. Въпросното ''находище'' е открито във Враца при проверка на инспектори, но собственикът на площадката е категоричен, че не става въпрос за отпадъци, а за суровини. ,,Площадката е наета от фирма, която се занимава с обработка на пластмасови изделия. Да, по документи този т.нар. отпадък идва от Италия, от град Милано. Но това са суровини, които са закупени от българска фирма чрез конкурс. Това са пластмасови опаковки от използвани тонер касети за принтери. От тези суровини ще бъде произведено нещо с добавена стойност'', обясни пред камерата на bTV собственикът на площадката Илиян Ангелов и допълни, че става дума за специална пластмаса, която не подлежи на изгаряне. ,,С тези суровини наемателите на площадката, с които имам сключен договор, произвеждат закачалки, дръжки за четки, тоест за тях това е изходна суровина, която те са закупили от Италия, такъв е бизнесът им'', увери още веднъж мъжът. Предстои на собственика на депото да бъде наложена глоба от 7000 лева, тъй като теренът няма лиценз. А междувременно се появи информация, че вчера е била проверявана и друга фирма, която стопанисва подобни отпадъци – този път в Мизия.", "date": "2020.01.05", "title": "Властите се натъкнаха на нов боклук от Апенините"}
{"url": "https://faktor.bg/bg/articles/bebe-spasi-s-plach-semeystvoto-si-da-ne-zagine-v-pozhar-v-dobrich", "text": "Пожар остави семейство с две деца от Добрич, едното от които на 9 месеца, без дом. Сигналът е постъпил на 4 януари в 01:24 часа в ОЦ при РДПБЗН – Добрич, съобщават от Главна дирекция ПБЗН. Къщата се намира на ул. \"Славянска\" № 8А, а пострадалото семейство живее на последния, трети етаж. Огънят е потушен от два противопожарни автомобила с шестима пожарникари, предаде \"Монитор\". В резултат на пожара са унищожени покривна конструкция – 230 кв. м, мебели, бяла, черна и компютърна техника, врати, сервизно помещение, стените са опушени. Огнеборците са успели да предотвратят разпространението на пожара в останалата част на триетажната сграда. Пострадали хора няма.   Пожарът е тръгнал от комина, който се подпалил. Бебето се събудило, а от плача му скочило цялото семейство. Стаята била задимена, всички се наметнали с одеяла и успели да напуснат жилището. Семейството в момента се намира при близки. Във Фейсбук стартира акция за подпомагане на децата. Децата са момчета – бебето на 9 месеца и баткото на 13 години.   \"Нуждаят се от дрехи и средства, поне на първо време, докато им се намери временен дом. Покривът трябва да се направи, но това изисква време и средства. Моля, който може да помогне с каквото и да е! Благодаря от името на семейството, предварително\", сподели в социалната мрежа Светла Костадинова – близка на пострадалото семейство.   На първо време имат нужда от дрехи и обувки. Децата са момчета – на 9 месеца и на 13 години. Баткото е висок е 1.60 ,52 кг.   Телефонът за връзка с нея е 0878191883, а дрехите могат да се доставят в офиса й на ул. \"Дойран\",№4, на паркинга на площад \"Свобода\".", "date": "2020.01.05", "title": "Бебе спаси с плача си родителите да не загинат в пожар в Добрич"}
{"url": "https://faktor.bg/bg/articles/ediniyat-zaginal-nash-moryak-v-norvezhko-more-e-bil-shampion-po-futzal", "text": "Един от загиналите български моряци в Норвежко море е бил футболист в шампиона на България по футзал. В петък стана ясно, че двама български моряци са изчезнали в Норвежко море, след като вълна ги е отнесла зад борда на товарния кораб „Стара планина\". Той бил в състав от 19 души - 18 български граждани и един гражданин на Украйна. Спасителната акция в Норвежко море беше окончателно прекратена, а от посолството ни в Норвегия вече са се свързали с близките на издирваните момчета. Един от загиналите е 23-годишният варненец Викторио Ачев, вратар в тима по футзал Варна Сити, с който стана шампион на България. В социалните мрежи съотборници и приятели изказаха своите съболезнования. Един от най-близките приятели на Викторио - Благовест Марев написа „За нас ще останеш завинаги жив в сърцата ни. Почивай в мир, Вики\".", "date": "2020.01.05", "title": "Единият загинал наш моряк в Норвежко море е бил шампион по футзал"}
{"url": "https://faktor.bg/bg/articles/mohamed-halaf-s-likvidiraneto-na-lidera-na-iranskite-sili-kuds-pravilata-na-igrata-se-promenyat-radikalno", "text": "Ликвидирането на Касем Солеймани е най-смелият и най-правилен акт, който се взема в последните 40 години от страна на САЩ, заяви експертът по Близкия изток Мохамед Халаф по БНР. Според него с убийството на лидера на иранските сили \"Кудс\" правилата на играта се променят радикално. „С този удар САЩ пращат едно силно послание към аятоласите в Техеран, на Революционната гвардия и на наследника на Солеймани – Есмаил Гаани – че отсега-нататък всякакво нарушение, убийство на американски гражданин, войник или посегателство към американските интереси в Ирак, района и други страни, ще бъде последвано от разрушителен удар“, коментира Халаф. Той допълни, че иранците повече не могат да се крият зад прокси организации в района, създавани и въоръжавани от тях в продължение на години. „Американците са получили информация, че идването на Солеймани в Багдад цели организиране на повторен щурм на посолството на САЩ в иракската столица и да се организира сходна на заложническата криза в американското посолство в Техеран през 1979 г.\", каза още експертът. И допълни, че другата основна цел на Касем Солеймани била организиране на преврат в Ирак и превземане на властта чрез лоялните му проирански милиции и партии. Сериозен ирански отговор към САЩ няма да има, не очаквам апокалиптични сценарии, които прогнозират някои анализатори, каза още Мохамед Халаф.", "date": "2020.01.05", "title": "Мохамед Халаф: Солеймани е подготвял щурм на американското посолство в Багдад и заложническа криза"}
{"url": "https://faktor.bg/bg/articles/kmetat-na-botevgrad-razkri-che-vets-bebresh-e-na-vasil-zlatev-i-e-edna-ot-prichinite-za-vodnata-kriza", "text": "Кметът на Ботевград Иван Гавалюгов коментира в предаването \"120 минути\" на бТВ горещата тема с водната криза в страната. „В момента основният водоизточник на Ботевград – язовир „Бебреш“, с настоящото съотношение приток-отток, ще осигури водоснабдяването на града за около два месеца“, съобщи кметът, но допълни, че това може да се промени, защото тези величини са променливи и ако се засили притокът, положението ще се подобри, при положение, че се запази същият отток. \"Проблемът не е нов, още от лятото сме информирали институциите за ниското ниво на водата в язовира\", допълни той. Гавалюгов напомни, че това не е първият проблем с водата в неговия град – през 2016 г. язовир „Бебреш“ достига кота на мъртъв обем.   Според него причините за кризата с водата са основно две – ВЕЦ „Бебреш“ и износената водопреносна мрежа. Той разкри, че според информацията в Търговския регистър Васил Златев е собственик на ВЕЦ–а  при язовир \"Бебреш\". По думите му съоръжението е изградено на неподходящо място и без реалистичен производствен план. Официално е спрял да работи още през юни месец.   \"Поисках от Басейнова дирекция забрана за работата на този ВЕЦ, поне докато не се стабилизира положението с водата. Силно се надявам да спре да работи ВЕЦ-а, защото той е една от причините да сме силно притеснени\", посочи още кметът.   Водноелектрическата централа е проектирана на най-лошото възможно място и дори в миналото е имало възражения от „Напоителни системи“, но въпреки това е било издадено разрешение за неговия строеж „отгоре“, каза Гавалюгов, според когото целият проект е изключително нерентабилен, с лош бизнес план и харчи много вода за питейни нужди.   Трябва да се реши и вторият проблем, който е остарялата ВиК мрежа. Течовете са проблем в цялата страна, средно за страната загубата е към 65%. Притесненията си остават, не искам да успокоявам хората нереалистично. Вода има за два месеца, след това всичко зависи от снеговалежа и топенето.   На 24 юни съм информирал собственика и стопанина на язовира за ниските нива на водата. И през септември също имахме срещи и обсъждане на проблема. Той не  е нов, но сега придоби публичност. Не знам управляващите как се информират и защо сега научават за проблемите.   Ботевград има и други източници на водоснабдяване, но язовирът е основният.   Със сигурност причина за безводието не е, че хората си пускат дворните чешми през зимата, за да не им замръзват тръбите, както твърди премиерът. Има такива случаи при хора без водомери и без съзнание колко ценен ресурс е водата, но това са изключения и това не е причина за водната криза, заяви Гавалюгов.", "date": "2020.01.05", "title": "Кметът на Ботевград: В язовир \"Бебреш\" има вода за два месеца"}
