{"url": "https://www.faktor.bg/bg/articles/novini/balgariya/b-borisov-bez-sigurnost-i-stabilnost-evropeyskite-tsennosti-sa-trudno-zashtitimi", "text": "Да се има предвид мнението на всички страни членки на Европейския съюз при вземане на решения и значението на Шенгенската зона и нейното разширяване.  Това беше отбелязано в заключителната декларация от срещата на върха на 13 еврочленки във Варшава днес, на която беше отбелязана 15-годишнината от първото разширяване на Съюза на изток. Участниците, сред които беше и премиерът Бойко Борисов, предлагат като приоритет да се разглежда интеграцията на страните от Западните Балкани, съобщи БНР. Полският премиер Матеуш Моравецки изрази надежда, че източните членки на Евросъюза \"ще говорят с един глас\" на следващите заседания на Европейския съвет. Моравецки открои като цели борбата срещу данъчните убежища и двойните стандарти, водещи до навлизането на продукти с ниско качество в Централна Европа и то на по-висока цена. В срещата на високо равнище „Заедно за Европа“ във Варшава участваха лидерите на всички страни членки, приети след 2004 година в ЕС, съобщи правителствената пресслужба. Поводът за срещата, инициирана от полския министър-председател Матеуш Моравецки, е 15-годишнината от началото на голямото разширяване на Европейския съюз.  Държавните и правителствени ръководители на Полша, Естония, Кипър, Латвия, Литва, Малта, Словакия, Словения, Унгария, Чехия, България, Румъния и Хърватия обсъждат състоянието на ЕС, сигурността и предизвикателствата пред Общността. Във фокуса на дискусиите е поставена възможността за още по-интензивно сътрудничество между страните за развитието на Европейския съюз. „Страните ни доказаха, че могат да бъдат „кормилото на Европейския съюз“, заяви Бойко Борисов по време на пленарната сесия „Заедно за Европа“. Българският премиер подчерта, че страната ни ще продължи да работи прозрачно и отговорно за бъдещето на европейските граждани и за осъществяването на общите политики на ЕС - икономически растеж, социално сближаване и перспектива за младите хора, сигурност и стабилност, развитие на цифровата икономика. „Ключовата дума и днес е „сигурност“. Без сигурност и стабилност европейските ценности са трудно защитими“, подчерта в изказването си Борисов. Той заяви, че страната ни изпълнява отлично задачата по опазването на европейската граница и счита за особено важно укрепването на контрола по всички граници на общоевропейско ниво. И изтъкна, че България ще продължава да отстоява категоричната си позиция за солидарно разпределение на тежестта и допълни, че никоя държава-членка не трябва да бъде оставена сама да се справя с предизвикателствата на миграцията.  „Шенген е едно постижение, което трябва да съхраним. Бъдещето му трябва да бъде символ на обединена и единна Европа“, заяви още пред участниците Бойко Борисов. Българският премиер подчерта, че пълноправното членство в Шенгенското пространство си остава ключов приоритет за страната ни. По време на сесията във Варшава министър-председателят Бойко Борисов беше категоричен, че Европа няма да бъде завършен проект, ако страните от Западните Балкани не бъдат приобщени към ЕС. „Всяка от нашите държави даде своя принос. България вложи цялата си енергия, за да постигне напредък в тази област по време на ротационното си председателство на Съвета на ЕС. Удовлетворени сме и от факта, че настоящото румънско председателство и бъдещото на Хърватия ще продължат осъществяването на този приоритет“, посочи премиерът Бойко Борисов пред колегите си в Полша.", "date": "2019.05.01", "title": "Б. Борисов: Без сигурност и стабилност европейските ценности са трудно защитими"}
{"url": "https://www.faktor.bg/bg/articles/novini/balgariya/sinat-na-porozhanov-oditiral-df-zemedelie-dokato-bashta-mu-bil-direktor", "text": "Антоан Порожанов, син на бившия шеф на ДФЗ и настоящ министър на земеделието Румен Порожанов, който е разписвал за скандалните къщи, е сред одиторите на Фонд \"Земеделие\". Одитът на \"Делойт\" е успокоил  Брюксел, защото през 2015 г. не са открити масовите нарушения и злоупотреби, които сега тресат политическото статукво. Скандалът с къщите за гости започна с разкритието на \"Биволъ\" за луксозна вила на зам.-министъра на икономиката Александър Манолев, построена с европейски пари. Одобрението на субсидията е по времето, когато Румен Порожанов е бил директор на Държавен фонд \"Земеделие\", а в същото време Александър Манолев е бил зам.-министър на туризма. Той подаде оставка и беше обвинен в престъпления срещу финансовите интереси на Европейския съюз. В България започнаха масови проверки на всички къщи за гости, в които се включи прокуратурата, ДФЗ, МВР и НАП. До момента проверките са довели само до още една оставка, тази на зам.-директорката на ДФЗ Иванка Багдатова-Мизова. Оказа се, че тя е била лице за контакт на къща за гости построена по европрограма от кмета на Юндола – Мехмед Мустафа Местан. През 2014 г. България рискуваше да изгуби 1,65 млрд. евро по Програмата за развитие на селските райони (ПРСР) заради липсата на Сертифициращ орган. Три обществени поръчки по избор на одитор, стартирани от бившия земеделски министър Димитър Греков, бяха обявявани за незаконосъобразни. Тогавашният служебен министър на земеделието Васил Грудев проведе процедурата по пряко договаряне, вследствие на която за одитор бе избран  \"Делойт\". За одитирането на директните плащания и ПРСР \"Делойт\" получи от държавния бюджет над половин милион лева. По същото време Антоан Порожанов е одитор в същата фирма, където е започнал работа през 2012 г., както твърди самият той на страницата си в социалната мрежа Linked In и в сайта на фирмата си Ей Ер Пи Мениджмънт. Не е известно докладът на \"Делойт\", представен на Европейската комисия през 2015 г. да съдържа данни за масивни нарушения в ПРСР. Това прикриване на безобразията с разпределянето на европейските пари във Фонд \"Земеделие\" очевидно е било успешно и е успокоило Брюксел, твърди \"Биволъ\". Впоследствие професионалната кариера на младия Порожанов се развива в областта на земеделието, чрез консултантски фирми, които консултират бенефициенти от Фонд \"Земеделие\". Заради потенциалния конфликт на интереси в КПКОНПИ е подаден сигнал, научи Биволъ. Той приключва със заключението, че няма нищо нередно в това той да консултира и одитира програмите, които баща му управлява, разпределяйки милиарди.", "date": "2019.05.01", "title": "Синът на Порожанов одитирал ДФ \"Земеделие\" докато баща му бил директор"}
{"url": "https://www.faktor.bg/bg/articles/novini/balgariya/borisov-shte-se-sreshtne-s-premiera-na-bavariya-markus-zyoder", "text": "Министър-председателите на България и Бавария - Бойко Борисов и Маркус Зьодер ще проведат среща на четири очи в сградата на Министерския съвет на 2 май. Зьодер е на посещение в България по покана на българския премиер. Двамата ще обсъдят сътрудничеството между България и Бавария в областта на вътрешните работи, сигурността, икономиката и финансите, както и теми от европейския дневен ред. След двустранната среща на Борисов и Зьодер ще бъдат проведени и пленарни разговори между делегациите на България и Бавария. По-късно премиерите Бойко Борисов и Маркус Зьодер ще участват в кръгла маса на тема „Защита на външната граница на ЕС и миграционни политики на Република България“, организирана от Министерството на вътрешните работи и фондация „Ханс Зайдел“.", "date": "2019.05.01", "title": "Борисов ще се срещне с премиера на Бавария Маркус Зьодер"}
{"url": "https://www.faktor.bg/bg/articles/novini/svyat/y-han-vreme-e-da-se-finalizira-proekta-za-integratsiyata-na-zapadnite-balkani", "text": "Европейският комисар по разширяването и добросъседските отношения Йоханес Хан написа в Туитър, че е време да се финализира историческия проект за обединяване на Европа и интеграцията на Западните Балкани. „Тази визия се сбъдна и е време да погледнем напред и да финализираме историческия проект за обединение на Европа и интеграцията на Западните Балкани. Сигурен съм, че със съвместни това ще бъде успешна история и за двете страни. Заедно сме по-силни“, пише Хан по повод отбелязването на 15-та годишнина от присъединяването към ЕС на 10 държави от Централна и Източна Европа. Според него това е амбициозен проект, основан на съвместни усилия и визия за осигуряване на мир, просперитет и сигурност за всички граждани на Европейския съюз.", "date": "2019.05.01", "title": "Й. Хан: Време е да се финализира проекта за интеграцията на Западните Балкани"}
{"url": "https://www.faktor.bg/bg/articles/novini/balgariya/porozhanov-uvolnenata-zam-direktorka-otricha-da-ima-obshto-s-kashtata-za-gosti-v-yundola", "text": "\"Уволнената заместник-директорка на Държавен фонд „Земеделие“ Иванка Багдатова-Мизова отрича да има нещо общо с къщата за гости\", заяви пред Дарик министърът на земеделието Румен Порожанов.  Скандалът избухна след като бившият вече заместник-министър на икономиката Александър Манолев се оказа с имот край Сандански, построен с европари като къща за гости, но без да е посрещал туристи. \"Темата е много прясна. Аз поканих госпожа Багдатова да подаде своята оставка. Самата къща за гости е договорена през юни 2010 г. в село Юндола, община Велинград и с представител Емине Местан, като фирмата е \"Тера 2008\". Одобрените разходи по къщата са 405 000, а субсидията е 283 000. Дори не е на тавана, както позволява регламентът. Самата заявка за плащане е извършена през 2011 г. Къщата преди плащане е проверена с подробно посещение на място. Одобрените разходи са респективно намалени с около 3000 лева, както на субсидията, така и на самите разходи\", обясни Порожанов. \"През 2015 година къщата е излязла от мониторинг. Притеснителното в конкретния случай е наличието на телефона на зам.-директора на ДФ \"Земеделие\", коментира Порожанов:  \"Без нейните обяснения няма да влизам в подробности. Тя категорично казва, че няма нищо общо с къщата. Просто е съдействала да се направи сайт и по някаква причина е оставила и своя телефон. Важно е да бъде направена проверка дали тя има съпричастност към тази къща, защото имаше малко печален опит от друга къща за гости, която бе дебатирана\". В стария Програмен период 2007-2013 г. има направени 746 къщи за гости, които са в населени места, определени в ПРСР, извън националните курорти. До момента са проверени над 110 къщи за гости, или това са близо 18 процента от къщите за гости, като са наложени санкции за над 10 милиона лева за възстановяване. Над 9 милиона са за пълно възстановяване на субсидията за над 32 къщи. Останалите са финансови корекции за непълно изпълнение на бизнес-плана.", "date": "2019.05.01", "title": "Порожанов: Уволнената зам.-директорка отрича да има общо с къщата за гости в Юндола"}
{"url": "https://www.faktor.bg/bg/articles/novini/balgariya/dve-zheni-s-opasnost-za-zhivota-sled-katastrofata-kray-s-pripek", "text": "В реанимация с опасност за живота са две от жените, които пострадаха при вчерашната тежка катастрофа край варненското село Припек. Припомняме, че седем души пострадаха, след като микробус за междуселски превози излезе от пътя. По неясни засега причини шофьорът изгубил контрол над превозното средство. Според една от версиите моторист е засякъл микробуса и затова той се е преобърнал. Трима от пострадалите бяха изписани от болница още вчера. Предстоят операции на гръбначния стълб на двете най-тежко пострадали жени, има опасност да останат парализирани.", "date": "2019.05.01", "title": "Две жени с опасност за живота след катастрофата край с. Припек"}
{"url": "https://www.faktor.bg/bg/articles/novini/svyat/blizo-100-arestuvani-v-istanbul-zaradi-demonstratsii-po-sluchay-denya-na-truda", "text": "В Истанбул около 100 демонстранти бяха арестувани, след като се опитаха да влязат на площад Таксим.  Властите не разрешиха там да има демонстрация. Не бяха допускани и туристи от съображения за сигурност.  Преди 4 години на първомайската демонстрация на \"Таксим\" загиват 37 души.  Оттогава всяка година от всички райони на Турция в Истанбул пристигат хора, за да положат цветя пред паметника на жертвите.", "date": "2019.05.01", "title": "Близо 100 арестувани в Истанбул заради демонстрации по случай Деня на труда"}
{"url": "https://www.faktor.bg/bg/articles/novini/svyat/arestuvaha-privarzhenitsi-na-navalni-noseli-plakat-putin-ne-e-vechen", "text": "На днешните първомайски демонстрации в Русия бяха задържани 124 души, съобщи неправителствената организация \"ОВД-инфо\", предаде Ройтерс, цитирана от БТА. По нейни данни 68 протестиращи са задържани в Санкт Петербург, където няколкостотин души излязоха на улиците с призиви за честни избори. Някои демонстранти носеха плакати с надписи: \"Петербург против \"Единна Русия\".  Според руски медии са били задържани няколко души, носещи плакати с надпис \"Путин не е вечен\". Сред задържаните има поддръжници на опозиционера Алексей Навални. Очевидци съобщават за полицейско насилие, добави Ройтерс. Протестите бяха организирани в момент, когато рейтингът на Путин спадна от около 90 до около 60 процента. Това, според социолози, се дължи отчасти на непопулярни мерки като увеличаването на пенсионната възраст и на ДДС след пет години на понижаване на реалните доходи.", "date": "2019.05.01", "title": "Арестуваха привърженици на Навални, носели плакат: \"Путин не е вечен\""}
{"url": "https://www.faktor.bg/bg/articles/novini/svyat/zaradi-samneniya-za-domashno-nasilie-estonski-ministar-podade-ostavka-sled-den-na-posta", "text": "Бурната първа седмица на новото естонско правителство доведе до оставката на министър от крайната десница само след ден на поста, съобщи ВВС. Крайнодясната Консервативна народна партия получи 5 поста във втория кабинет на Юри Ратас - лидер на Центристката партия, в който участват и консерваторите „Про Патриа“.   За лидера на ЕКРЕ Март Хелме и сина му Мартин Хелме, които станаха съответно вътрешен и финансов министър, бе съобщено, че направили жестове, асоциирани с теорията за превъзходство на бялата раса при полагането на клетва в понеделник. Съпартиецът им Марти Куузик, който стана министър на външната търговия, пък подаде оставка на следващия ден заради обвинения в домашно насилие. Подозренията към Куузик започнаха в медиите, след което полицията започна разследване. Той отрича обвиненията заради започнатото от прокуратурата разследване подаде оставка. При полагането на клетва от Куузик естонската президентка Керсти Калюлайд напусна парламента, така че той трябваше да поздрави празен стол. ЕКРЕ, която стана трета сила на вота през март със 17,8 на сто от гласовете, призовава отдавна за референдум за членството в ЕС, но отрича да е срещу самото членство. Използва антимигрантска реторика и обещава да намали данъците. Като част от кабинета ЕКРЕ има министри на външната търговия, околната среда, финансите, вътрешни работи и земеделие и храни.", "date": "2019.05.01", "title": "Заради съмнения за домашно насилие: Естонски министър подаде оставка след ден на поста"}
{"url": "https://www.faktor.bg/bg/articles/novini/svyat/razkonspiriraha-v-donbas-sekretnata-ruska-zaglushavashta-sistema-tirada-2", "text": "За първи път украинската разследваща платформа informnapalm.org успя да публикува  информация за присъствието на най-новия комплекс за радиоелектронна борба “Тирада-2” на територията на окупирания от РФ украински Донбас. Тя се появи на 16 март 2019 г. в доклад на Специалната мониторингова мисия (СММ) на ОССЕ. Това беше сензационна информация за доброволците от InformNapalm, доколкото, според сведения от специални източници, е планирано комплексът “Тирада-2” през 2019 година да бъде въведен на въоръжение само в Централен военен окръг на Русия. Придобитата  информацията бе разгласена широко в медиите с допълнителни разяснения. Наличието на системата в Донбас показва не само, че новите руски системи за РЕБ се изпробват в бойни условия срещу украинската армия, но и опитите на Руската Федерация да заглушава сигнала на стратегическия дрон на САЩ RQ-4B Global Hawk, който периодично провежда мониторинг по линията на разграничение. На 3 април, украинската мисия в ОССЕ публикува на официалния си профил в Twitter направена с дрон снимка на автоматична станция за прихващания Р-330Ж “Жител” и на комплекс за радиоелектронна борба “Тирада-2”, които бяха засечени СММ ОССЕ близо до населения пункт Южна Ломуватка в Донбас На снимката, публикувана от ОССЕ не бяха указани точните координати, затова доброволците от InformNapalm по общодостъпни спътникови снимки в google maps установиха точното място на фиксацията – 48.418126 38.511170. Изяснено бе още, че на снимките от този район от 2017 година периодично фигурират фургони с антени на военни камиони, което показва, че там постоянно има системи за РЕБ. Снимката на „Тирада-2“ от дрона на ОССЕ  помогна да се стесни търсенето на истински снимки на този таен комплекс, които все пак поради непредпазливост на пресслужбата на МО на РФ са попаднали в мрежата. Вероятно те първо са били публикувани в  статия на сайта на МО на РФ. Тези разкрития хвърлиха в паника руснаците. Те се опитват да скрият снимките на този комплекс за РЕБ, и своевременно отстраняват появилите се в мрежата единични кадри.", "date": "2019.05.01", "title": "Разконспирираха в Донбас  секретната руска заглушаваща система „Тирада-2“"}
{"url": "https://www.faktor.bg/bg/articles/novini/svyat/v-honkong-zadarzhaha-konteyner-ot-balgariya-s-20-tona-kontrabanden-tyutyun", "text": "Хонконгските митници са заловили около 20 тона тютюн за наргиле, за който се смята, че е контрабанден, открит в контейнер, пристигнал от България, съобщи в. „Саут Чайна морнинг пост“. Пазарната цена на тютюна възлиза на 1,65 млн. долара. В документите на контейнера било посочено, че съдържа стоки от всекидневна необходимост, но при извършена в понеделник проверка митническите служители открили в него тютюна.", "date": "2019.05.01", "title": "В Хонконг задържаха контейнер от България с 20 тона контрабанден тютюн"}
{"url": "https://www.faktor.bg/bg/articles/novini/balgariya/pochina-bivshiyat-ministar-na-pravosadieto-teodosiy-simeonov", "text": "След продължително боледуване почина Теодосий Симеонов, съобщи пред \"24 часа\" бившият лидер на ПГ на Реформаторския блок в 43-ото Народно събрание Найден Зеленогорски, който бе и дългогодишен кмет на Плевен. Симеонов бе депутат от СДС в 38-ото Народно събрание и министър на правосъдието в правителството на ОДС с премиер Иван Костов. \"Приемете моите и на ръководството на СДС най-искрени съболезнования за загубата на Теодосий Симеонов. Той беше истински демократ, който отдаде енергията и силите си за промяната на България\", написа в съболезнователен адрес до близките лидерът на СДС Румен Христов. Поклонението пред тленните останки на Теодосий Симеонов е от 12 ч утре, 2 май, в черквата \"Света Троица\" в Плевен. Теодосий Симеонов е роден на 12 август 1946 г. През 1969 г. завършва право в СУ \"Св. Кл. Охридски\". От 1984 до 1990 г. е адвокат в Никопол, а между 1990 и 1995 г. - в Плевен, където оглавява местната колегия. От 1999 до 2001 г. е министър на правосъдието. През 2001 г. става член на Демократическата партия и се връща към адвокатската практика.", "date": "2019.05.01", "title": "Почина бившият министър на правосъдието Теодосий Симеонов"}
{"url": "https://www.faktor.bg/bg/articles/novini/svyat/osadiha-asandzh-na-50-sedmitsi-zatvor", "text": "Основателят на сайта за разкрития \"Уикилийкс\" Джулиан Асандж бе осъден днес от съд в Лондон на 50 седмици затвор за нарушаване на условията по освобождаването му под гаранция с търсенето на убежище в еквадорското посолство преди 7 години, предаде Ройтерс. Той нарушил гаранцията си, тъй като сметнал, че е заплашен от екстрадиция в Швеция, която през 2012 г. го обвиняваше в изнасилване. 47-годишният Асандж е изправен пред обвинения в конспирация и теч на класифицирана информация в САЩ. Лондон ще трябва да реши дали да го екстрадира в САЩ в отговор на тези обвинения. Там Асандж е заплашен от 5 години затвор, ако бъде признат за виновен. На 11 април Еквадор оттегли убежището си за основателя на \"Уикилийкс\" и той бе задържан от британската полиция. Миналия месец и Стокхолм обяви, че разглежда възобновяване на обвиненията в изнасилване, отбелязва БНР.", "date": "2019.05.01", "title": "Осъдиха Асандж на 50 седмици затвор"}
{"url": "https://www.faktor.bg/bg/articles/novini/svyat/zaradi-zashtitata-na-lichnite-danni-zukarbarg-obyavi-golemi-promeni-vav-feysbuk-instagram-i-uotsap", "text": "Основателят на Фейсбук Марк Зукърбърг обяви редица промени в някои от най-популярните интернет приложения в света. Те засягат целия портфейл от социални приложения на компанията - \"Фейсбук\", \"Инстаграм\" и \"Уотсап\". Новият дизайн на приложенията и новите функции в тях са директен отговор на критиките как компанията на Зукърбърг защитава личните данни на потребителите. Милиардерът обяви, че фирмата му възнамерява да сложи поверителността на данните на първо място и призна, че трябва да работи много, за да може компанията му да изгради наново доверието в нея. В реч пред разработчици на приложения Марк Зукърбърг обяви следните промени: - Съобщенията, изпратени чрез приложението \"Месинджър\" (Messenger) ще бъдат изцяло кодирани по подразбиране, което означава, че Фейсбук няма да вижда написаното, а съобщенията ще са напълно интегрирани с приложението \"Уотсап\" (WhatsApp) - Инстаграм започва изпитанията на \"частен брояч на лайкове\". Това означава, че брят на лайкове на дадена публикация може да остава скрит за всички, освен за автора ѝ. - Ще бъде въведен \"по-ефимерен\" метод да се споделя съдържание чрез съобщения. Това означава, че няма да се прави перманентен запис на съобщенията както досега. - Методът за защитени плащания чрез приложението \"Уотсап\", който компанията тестваше в Индия, ще бъде въведен и в други държави по-късно тази година. - Приложението \"Фейсбук\" ще бъде променено, като групите ще станат централни за нюзфийда, а вероятно ще бъде сменен и типичния за приложението син цвят. Новият дизайн и фокус върху групите тръгва първо в САЩ, след което и в останалата част на света. - Постовете в \"Инстаграм\" няма да започват задължително със снимка или видео. Вече ще може да се споделя съдържание само чрез текст, стикер или рисунка, благодарение на нова функция за камерата на телефоните.", "date": "2019.05.01", "title": "Заради защитата на личните данни Зукърбърг обяви големи промени във \"Фейсбук\", \"Инстаграм\" и \"Уотсап\""}
{"url": "https://www.faktor.bg/bg/articles/novini/svyat/orban-skandalno-enp-da-se-obedini-s-populistki-i-natsionalisticheski-partii", "text": "Основната дясноцентристка група (ЕНП) в Европейския парламент трябва да изкове алианс с популистки и националистически партии след предстоящите евроизбори, заяви унгарският премиер Виктор Орбан, предаде Ройтерс. В публикувано днес интервю за италианския в. „Ла Стампа“ той каза, че дясноцентристкият алианс трябва да изостави враждебността към крайната десница. „ЕНП се подготвя да извърши самоубийство и иска да се обвърже с левицата“, посочи Орбан. „Трябва да намерим друг път посредством сътрудничество с европейската крайна десница“, отбеляза премиерът, имайки предвид алианса, който италианският вицепремиер и лидер на крайнодясната „Лига“ се опитва да сформира. Орбан не демонстрира желание да напусне ЕНП, но хвали Салвини за антимиграционните му политики, които намалили притока на чужденци от Либия към Европа. „Заради това смятам, че Салвини е най-важният човек в Европа днес“, смята Виктор Орбан.", "date": "2019.05.01", "title": "Орбан скандално: ЕНП да се обедини с популистки и националистически партии"}
{"url": "https://www.faktor.bg/bg/articles/novini/svyat/sblasatsi-mezhdu-politsiya-i-zhalti-zhiletki-v-parizh", "text": "Френската полиция влезе в сблъсъци с протестиращи, които хвърляха камъни, запалиха малки пожари и потрошиха автомобили, предаде Асошиейтед прес, цитирана от БТА. Полицията многократно използва сълзотворен газ, за да контролира множеството, събрало се край парижката гара \"Монпарнас\" за основните протести. Засега не се знае колко души са ранени. Репортери на АП съобщават за групи хора, облечени в черно и с качулки, които крещят лозунги срещу полицията. Те са смесени с други демонстранти, носещи жълти жилетки или профсъюзни знамена. Някои от протестиращите хвърляха камъни и други предмети по полицаите, нападнаха с ритници паркиран микробус на близка улица и потрошиха прозорците му. Полицията съобщи, че над 9000 чанти са били претърсени като предпазна мярка, а преди марша са арестувани 165 души. Във френската столица са разположени над 7400 полицаи. Силите на реда наредиха над 580 магазини, ресторанти и кафенета по маршута на демонстрацията да останат затворени, както и редица станции на метрото. Към традиционните първомайски шествия, организирани от синдикатите, се присъединиха жълти жилетки, за да изразят недоволството си от икономическата политика на президента Еманюел Макрон.", "date": "2019.05.01", "title": "Сблъсъци между полиция и \"жълти жилетки\" в Париж"}
{"url": "https://www.faktor.bg/bg/articles/novini/svyat/merkel-za-sluhovete-che-se-otteglya-imam-oshte-rabota-za-varshene", "text": "Германската канцлерка Ангела Меркел опроверга слуховете, че ще се оттегли предсрочно от поста си след европейските избори. Те се появиха във всички медии, след като лидерката на хриситяндемократите Анегрет Крамп-Каренбауер изненадващо обяви, че свиква извънреден конгрес на ХДС след изборите, без да уточни каква ще е целта му.  На пресконференция Меркел обаче категорично отрече подобно развитие.  \"Имам още работа за вършене\", заяви тя по-рано и пред жители на град Швед, където участва в граждански форум. Според спекулациите, заради очакваното лошо представяне на консерваторите на европейските избори, Меркел ще предаде управлението на Крамп-Каренбауер.  Според политолози обаче това би довело до прекратяване на коалиционния договор и излизане на социалдемократите от управлението, съответно идо предсрочни избори още тази есен.", "date": "2019.05.01", "title": "Меркел за слуховете, че се оттегля: Имам още работа за вършене"}
{"url": "https://www.faktor.bg/bg/articles/novini/svyat/pompeo-ne-izklyuchi-voenna-namesa-vav-venetsuela-shte-razgovarya-s-lavrov-za-miren-izhod-ot-krizata", "text": "Държавният секретар на САЩ Майкъл Помпео заяви днес, че САЩ са готови да предприемат военна операция за потушаване на смутовете във Венецуела, предаде Ройтерс, цитирана от БТА. \"Военна операция е възможна. Ако това е, което е необходимо, това и ще направят САЩ\", каза Помпео пред телевизия Fox.  Той добави, че Съединените щати обаче биха предпочели мирно предаване на властта във Венецуела. Държавният секретар на САЩ ще разговаря по телефона днес с руския министър на външните работи Сергей Лавров на фона на напрежението около Венецуела.", "date": "2019.05.01", "title": "Помпео не изключи военна намеса във Венецуела, ще разговаря с Лавров за мирен изход от кризата"}
{"url": "https://www.faktor.bg/bg/articles/1-may-2019g", "text": "1 май 2019 г. , жълтите  павета пред Министерски съвет. При БСП се усеща като 9 септември 1944 г. Отново се заканват да вземат властта и громят враговете, които са ограбили родината. Червените нямат нищо общо с тази работа, както винаги. Изказванията стигат до истерични закани за справедливост... Призовават хората да излязат на улицата и да искат смяна на властта, след като евроизборите бъдат спечелени. Неистовото желание за власт осезаемо витае над трибуната, разположена недалеч от някогашния Мавзолей. Старт дава червеният депутат Георги Свиленски, по тениска. Според него премиерът Бойко Борисов се е скрил в кабинета си и се страхува, защото е \"най-големият страхливец\". Той искал справедливост само за себе си, не за всички българи. БСП искала за всички...  Правителството пък водело държавата към пропаст, хората умирали по улиците и т.н.   „Събра ни миналото, в което на този ден милиони работници излизат на улицата , за да търсят правото си на 8-часов работен ден и справедливо заплащане. Събра ни настоящето, защото днес, в 21-ви век, в България има бели роби на труда. Най-вече ни събра бъдещето....”, заяви лидерът на БСП Корнелия Нинова от трибуната, вдъхновена от звуците на Интернационала преди това. Социалистите са убедени, че в това бъдеще те ще управляват и ще сменят статуквото. Лидерът на ПЕС Сергей Станишев беше на трибуната, но не стигна до микрофона. 85 автобуса и 20 микробуса докараха привърженици на БСП от цялата страна. Сред тях имаше и немалко роми. Хората бяха около 5 000, но им обясниха от трибуната, че са 30000. Водачът на листата Елена Йончева приветства левите с патос. „Дойде време България да поведе новата битка за своето достойнство и свобода, изтъкна тя. По думите й сме 12 години член на ЕС и сме далеч от общността. „ Борисов вкара България в кьошето на Европа\", смята Йончева. Премиерът дори искал да ни изкара от ЕС, който единствен ни спасявал от диктатура. Нов момент в лявата мисъл.  В България 10 години управлява бандата на Бойко, подчерта социалистката. Общините са се превърнала във феодални влаедения, по мнението й. Работещите българи са превърнати в работещи бедни, категорична е тя. Здравеопазването се е превърнало в бизнес или акт на милосърдие, посочи още Елена Йончева. Медиите били мачкани. Където няма свободни медии, се настанява диктатурата. Властта вадела голямата бухалка срещу тези, които вадели корупционните схеми.  \"Борисов вади голямата бухалка, така, както през 90-те е вадел малката бухалка\", каза още Йончева.", "date": "2019.05.01", "title": "1 май 2019 г. При БСП се усеща като 9 септември 1944 г. (СНИМКИ)"}
{"url": "https://www.faktor.bg/bg/articles/novini/balgariya/ts-karayancheva-aprilskoto-vastanie-e-nashiyat-shtit-sreshtu-vseki-hulitel-koyto-si-pozvoli-da-kazhe-che-nie-balgarite-sme-poluchili-svobodata-darom", "text": "\"Когато погледнем Копривщица, винаги можем да разпознаем един от символите на нашата култура, на нашето Възраждане\", заяви председателят на Народното събрание Цвета Караянчева на тържественото отбелязване на 143-ата годишнина от Априлското въстание в Копривщица. \"Априлското въстание е нашият щит срещу всеки хулител, който си позволи да каже, че ние, българите, сме получили свободата даром. Копривщица е нашият щит срещу всеки хулител, който си позволи да каже, че не сме били дозрели да поемем съдбата си в собствени ръце, защото незрелите народи не изграждат места като Копривщица, където предприемаческият дух, свободолюбието, достойнството и културата се срещат\", добави Цвета Караянчева. \"Това малко планинско градче ни е дало Бенковски, Каблешков, Каравелов, Найден Геров, Димчо Дебелянов, много от първите български свободни вестници, оставило ни е приказната си архитектура и разкошните си дърворезби\", отбеляза председателят на парламента.  Цвета Караянчева подчерта, че Копривщица най-вече ни е оставила онзи дух, който кара Захари Стоянов да напише:  \"Копривщица е била цели векове република без сенат и министри, без харти и президенти, десет пъти по-либерална от френската и сто пъти по-демократична  от американската\". В тържественото си слово председателят на парламента припомни, че само преди броени дни отбелязахме тържествено 140-годишнината от подписването на Търновската конституция – един от най-прогресивните документи за Европа на времето си. Учредителното събрание, сложило началото на Третата българска държава, започва дейността си едва три години след днешните събития, които се разиграват тук, в Копривщица, на 20 април 1876 г. на Калъчевия мост.  Цвета Караянчева добави, че много често, когато подреждаме емоционално най-важните моменти от историята си, ние мислим за Априлското въстание като за дело на романтични, вдъхновени, обречени да останат завинаги млади герои. А за събитията три години по-късно във Велико Търново – като за държавнически подвиг на улегнали мъдреци. На този ден се събираме тук, за да се преклоним пред паметта на героите и да помним и разказваме на нашите поколения, че българинът преди 143 години е изкрещял силно в Европа и е казал :\"Не ща да бъда вече роб, защото свободата е право на всички\", заяви Цвета Караянчева. Председателят на Народното събрание и народни представители поднесоха цветя и венци на Паметника-Костница и на гроба на Тодор Каблешков в двора на църквата „Успение Богородично“ в Копривщица. Връчени бяха и почетни грамоти на заслужили копривщенци.", "date": "2019.05.01", "title": "Караянчева: Априлското въстание е нашият щит срещу всеки хулител, който твърди, че сме получили свободата даром"}
{"url": "https://www.faktor.bg/bg/articles/novini/svyat/borisov-stranite-ni-dokazaha-che-mogat-da-badat-kormiloto-na-es", "text": "„Страните ни доказаха, че могат да бъдат „кормилото на Европейския съюз“, заяви министър-председателят Бойко Борисов по време на пленарната сесия „Заедно за Европа“ във Варшава по повод 15-годишнината от началото на голямото разширяване на Европейския съюз. Държавните и правителствени ръководители на страните-членки, приети след 2004 година в Европейския съюз, провеждат среща на високо равнище във Варшава, инициирана от министър-председателя на Полша Матеуш Моравецки. Пред участниците в Полша българският премиер подчерта, че страната ни ще продължи да работи прозрачно и отговорно за бъдещето на европейските граждани и за осъществяването на общите политики на ЕС -  икономически растеж, социално сближаване и перспектива за младите хора, сигурност и стабилност, развитие на цифровата икономика. „Ключовата дума и днес е „сигурност“. Без сигурност и стабилност европейските ценности са трудни защитими“, заяви българският министър-председател и допълни, че страната ни изпълнява отлично задачата по опазването на европейската граница и счита за особено важно укрепването на контрола по всички граници на общоевропейско ниво. Премиерът Бойко Борисов изтъкна още, че България ще продължава да отстоява категоричната си позиция за солидарно разпределение на тежестта и, че никоя държава-членка не трябва да бъде оставена сама да се справя с предизвикателствата на миграцията. „Шенген е едно постижение, което трябва да съхраним. Бъдещето му трябва да бъде символ на обединена и единна Европа“, заяви още пред участниците Бойко Борисов. Българският премиер подчерта, че пълноправното членство в Шенгенското пространство си остава ключов приоритет за страната ни.    По време на сесията във Варшава министър-председателят Бойко Борисов беше категоричен, че Европа няма да бъде завършен проект, ако страните от Западните Балкани не бъдат приобщени към ЕС. „Всяка от нашите държави даде своя принос. България вложи цялата си енергия, за да постигне напредък в тази област по време на ротационното си председателство на Съвета на ЕС. Удовлетворени сме и от факта, че настоящото Румънско председателство и бъдещото на Хърватия ще продължат осъществяването на този приоритет“, посочи Борисов пред лидерите в Полша. Българският министър-председател изтъкна и необходимостта от запазването на кохезионната и общата селскостопанска политика, включително осигуряване на адекватното им финансиране от бюджета на ЕС. Бойко Борисов посочи и нуждата от изграждането на Цифровия пазар и развитието на иновациите и високите технологии. Според него те ще допринесат за по-високата конкурентоспособност на ЕС. Пред участниците в сесията премиерът Борисов подчерта и стратегическото значение на Енергийния съюз, включително ускоряването на работата по регионалните енергийни проекти и междусистемните връзки.    „България категорично остава на позиция, че консенсусът е задължителен при вземане на решения в областите от взаимен интерес на всички държави-членки от Общността“, завърши речта си българският министър-председател.", "date": "2019.05.01", "title": "Борисов: Страните ни доказаха, че могат да бъдат кормилото на ЕС"}
{"url": "https://www.faktor.bg/bg/articles/novini/balgariya/r-radev-za-1-may-trudat-e-sazdal-balgariya-vazrazhdal-ya-e-sled-voynite-proslavyal-ya-e-po-sveta", "text": "\"Трудът е създал България, възраждал я е след войните, прославял я е по света, но днес той често остава недооценен. Стотици хиляди сънародници изкарват прехраната си зад граница в търсене на достойни доходи. Това трябва да се промени и в България трябва да бъде ценен трудът на всеки български гражданин\", се казва в поздравление на президента Румен Радев по повод 1 май. \"У нас борбата продължава да е за достойни условия на труд и справедливо заплащане. От нейния изход зависи и какво бъдеще ще има страната ни и нашият народ\", подчертава Румен Радев и изразява признателността си към всички българи, които с усърдието си съграждат и пазят България.", "date": "2019.05.01", "title": "Румен Радев за 1 май: Трудът е създал България, възраждал я е след войните, прославял я е по света"}
{"url": "https://www.faktor.bg/bg/articles/novini/svyat/ek-kam-polsha-es-ne-e-prosto-mashina-za-pari-ili-krava-koyato-mozhete-da-doite", "text": "Полша трябва да спре да третира Европейския съюз като машина за пари и в бъдеще да има по-значителен финансов принос, заяви днес заместник-председателя на Еврокомисията Юрки Катайнен, цитиран от Ройтерс. „ЕС не е просто машина за пари или крава, която можете да доите. Очакваме по-значителен принос от Полша за бъдещето на Европа“, каза Катайнен, чийто ресор е работни места и растеж, пред журналисти във Варшава. Полша днес е домакин на среща на лидерите на страни от Централна и Източна Европа, които са се присъединили към ЕС през последните 15 години.", "date": "2019.05.01", "title": "ЕК към Полша: ЕС не е просто машина за пари или крава, която можете да доите"}
{"url": "https://www.faktor.bg/bg/articles/novini/balgariya/vremeto-prez-may-ochakvat-se-temperaturi-ot-5-10-do-28-33", "text": "Тази година през май се очаква средната месечна температура да бъде около нормата, която в по-голямата част от страната е между 16 и 19°, по Черноморието и във високите полета - 15-16°, в планините - от 2-5° по високите части над 2000 m до 12-14° в по-ниските. Най-ниските температури през месеца ще са предимно между 5° и 10°, по-ниски в края на първото десетдневие, особено в котловините и по високите полета на Западна България, където има условия за слани. Най-високите през май ще бъдат между 28° и 33°. Месечната сума на валежите ще бъде около и над нормата в западната половина от страната и около нормата - в източната. Месечна норма на валежите е между 50 и 70 mm, по Черноморието и долината на р. Струма – между 30 и 50 mm, в планинските и припланински райони - от 70 до 140 mm. В началото на първото десетдневие температурите относително ще се понижат и ще са по-ниски от обичайните. Облачността ще е по-често значителна и на места ще има краткотрайни валежи и гръмотевици. Към 3-4-ти се очаква затопляне, ще има и повече слънчеви часове. Купеста облачност ще се развива, главно над планинските райони, но само на отделни места ще превали и прегърми. През следващите дни до края на периода температурите ще се понижават. Облачността ще е често значителна и на много места ще има валежи и гръмотевични бури. В края на десетдневието, при изясняване и стихване на вятъра, по високите полета и в котловините има условия за образуване на слани. В началото на второто десетдневие се очаква подобрение на времето и бавно повишение на температурите. В средата и в края на десетдневието отново ще е неустойчиво с развитие на купесто-дъждовна облачност и краткотрайни валежи, гръмотевични бури и градушки. Температурите ще бъдат близки до обичайните. През третото десетдневие температурите относително ще се повишат. Ще се задържи неустойчиво, с повече слънчеви часове преди обяд и с краткотрайни превалявания и гръмотевични бури след обяд и преди полунощ.", "date": "2019.05.01", "title": "Времето през май: Очакват се температури от 5°-10° до 28°-33°"}
{"url": "https://www.faktor.bg/bg/articles/novini/svyat/malar-kritikuva-nachina-po-koyto-e-bil-predstaven-doklada-mu-za-ruska-namesa-v-izborite", "text": "Специалният прокурор Робърт Мълър, който водеше разследването за намеса на Русия в американските избори, се оплака от начина, по който главният прокурор на САЩ и министър на правосъдието Уилям Бар е представил изводите от доклада му, съобщи в. \"Вашингтон пост\", цитиран от Ройтерс. Мълър изтъква, че резюмето от 4 страници, представено от Бар, не \"улавя в пълна степен контекста, естеството и съдържанието\" на изводите от разследването. \"Вашингтон пост\" припомня, че писмото на Мълър е писано в края на месец март, след като на 24 март Бар разпространи резюме, в което се казваше, че Мълър не е открил доказателства за сговор между предизборния екип на Доналд Тръмп и Русия. \"Налице е обществено объркване относно критичните аспекти на резултатите от нашето разследване. Това заплашва да подкопае главната цел, заради която министерството назначи специалния прокурор: да гарантира пълно обществено доверие в резултата от разследванията\", цитира вестникът писмото на Мълър. Очаква се то да е в центъра на днешното изслушване на Бар пред сенатската юридическа комисия, посочва Асошиейтед прес.", "date": "2019.05.01", "title": "Мълър критикува начина, по който е бил представен доклада му за руска намеса в изборите"}
{"url": "https://www.faktor.bg/bg/articles/novini/svyat/zapochna-sreshtata-na-visoko-ravnishte-zaedno-za-evropa", "text": "В нея участва и българският премиер Бойко Борисов Премиерът Бойко Борисов пристигна във Варшава, където участва в честването на 15-годишнината от присъединяването на Полша към Европейския съюз. Честването в полската столица се отбелязва със среща на високо равнище под наслов \"Заедно за Европа\". В нея участват лидерите на всички страни членки, приети в ЕС след 2004 г. Държавните и правителствени ръководители на Полша, Естония, Кипър, Латвия, Литва, Малта, Словакия, Словения, Унгария, Чехия, България, Румъния и Хърватия обсъждат състоянието на ЕС, сигурността и предизвикателствата пред Общността. Във фокуса на дискусиите е поставена възможността за още по-интензивно сътрудничество между страните за развитието на Европейския съюз. След срещата се очаква лидерите да излязат с обща декларация за обединението на Европа.", "date": "2019.05.01", "title": "Започна срещата на високо равнище \"Заедно за Европа\""}
{"url": "https://www.faktor.bg/bg/articles/novini/balgariya/zhalt-kod-za-silen-vyatar-e-obyaven-v-8-oblasti", "text": "За 8 области на страната е в сила жълт код за силен вятър на 1 май, информират от Националния институт по метеорология и хидрология.  Очаква се силен вятър с пориви до 24 метра в секунда.  Предупреждението важи за областите Видин, Монтана, Враца, Плевен, Велико Търново, Русе, Разград и Силистра.  Към момента няма сериозни поражения от силния вятър, съобщиха за Хоризонт от МВР. Екипите на пожарната са реагирали на общо 21 сигнала. От тях 15 са за пожари, а 6 - за аварийно спасителни действия. Вчера следобед ураганен вятър, придружен със силен дъжд, а на места - и с градушка, нанесе щети в няколко населени места в община Две могили, област Русе. Обстановката вече е спокойна.", "date": "2019.05.01", "title": "Жълт код за силен вятър е обявен в 8 области"}
{"url": "https://www.faktor.bg/bg/articles/novini/svyat/v-kipar-tarsyat-ostankite-na-tri-ot-zhertvite-na-seriyniya-ubiets", "text": "Кипърските власти днес продължават да дирят останките на три от седемте жертви на предполагаем сериен убиец, съобщиха местни медии. Издирването е съсредоточено на две локации, посочени от 35-годишния военен, идентифициран от пресата на острова от Никос Метаксас, който по-рано призна за престъпленията си. Британски полицаи вече се присъединиха към кипърските си колеги, разследващи седемте брутални убийства. Те ще участват в извършването на аутопсии на откритите досега тела на четири жени. Експертите бяха повикани от Никозия, за да помогнат в разследването на първите серийни убийства в Кипър. В неделя в куфар на дъното на езеро край Никозия бяха открити останките на възрастна жена. Заподозреният признал за убийството на пет възрастни жени от Филипините, Непал и Румъния, както и на двете малолетни дъщери на две от тях в рамките на близо 3 години.", "date": "2019.05.01", "title": "В Кипър търсят останките на три от жертвите на серийния убиец"}
{"url": "https://www.faktor.bg/bg/articles/novini/balgariya/anketa-na-kogo-e-partiyata-bsp", "text": "На кого е партията БСП? На кого е партията БСП? на работниците и пролетариата  на олигархията и мафията  нямам мнение ", "date": "2019.05.01", "title": "Анкета: На кого е партията БСП?"}
{"url": "https://www.faktor.bg/bg/articles/novini/svyat/cheshkiat-ks-opravda-sobstvenik-na-hotel-otkazal-da-nastanyava-rusnatsi-zaradi-aneksiyata-na-krim", "text": "Чешкият конституционен съд се произнесе, че отказ на собственик на хотел в североизточния град Острава да настани руски граждани през 2014 г. не е бил проява на дискриминация, съобщи пражкият в. \"Право\", цитиран от ТАСС. Конституционните съдии отмениха решение на върховния съд, което беше признало действията на собственика на хотел \"Бриони\" за незаконни. По-рано чешката търговска инспекция глоби хотела с 50 000 крони (около 2000 евро) \"за дискриминация на потребители по национален признак\". Върховният съд намали глобата на 5000 крони (200 евро), а конституционните съдии се произнесоха тя да бъде отменена. Собственикът на \"Бриони\" Томаш Кръчмарж преди пет години отказа да приеме 49 руски спортисти. На входа на сградата и на сайта на хотела се появи съобщение, че \"От 24 март 2014 г. не настаняваме граждани на Руската федерация. Причината е анексията на Крим\". В съобщението имаше уговорка, че забраната не се отнася за руснаци, които писмено заявят, че не са съгласни с анексията на полуострова от Русия. Конституционният съд реши, че собственикът на хотела коректно е изразил политическите си убеждения. Като е публикувал в интернет съобщение, че няма да настанява руснаци, той не е нарушил правата им, защото предварително ги е предупредил за условията по пребиваването и те са можели да изберат друг хотел в Острава. Съдът напомня и за официалната чешка позиция за непризнаване на анексията на Крим.", "date": "2019.05.01", "title": "Чешкият КС оправда собственик на хотел, отказал да настанява руснаци заради анексията на Крим"}
{"url": "https://www.faktor.bg/bg/articles/novini/svyat/putin-vnezapno-uvolni-ruskiya-poslanik-v-belarus", "text": "Руският президент Владимир Путин внезапно уволни посланика на Москва в Беларус Михаил Бабич, съобщи Кремъл, цитиран от Ройтерс. Това стана на фона на спор за замърсен руски петрол и по-широки политически разногласия между двете бивши съветски републики. Беларуският президент Александър Лукашенко като цяло е по-тясно свързан с Москва от всеки друг бивш съветски лидер, но нетърпимостта към инакомислието до голяма степен го направи парий на Запад, посочва Ройтерс. От 2014 г. насам,когато Беларус не призна анексията на украинския полуостров Крим от Русия, Минск обаче демонстрира все по-ясни признаци на желание за затопляне на отношенията със САЩ и ЕС. Лукашенко каза, че руски представители понякога поставят неприемливи условия на Беларус като например сливане с Русия или преминаване към руската валута. Бабич беше назначен з посланик през август 2018 г. Той критикува беларуските власти по време на спора за данъчните промени, които Беларус казва, че ще струват на бюджета му 400 милиона долара тази година. Кремъл посочи днес, че Бабич ще премине на друга работа и ще бъде заменен от Дмитрий Мезенцев - адвокат, член на горната камара на парламента.", "date": "2019.05.01", "title": "Путин внезапно уволни руския посланик в Беларус"}
{"url": "https://www.faktor.bg/bg/articles/novini/svyat/dvama-ubiti-i-chetirima-raneni-pri-strelba-v-universitet-v-severna-karolina", "text": "Двама души са загинали, а четирима са ранени, двама от които тежко, при стрелба в университет в американския щат Северна Каролина, предаде Асошиейтед прес като се позова на информация от службата за спешна помощ. По-рано Ройтерс предаде, че вчера въоръжено лице е открило огън в университета в Шарлът, Северна Каролина, а местни медии съобщиха, че трима души са пострадали преди стрелецът да бъде заловен. Малко преди 18 ч. университетът написа предупреждение в Туитър: \"Бягайте. Скрийте се. Борете се. Незабавно си намерете сигурно място\". Местната телевизия WSCO в Шарлът съобщи, че стрелбата е започнала в 17.45 ч. край административна сграда в кампуса и че един човек е задържан.", "date": "2019.05.01", "title": "Двама убити и четирима ранени при стрелба в университет в Северна Каролина"}
{"url": "https://www.faktor.bg/bg/articles/novini/svyat/24-chasova-stachka-blokira-gartsiya-na-1-may", "text": "24-часова стачка в Гърция на 1 май ще засегне градския транспорт, включително и метрото, на корабите и на фериботите, съобщи Министерството на външните работи. Трамваите, такситата и междуградските автобуси, както и другият масов транспорт, ще се движат съгласно разписанията. За допълнителна, по-подробна информация българските граждани могат да се обръщат към посолството в Атина на телефони: 0030 2106748105 и 0030 6937096220. Пътуващите могат да се свързват и с бреговата охрана в Гърция и туристическите компании, чиито услуги са използвани при резервациите, напомнят от Външното министерство.", "date": "2019.05.01", "title": "24-часова стачка блокира Гърция на 1 май"}
{"url": "https://www.faktor.bg/bg/articles/novini/balgariya/vratsa-si-spomnya-za-zhertvite-na-navodnenieto-ot-1-may-1966-godina", "text": "На този ден преди 53 години стената на хвостохранилище към мина във Врачанския балкан се къса. Половин милион кубически метра отпадни води тръгват по тясното корито на река Лева. Образува се приливна вълна, преди нея въздушна, които в продължение на 7 километра събарят и заливат къщи, дървета и инфраструктура. Жертвите са стотици, а материалните щети са за милиони. Засегнати са село Сгуриград и квартали на Враца: „Беше много страшно. Много висока стена вървеше. От самата сила падаха къщите. Орехи големи падаха. Избягахме на високо. Спомням си, че с дядо спасихме един човек, който се беше хванал за един орех. Бяха едни писъци. Три нощи и дни не е спирало, не се спеше“, спомни си врачанка пред БНР. Властите обявяват тогава, че са загинали 118 души. С данните за безследно изчезналите обаче е ясно, че жертвите при наводнението са над 500 души.", "date": "2019.05.01", "title": "Враца си спомня за жертвите на наводнението от 1 май 1966 година"}
{"url": "https://www.faktor.bg/bg/articles/novini/balgariya/blokirat-ulitsite-na-sofiya-zaradi-manifestatsiya-na-bsp-koyato-otdavna-ne-e-na-rabotnitsite-a-na-oligarhiyata", "text": "На първи май в 11:00 часа на пл. \"Св. Александър Невски\" в София Българската социалистическа партия ще даде началото на своя митинг-шествие по случай Деня на труда и международната работническа солидарност. БСП се олицетворява с този знаков ден, нищо, че от години няма нищо общо с пролетариата, а в ръководството и в партийните й листи работниците отдавна са изместени от олигарси и червени капиталисти.  Така \"БСП за България\" ще открие и предизборната си кампания за предстоящите евроизбори. Червената манифестация ще премине по ул. \"Г. С. Раковски\", бул. \"Княз Ал. Дондуков\" и ще завърши на пл. \"Независимост\" След обръщенията по случай Международния ден на труда на пл. \"Атанас Буров\", между БНБ и фонтана пред Археологическия музей, ще се отбележи и празникът на в. \"Дума\", левия печат и свободните медии Присъстващите ще могат да чуят изпълненията на Николина Чакърдъкова и група \"Тоника СВ\". От пресцентъра на БСП съобщиха кои улици и булеварди ще бъдат затворени поради предвидения за 1-ви май традиционен митинг-шествие на социалистите. Местата и времето, през което ще бъдат ограничени, са следните: -  От 9:00 часа до 11: 30 часа - пл “Александър Невски“; -  От 9:00 часа до 11: 30 часа – ул. „Оборище“, от храм-паметника „Александър Невски“ до ул. „Г. С. Раковски“; -  От 10:30 часа до 11:30 часа – ул. „Г. С. Раковски“ до бул. „Дондуков“; -  От 10.30 часа до 13:00 часа – бул. „Дондуков“, от ул. „Г. С. Раковски“ до пл. Независимост“; -  От 7:00 часа до 14:00 часа – пл. „Независимост“", "date": "2019.05.01", "title": "Блокират улиците на София заради манифестация на БСП, която отдавна не е на работниците, а на олигархията"}
{"url": "https://www.faktor.bg/bg/articles/novini/svyat/pompeo-maduro-e-bil-gotov-da-napusne-venetsuela-rusnatsite-sa-mu-kazali-da-ostane", "text": "\"Президентът на Венецуела Николас Мадуро е бил готов да напусне страната вчера сутринта, изправен пред призива за въстание на опозиционния лидер Хуан Гуайдо, но променил плановете си, след като Русия се намесила\", заяви държавният секретар на САЩ Майк Помпео в телевизионно интервю, цитиран от Ройтерс.   \"Те имаха самолет на пистата. Той беше готов да си тръгне сутринта, както разбираме. Руснаците са изискали той да остане\", каза Помпео пред телевизия CNN. Мадуро е щял да замине за Куба, информира и Франс прес.    Междувременно президентът на САЩ Доналд Тръмп обвини Куба, че провежда военни операции във Венецуела в подкрепа на държавния глава Николас Мадуро и заплаши да наложи множество тежки санкции на острова, ако не се оттегли от Венецуела. \"Ако кубинските войски и милиции незабавно не спрат военни и други операции, които целят предизвикване на смърт и разрушения на конституцията на Венецуела, на остров Куба ще бъде наложено \"пълно и цялостно ембарго, заедно със санкции на най-високо ниво\", написа Тръмп в Туитър.\"Да се надяваме, че всички кубински войници ще се върнат назабавно и мирно на острова си\", допълни Тръмп.   А близо 70 души бяха ранени във вторник при сблъсъци между антиправителствени демонстранти и силите на реда във венецуелската столица Каракас, предаде агенция ЕФЕ. \"Срещу нас използваха бойни патрони, не ни разпръскваха, а стреляха на месо\", заяви един от пострадалите пред местна телевизия. Във Венецуела са възможни кръвопролития, предупреди генерал Подразделения на Националната гвардия на Венецуела се отказаха да участват в разгонването на мирната антиправителствена демонстрация в град Пуерто Ордас в щата Боливар, съобщи в. \"Насионал\". На видеозапис, качен на сайта на изданието, се вижда как бронетранспортьори на Националната гвардия, насочили се към група протестиращи, спират и се отдалечават под аплодисментите и одобрителните възгласи на хората. Хуан Гуайдо обяви, че е започнал последният етап от плана за сваляне на Мадуро Венецуелският министър на отбраната генерал Владимир Падрино заяви, че полковник, верен на президента Николас Мадуро, е бил ранен от куршум по време на бунта на група военни, подкрепящи опозиционния лидер Хуан Гуайдо.   Гуайдо от своя страна призова демонстрациите срещу президента Мадуро да продължат и днес, след ден, в който войници преминаха на негова страна.   \"Призовавам въоръжените сили да продължат да изпълняват \"операция \"Свобода\". Утре, на 1 май, ще продължим. В цяла Венецуела ще сме на улиците\", каза Гуайдо във видео послание, публикувано в социалните мрежи. Опозиционният лидер добави, че протестните акции във вторник са показали, че въоръжените сили не подкрепят и не уважават президента Мадуро. По-рано вчера Гуайдо публикува в Туитър видеообръщение, в което призоваваше военните да излязат на улицата, за да \"сложат край на узурпацията\" на властта в страната.   Председателят на венецуелската опозиционна партия \"Народна воля\" Леополдо Лопес, който избяга от домашен арест и беше в посолството на Чили в Каракас, се е преместил в дипломатическата мисия на Испания, съобщи вчера чилийският външен министър Роберто Ампуеро. Министърът каза, че Лопес и съпругата му Лилиан Тинтори са взели това решение, защото в чилийското посолство вече е имало \"други гости\".", "date": "2019.05.01", "title": "Помпео: Мадуро е бил готов да напусне Венецуела, руснаците са му казали да остане"}
{"url": "https://www.faktor.bg/bg/articles/novini/balgariya/p-slavov-prez-2015-g-naemat-za-edna-mashina-za-glasuvane-e-1135-lv-a-sega-3000-lv-za-sashtoto-neshto", "text": "\"Изключително висока е цената в обществената поръчка за наем на машините за изборите\", заяви пред БНР адвокат Петър Славов, бивш депутат.  По думите му наемът за една машина за тези избори е около 3000 лв. Той не може да си обясни защо не се търсят начини тези машини да бъдат закупени и да се използват на всеки следващи избори.  „Как е възможно през 2014 г. да сме платили за наем на машина 1728 лв. – това включва и софтуера, обучението на кадри и логистиката. През 2015 г. да е плащано 1135 лв. за наем. А сега – 3 години по-късно, да се плащат 3000 лв. за същото нещо. Това е изумително. В Белгия за 10-годишен договор за машини се плаща около 2000 евро, отново с включено всичко, и то машини, произведени от същия подизпълнител, за който стана ясно, че фирмата възнамерява да използва“, посочи Славов. Според него, така само може да бъде опорочен този способ за гласуване.  „Защо за пореден път в последния момент ЦИК се опитва да въвежда нещо толкова отговорно и толкова важно, работата по което трябваше да започне значително по-рано и трябваше да бъде свършено? От 2017 г. минаха 2 години, през които можеше много да се направи – включително да се купят машините, да се осигури софтуерът, да се обучат секционните комисии – нищо от това не беше направено и отново сме в ситуацията в последния момент пак да чакаме с напрежение как ще се произнесе ВАС по една жалба и т.н. Всичко това беше абсолютно ненужно. Ако действаха отговорно от ЦИК, много отдавна трябваше да са си свършили работата“, коментира още Славов и поиска отговори какво са правили в ЦИК за тези 2 години.", "date": "2019.05.01", "title": "П. Славов: През 2015 г. наемът за една машина за гласуване е 1135 лв. А сега – 3000 лв. за същото нещо"}
{"url": "https://www.faktor.bg/bg/articles/novini/balgariya/balgariya-za-situatsiyata-vav-venetsuela-kategorichni-sme-che-tryabva-da-ima-mirno-reshenie-na-krizata", "text": "Министерството на външните работи излезе с позиция за събитията във Венецуела от последното денонощие. България подкрепя венецуелския народ в неговия стремеж за активна гражданска позиция срещу диктатурата и насилието. Категорични сме, че трябва да има мирно решение на кризата и осигуряване на плавен преход към легитимна, демократично установена власт, се казва в позицията на външното ни министерство. Ситуацията в страната и пропастта, до която е докарана - политическа, социална и икономическа, не търпи абсолютно никакво отлагане на крайно необходимите да бъдат проведени свободни и прозрачни президентски избори.", "date": "2019.05.01", "title": "България за ситуацията във Венецуела: Категорични сме, че трябва да има мирно решение на кризата"}
{"url": "https://www.faktor.bg/bg/articles/novini/svyat/borisov-e-vav-varshava-za-sreshta-s-liderite-na-stranite-prieti-v-es-sled-2004-godina", "text": "Премиерът Бойко Борисов е на посещение във Варшава. Той ще участва в честването на 15-годишнината от присъединяването на Полша към Европейския съюз по покана на полския министър-председател Матеуш Моравецки. Честването в полската столица ще се отбележи със среща на високо равнище под надслов „Заедно за Европа”, в която ще участват лидерите на всички страни-членки, приети след 2004 година в ЕС, както и представител на ръководството на Европейската комисия.  След заседанието се очаква лидерите да излязат с обща декларация за обединението на Европа.", "date": "2019.05.01", "title": "Борисов е във Варшава за среща с лидерите на страните, приети в ЕС след 2004 година"}
{"url": "https://www.faktor.bg/bg/articles/novini/balgariya/balgariya-otdava-dnes-pochit-na-geroite-ot-april-1876-ta", "text": "България отдава днес почит на героите от Април 1876-та. По традиция Панагюрище е център на честванията, посветени на 143-та годишнина от Априлското въстание За 118 -ти път, откакто официално се отбелязва годишнината от славната априлска епопея, българи от цялата страна ще се съберат в столицата на четвъртия революционен окръг, за да  отдадат почит пред подвига на Априлци.  Тържествата ще започнат в 10.30 часа с литийно шествие, което ще пренесе Светините на Април 1876-та, от историческия музей до площад „20-ти април“. Там ще бъде извършен ритуалът по издигането на националния флаг. В  историческия храм „Свето Въведение Богородично“ ще бъде от отслужен молебен за  благоденствие Веднага след това, в 11.30 минути ще започне военно-историческия спектакъл възстановка „Мъжество и саможертва“. Кулминацията на тържествата е тържественият митинг-заря в 20.30 мин. Официалното слово ще произнесе председателят на НС Цвета Караянчева. В Клисура честванията продължават с възстановка на моменти от Априлсокто въстание. Снощи на площада в подбалканския град се състоя тържествен митинг-заря, на който присъства президентът Румен Радев. Почетена беше паметта на загиналите при погрома на въстанието над 400 клисурци. Днес Радев ще наблюдава възстановката, в която ще участват близо 200 души - самодейци, сред които и десетки от националното дружество \"Традиция\" от цялата страна. В Копривщица тържествата започнаха още вчера, но ще продължат и днес", "date": "2019.05.01", "title": "България отдава днес почит на героите от Април 1876-та."}
