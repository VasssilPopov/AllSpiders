{"url": "https://www.faktor.bg/bg/articles/novini/svyat/rekordni-goreshtini-v-evropa", "text": "Гореща вълна, температурни рекорди и нетрадиционни начини в търсене на прохлада - такава е обстановката в големи части от Централна и Западна Европа. Причина за летните неволи на европейците е горещ африкански фронт, който заради липсата на вятър се задържа задълго на територията на Стария континент. Само до преди седмица в Португалия се оплакваха от поройни дъждове. Сега - на ход е 45 градусовата жега. В страната e обявен червен код за опасно горещо време, което може да се задържи поне до началото на другата седмица.  В съседна Испания термометрите отчитат минимални 30 градуса и достигат до 44. Жители на Мадрид разчитат на климатици, сянка и разхладителни напитки, други избират да прекарат горещите дни далеч от бетонния град.  В Швейцария преживяват едно от най-горещите лета в историята си. Нивото на реките и езерата достигна критичен минимум, на места е въведен режим на водата, а фонтаните на обществените места са спрени. Остава повишена опасността от пожари; в почти всички кантони е забранена употребата на фойерверки днес, въпреки, че е национален празник. Унгарските власти подсигуряват вода и климатизирани помещения за всички, които няма къде да намерят спасение от жегите. Мерки за предпазване на най-застрашените групи хора - особено възрастните и децата, въведоха и във Франция.  Рекордните горещини в Германия ощетяват земеделието, но не спират планираното полагане на пътна настилка", "date": "2018.08.01", "title": "Рекордни горещини в Европа"}
{"url": "https://www.faktor.bg/bg/articles/novini/balgariya/cheshkiyat-premier-kategorichen-balgariya-rumaniya-i-harvatiya-tryabva-da-badat-vklyucheni-v-shengen", "text": "Проблемите на Европа с миграцията ще са главен повод за безпокойство на гласоподавателите на изборите за Европейски парламент през май догодина. Това заявява в интервю за Ройтерс чешкият премиер Андрей Бабиш, предаде БТА. В него той подчерта още, че проблемите в Шенгенската зона се нуждаят много по-спешно от решаване, отколкото трудностите в еврозоната и че България, Румъния и Хърватия трябва да бъдат включени в Шенген. \"Всеки говори за еврозоната, което е наистина смешно. Трябва да говорим за Шенген\", каза Бабиш. Според него е странно, че толкова много хора искат да обсъждат реформите в еврозоната, вместо да се занимаят с проблемите в Шенгенската зона, която обхваща по-голяма част от ЕС. Премиерът на Чехия, който е привърженик на принципа на свободно движение, но настоява за \"силна граница\" около Европа, твърди, че е нужно разширяване на Шенгенското пространство, като в него бъдат включени България, Румъния и Хърватия. Андрей Бабиш е начело на една от най-евроскептичните държави в съюза, която не възнамерява да се присъедини към еврозоната, бореща се все още с последиците от дълговата криза отпреди десетина години, отбелязва Ройтерс. В интервюто той твърди, че идеите за задълбочаване на интеграцията в еврозоната - например да има общ бюджет - пораждат допълнително разделение в ЕС, който самият има нужда от реформи и който трябва да се подготви за напускането на Великобритания. Но Бабиш подчертава, че миграцията остава определяща тема за блока. \"Според мен след европейските избори ще има значителна промяна. Има едно тихо мнозинство, което ще гласува по антиимиграционен начин\", казва чешкият премиер. Страни като Испания, която стана цел за мигрантите, заслужават внимание, а в Италия и Германия вече се забелязват промени в посока против миграцията, добавя той. Като цяло, по мнението на Андрей Бабиш, ЕС се нуждае от споразумение по миграционната политика. \"Ако философията е такава, че когато идва една лодка, а после Италия моли няколко страни да вземат част от мигрантите, това не е начин за решение\", заключава министър-председателят на Чехия. Ройтерс припомня, че Чехия, както и другите страни от Вишеградската група - Полша, Словакия и Унгария - се противопоставиха категорично на предложената от Брюксел схема за разпределение на мигрантите по квоти между всички страни членки на съюза.", "date": "2018.08.01", "title": "Чешкият премиер категоричен: България, Румъния и Хърватия трябва да бъдат включени в Шенген"}
{"url": "https://www.faktor.bg/bg/articles/novini/balgariya/svlachishta-evakuirani-hora-i-zatrupani-patishta-v-yuzhna-balgariya", "text": "Тежка е ситуацията в Неделино, Девин и Чепеларе Ново бедствие в Смолянско. Чепеларе и Община Девин обявиха частично бедствено положение заради затрупани от камъни и кал пътища.  А кметове се скараха за това кой как харчи парите за справяне с кризата. Обявеното частично бедствено положение и затвореният път към село Забърдо и Чудните мостове породи скандал. Кметът на Забърдо пренебрегна забраната да не се премнава край опасното срутище и пусна движението. Това ядоса кмета на Чепеларе.  А в село Забърдо страхът у хората остава. Цяла нощ местните жители се следили нивото на реката, която подкопа два моста и отнесе няколко подпорни стени. След едното бедствие, дойде и другото - хората в Забърдо останаха без питейна вода. Отнесен е и водопроводът към селата Павелско и Малево. В Неделино пък се наложи евакуация на хора заради свлачище. Проливните дъждове причиниха щети и по инфраструктурата, а цял квартал е заплашен от земните маси. Според местните една от причините е екопътека, построена с европейски пари.", "date": "2018.08.01", "title": "Свлачища, евакуирани хора и затрупани пътища в Южна България"}
{"url": "https://www.faktor.bg/bg/articles/novini/balgariya/novi-bankovi-taksi-v-sila-ot-dnes", "text": "От днес влизат в сила промени, засягащи банковите такси. БНБ слага таван на комисионите, които се начисляват за теглене от банкомат, разкриване на сметка или плащане с дебитна карта. Решението на БНБ е съобразено с европейските изисквания, а банките трябва да съобразят таксите си със средните цени, определени от централната банка. С промените откриването на разплащателна сметка ще ни струва максимум 1,79 лв. Ако към нея има и дебитна карта, цената е с близо 50 стотинки по-малко. Средният размер на обслужването на разплащателна сметка в офис е 2, 27 лв. на месец и малко по-евтино ако към сметката има и дебитна карта. Таванът за теглене на пари в брой на каса в офис на банката до 1000 лева е 1,02 лв. За теглене от банкомат на банката е 0,20 лв., а от друг 0, 92 лв. \"Ползите за потребителя са, че запознавайки се с този среден размер на таксите всъщност това може да служи като някакъв критерии за сравнение за това неговата обслужваща банка какви такси начислява по конкретни операции. Тоест да служи като някакъв пример за сравнение\", обясни Десислава Николова, финансов анализатор. Проучвания показват, че потребителите рядко имат повече от две дебитни карти. Основно те се ползват за теглене на пари в брой. Малко над 30% от запитаните плащат стоки и услуги чрез нея. На последно място са разплащанията в интернет.  \"По-евтино е да ползвате картата за покупки, защото там няма такса. Същото е и при кредитната карта. Докато теглим суми в брой плащаме на банката комисионна\", съветват експерти. Финансистите съветват също да проверяваме колко незакрити сметки имаме. Данните показват, че приходите от такси и комисионни нарастват. В края на юни отчетеният ръст е в размер на 8%.", "date": "2018.08.01", "title": "Нови банкови такси в сила от днес"}
{"url": "https://www.faktor.bg/bg/articles/novini/svyat/ispanskoto-pravitelstvo-podnovi-razgovorite-s-kataluniya", "text": "Испанското правителство започна днес разговори с каталунското регионално сепаратистко правителство за първи път от седем години. Но позициите на двете страни си остава диаметрално противоположни въпреки този знак на разведряване, предаде Франс прес. Делегации и на двете страни се срещнаха в централата на регионалното правителство на Каталуния в Барселона. Става дума за заседание на съвместна комисия, която не беше се събирала от 2011 г. Задействането отново на тази комисия бе решено от новия испански премиер, социалиста Педро Санчес и от каталунския лидер Ким Тора на 10 юли в Мадрид. На срещата двете страни днес се очаква да обсъждат въпросите за финансирането, за инвестициите в инфраструктурата, но каталунските делегати искат преди всичко да говорят за политика. Те искат от властта да организира референдум за самоопределяне и да бъдат освободени каталунските лидери, които са в ареста в очакване да бъдат съдени за тяхната роля в опита за отделяне на Каталуния от Испания миналия октомври. Правителството на Санчес смята подобно на това на предшественика му, консерватора Мариано Рахой, че конституцията на Испания не позволява референдум за самоопределяне. Кабинетът на Санчес отказва също да се намесва в работата на съдебната система. Но Санчес се надява да постигне ново споразумение за отношенията между Барселона и Мадрид, което ще бъде подложено на референдум.", "date": "2018.08.01", "title": "Испанското правителство поднови разговорите с Каталуния"}
{"url": "https://www.faktor.bg/bg/articles/novini/svyat/v-bavariya-zarabotiha-parvite-7-tsentara-za-priem-na-bezhantsi", "text": "В южната германска провинция Бавария започнаха работа първите 7 центъра за прием на бежанци. Те ще бъдат настанявани там, докато не бъде изяснен статутът им. Изграждането на тези центрове е по настояване на баварския Християнсоциален съюз, който е традиционен партньор на управляващата партия на канцлера Ангела Меркел.  Там ще бъдат настанявани успелите да проникнат в страната бежанци през границата с Австрия.  На място ще се преценява дали бежанците да бъдат допускани в страната или веднага връщани обратно.  Баварският план предизвика силни критики от правозащитни организации.", "date": "2018.08.01", "title": "В Бавария заработиха първите 7 центъра за прием на бежанци"}
{"url": "https://www.faktor.bg/bg/articles/novini/svyat/ot-dnes-chovechestvoto-zhivee-na-ekologichen-kredit", "text": "От днес човечеството започва да живее на кредит, защото е изчерпало природните ресурси, които планетата е способна да възстанови за една година. Т.нар. ден на екологичния дълг настъпва все по-рано всяка година. Климатичните промени имат негативни последици и за икономиката. Според прогнозите на Световната банка, те може да увеличат бедността в България след 2050 година. Само преди 48 години Земята е успявала да възстанови толкова питейна вода, дървета и плодородни земи, колкото ние сме съсипвали за година. Тогава ресурсите стигали чак до 29 декември.Постепенно обаче тази дата се измествала все по-напред,и през 2018-та настъпва 5 месеца по-рано. И трябва да се прибегне до резервите на планетата. В момента, за да бъдат задоволени нуждите на човечеството, ни трябват почти две планети като Земята. Според изследването, ако всички живеем като катарците, например, водата и храната ще ни стигнат до 9 февруари. А ако следваме примера на Виетнам ще изкараме чак до 21 декември. На американците пък ще им трябват 5 планети като Земята. А ако останалите придобият навиците на българите, ресурсите ще свършат на 13 юли. Еколозите предупреждават, че всичко зависи от ежедневните ни навици. Затова от Global Footprint Network са разработили сайт с анкета, където всеки може да провери колко вреди на природата. Питат ни какво ядем, с какво пътуваме, къде живеем. Дават ни и съвети как да пазим и пестим даденото ни от природата. Така сайтът показва кога биха се изчерпали ресурсите, ако всички живееха като нас. Ако си направим труда да попълним този тест, със сигурност ще разберем с какво точно вредим и какво да променим в начина си на живот. Заслужава си.", "date": "2018.08.01", "title": "От днес човечеството живее на \"екологичен кредит\""}
{"url": "https://www.faktor.bg/bg/articles/novini/balgariya/remontirat-2-vertoleta-mi-17-i-4-vertoleta-mi-24", "text": "Министерството на отбраната ще ремонтира два вертолета Ми-17 и четири вертолета Ми-24. Това съобщиха от пресцентъра на военното ведомство. По повод публикации и запитвания от медии Министерството на отбраната прави следното уточнение: С решение на министъра на отбраната е открита процедура за възлагане на обществена поръчка с предмет „Възстановяване и осигуряване на летателната годност на вертолети Ми-17 и Ми-24“, която включва изпълнение на следните позиции: 1.    Осигуряване на летателната годност на вертолети Ми-17 - рамково споразумение; 2.    Възстановяване на летателната годност на вертолети Ми-24 - рамково споразумение. След публикуването на решението и обявлението за обществената поръчка е установено допуснато техническо несъответствие в обявлението, а именно: В раздел II „Обект на поръчката“, параграф II.2.1 „Общо количество или обем“ е записано, че ще бъдат ремонтирани 4 (четири) броя вертолети Ми-17. Коректният брой е 2 (два) броя вертолети Ми-17. Констатираното несъответствие ще бъде коригирано чрез „Решение за одобряване на обявление за изменение или допълнителна информация“ в срока, съгласно чл. 100, ал. 3 от Закона за обществените поръчки. За позиция 2 - „Възстановяване на летателната годност на вертолети Ми-24 - рамково споразумение“ представената техническа спецификация към процедурата включва възстановяване летателната годност на 6 (шест) броя вертолети Ми-24, но необходимостта на Военновъздушните сили (ВВС) към момента е за ремонт на 4 (четири) броя вертолети Ми-24 и обявената поръчка включва ремонта само на 4 (четири) броя Ми-24. За допуснатото техническо несъответствие ще бъде потърсена отговорност.", "date": "2018.08.01", "title": "Ремонтират 2 вертолета Ми-17 и 4 вертолета Ми-24"}
{"url": "https://www.faktor.bg/bg/articles/novini/svyat/tramp-prizova-glavniya-prokuror-na-sasht-da-spre-razsledvaneto-za-namesa-na-rusiya-v-amerikanskite-izbori", "text": "Американският президент Доналд Тръмп призова министъра на правосъдието и главен прокурор на САЩ Джеф Сешънс да прекрати разследването за възможно съглашателство между хора от предизборната му кампания и Русия с цел повлияване на президентските избори през 2016 г., предаде Ройтерс. След няколко съобщения в Туитър, в които подложи на атака разследването на специален прокурор Робърт Мълър, Тръмп написа: \"Това е ужасяваща ситуация и главният прокурор Джеф Сешънс трябва да спре този манипулиран лов на вещици веднага, преди да е опетнил нашата страна още повече. Боб Мълър е тотално противоречив, а неговите 17 гневни демократи, които му вършат мръсната работа, са позор за САЩ!\" От туита на Тръмп не става ясно кои са 17-те демократи, за които говори той. Президентът не представи никакви доказателства, че екипът на Мълър, който също е републиканец, избран от републиканците, показва пристрастно отношение към него, отбелязва Ройтерс. Говорителка на министерството на правосъдието заяви, че засега министерството няма да коментира публикацията в Туитър. Тази седмица започна първото дело в резултат на разследването за руска намеса в изборите. Бившият председател на кампанията на Тръмп Пол Манафорт е обвиняем по 18 точки за банкови и данъчни измами. След март 2017 г. президентът републиканец постепенно започна да отправя нападки към своя главен прокурор за това, че се е дистанцирал от разследването за намеса на Русия в изборите. Сешънс се мотивира с ролята си на високопоставен съветник на предизборната кампания на Тръмп и назначи заместник главния прокурор Род Розенстайн да ръководи разследването. Розенстайн от своя страна назначи Мълър. През последните месеци човекът, който ръководи започналата вече кампания за преизбиране на Тръмп, Брад Парскейл, призоваваше президента да освободи от длъжност Сешънс и да сложи край на разследването на Мълър. Москва отрича да се е месила в предизборната кампания през 2016 г., а Тръмп - да е имало каквото и да било сътрудничество от страна на неговата кампания.", "date": "2018.08.01", "title": "Тръмп призова главния прокурор на САЩ да спре разследването за намеса на Русия в американските избори"}
{"url": "https://www.faktor.bg/bg/articles/novini/balgariya/partiite-na-kapon-sofiyanski-i-bivsh-lider-na-sds-sofiya-se-obediniha-v-dvizhenie-vazhod", "text": "Поредната формация с амбицията да възстановява \"демократичното управление в страната\" се появи на политическия хоризонт у нас.  Валентина Василева - председател на Единна народна партия, (основана от Мария Капон) Радослав Кацаров – председател на ПП „Съюз на свободните демократи” (формацията бе основана от бившия кмет на София Стефан Софиянски) и Стефан Иванов – председател на ПП „Движение демократично действие” (и бивш лидер на СДС-София) решиха да създадат движение „Възход“, което да обедини демократични партии, организации и граждани. Целта, която си поставят, е споменатото \"възстановяване на демократичното управление в страната\", съобщиха от новото обединение. Лидерът на Демократично действие Стефан Иванов обясни:  \"Демократично мислещите българи в момента наистина не се чувстват представени и затова искаме да дадем някаква алтернатива. Това не е затворен формат, напротив, ние започваме сега тепърва разговори с други политически формирования, с неправителствени организации и с индивидуални граждани. Основният опонент е цялото статукво, което в момента е представено в парламента, то няма особено голяма разлика вътре в него.\" Сред потенциалните партньори са СДС и формациите от „Демократична България“, посочи още Стефан Иванов.  Сред другите основни цели Движение „Възход“ са \"създаде алтернатива на проваленото псевдодясно управление на страната\",  \"възстановяване на принципите на свободната и конкурентна пазарна икономика, откъсвайки я от зависимостите на олигархичната и партийна върхушка\", \" безкомпромисна борба срещу корупцията\" и да прекъсне мафиотската обвързаност между властта и бизнеса. \"Ние сме убедени, че консолидацията на демократично мислещите хора в България трябва да стане не около лидери, а около принципи\", казаха от новото движение. „Възход” ще започне разговори  с \"всички демократично мислещи хора, партии или организации, които настояват да се възстановят принципите на свободата, справедливостта и достойнството\", се казва в съобщението, изпратено до медиите.", "date": "2018.08.01", "title": "Партиите на Капон, Софиянски и бивш лидер на СДС-София се обединиха в движение \"Възход\""}
{"url": "https://www.faktor.bg/bg/articles/obshtestvo/zakon-i-red/ot-dnes-balgariya-nyama-da-dopuska-hora-sas-zabrana-za-vlizane-v-shengen", "text": "Двама граждани на трети страни не са допуснати в страната ни от 0 часа до момента. От днес в България не се допускат граждани от трети страни, които имат забрана за влизане в страните - членки от Шенген. Така страната ни вече работи ефективно по шенгенските критерии, известни като \"ШИС 2\".  Българските служби за сигурност ще могат да въвеждат в шенгенската система национална забрана и така другите страни-членки ще трябва да ги изпълняват и да не допускат на своя територия хора,имащи забрана да влизат у нас. Още в първите минути след полунощ на влизане от Македония у нас е спрян гражданин с наложена забрана за влизане в Германия, но като страна от шенгенското пространство. До вчера обаче, такива хора са влизали без проблем в страната и в момента се намират на наша територия. Те ще бъдат извеждани постепенно. Мярката е явна и полицейските служители са длъжни да уведомят хората, за които е установена забрана. Изключения могат да се допуснат само за тези, които имат статут за пребиваване. Тогава ще се прави съвместна проверка и преценка заедно с държавата наложила забрана за влизане. Всички държави-членки на Шенген вече ще трябва да изпълняват и забраните за влизане в Блгария.", "date": "2018.08.01", "title": "От днес България няма да допуска хора със забрана за влизане в Шенген"}
{"url": "https://www.faktor.bg/bg/articles/bedstvenoto-polozhenie-v-chepelare-prodalzhava", "text": "Свлачища и затворени пътища след пороите на няколко места в страната. Обявеното вчера бедствено положение в Чепеларе също остава. Огромно скално свлачище затвори пътя за село Забърдо и Чудните мостове. Преляла река разруши главния път Кричим – Девин. Придошлите води заляха и разрушиха частично и пътя 3 км преди с. Михалково. Пътят за с. Осиково ще се ремонтира с дни. Усложнена е обстановката и в Тетевенско след като свлачища затвориха няколко пътища. В района още се борят с щетите с продължаващите поройни дъждове. В с. Градежница, където водата излезе от каналите, тежка техника разчиства и подкопава отводнителните канали.", "date": "2018.08.01", "title": "Бедственото положение в Чепеларе продължава"}
{"url": "https://www.faktor.bg/bg/articles/d-r-nikolay-mihaylov-korneliya-ninova-ne-mozhe-da-dostigne-nesravnimata-harizma-na-borisov-za-prostonarodnost", "text": "Виждам несъответствие между патоса на БСП, който ни казва: готови сме за власт, а вие трябва да евакуирате пространството на властта. Този патос е леко преувеличен. Има несъответствие между него и реалните възможности на тази партия. Този патос е основан на опозиционната инерция на БСП, която се застоя в опозиция, има дълги вътрешни проблеми за разрешаване. Това коментира в ефира на бТВ д-р Николай Михайлов, който е психиатър, политик и социален коментатор. Корнелия Нинова е амбициозен и способен политик, в опозиционната си роля тя е последователна. Работи опозиционно достатъчно добре. Но едно е да се сърдиш на управляващите в парламента, друго е да поемеш тази власт, която и без друго традиционно трудно се управлява от БСП. Това ще бъде много трудно, ако се случи на тази партия, каза още гостът в студиото.  На въпрос отива ли й тази роля на народен човек, д-р Михайлов анализира: \"Старае се да бъде модерна, да покрие всички йерархични пластове на българската социалност. Да бъде лидер \"прост с простите\" и елитарен, на нивото например на Билдербергския клуб*.\" Остава ли да отговори на профила на Бойко Борисов, който също се опитва да бъде близо до народа? Бойко Борисов няма конкуренция в това отношение. На него не му се налага да се преправя, за да пътува по калните пътища пеша и да разговаря с този или онзи. \"Не мисля, че Бойко Борисов има сравнима харизма на тази простонародност.\"  В кондиция ли е правителството му? Сама по себе си тази конструкция ГЕРБ с Патриотите има политическа сила. Проблематиката предполага такъв тип решение, което могат да възложат върху себе си. Става дума за мигрантите, Истанбулската конвенция и други. Но вътре в лагера на Патриотите има известно нестабилно поведение, свързано да кажем така - с полическа неопитност. При г-н Валери Симеонов има една лека неуравновесеност на сцената.  Д-р Михайлов коментира и Истанбулската конвенция. \"Този документ е ляволиберален. Но не става ясно според него какво е жена, какъв е женският образ. Конвенцията предполага джендър превъзпитание. Тя е потребна, за да попадне в сферата на образованието.Понятието джендър плаши с основание.\" Той смята, че конвенцията е била потребна, за да попадне в сферата на образованието с цел трансформация на женския образ. Конвенцията защитава правото на всяко същество да избере пола си, смята д-р Михайлов. Според него, нахално и дръзко би било да се оспорва решение на КС.", "date": "2018.08.01", "title": "Д-р Николай Михайлов: Корнелия Нинова не може да достигне несравнимата харизма на Борисов за простонародност"}
{"url": "https://www.faktor.bg/bg/articles/tasko-bil-obiknoven-chovek-koyto-mozhe-da-se-sblaska-s-kradetsa-v-koridora", "text": "Какво ще стане, ако някой от нас се сблъска с крадеца в коридора? Това е заплаха за обикновения човек. Това не е начин на живот, настоя пред Bulgaria ON AIR депутатът от \"БСП за България\" Таско Ерменков, след като в началото на юли домът му бе обран за втори път. При цялото ни съчувствие за случилото се, което наистина е неприемливо, трудно ни е да се съгласим, че необикновеният депутат и  сърцат защитник на атомната енергетика Ерменков е обикновен човек. Изглежда така мислят и апашите.   В писмо до медиите народният представител разкри подробности за обира. Той отбелязва, че заедно със семейството си не се чувства в безопасност дори в собствения си дом. Жилището му е било обект на кражба и през 2015 г., но престъплението остава неразкрито. Още по темата Ерменков се извини за паниката с водата в София, остава депутат Обраха дома на Таско Ерменков за втори път \"Спяхме вкъщи със съпругата ми, дъщеря ми, зет ми и едно малко куче, което доста чувствително лае при всякакъв шум на стълбищната площадка. Нито кучето залая, нито ние усетихме някой да е влизал. Сутринта дъщерята видя, че чантите ги няма в коридора\", разказа Ерменков. Депутатът от БСП предполага, че за обира е използван упойващ газ, а крадците са влезли през входната врата на апартамента, която е била заключена четирикратно.  \"Чантите са взети от коридора, от хола е взет само моят часовник. Сигурно съм един от стотиците, който е ограбен докато спи вкъщи. Хората вече до такава степен не вярват на полицията, че при грабеж не се обръщат към нея. Аз съм народен представител, но как се чувства обикновеният човек?\", каза още Ерменков в \"България сутрин\". Той призова полицията да си върши работа, а не да изнася данни, които по думите му нямат нищо общо с реалността.  \"Не е допустимо в България да се случват подобни неща. Не може българинът да живее в страх, най-вече в собствения си дом\", категоричен бе депутатът.", "date": "2018.08.01", "title": "Таско бил обикновен човек, който може да се сблъска с крадеца в коридора"}
{"url": "https://www.faktor.bg/bg/articles/avtomobil-gori-na-330-iya-km-na-avtomagistrala-trakiya", "text": "Автомобил гори на 330-ия км на автомагистрала \"Тракия\" в посока София, сигнализира TrafficNews.bg, позовавайки се на свидетел Пушеците се издигат високо над пътя. Засега не е ясно какво точно се е случило и има ли пострадали хора. На 10 км от горящия автомобил, но в посока Бургас пък, има обърнат камион, предаде очевидец. Движението е затруднено, на мястото вече има полиция", "date": "2018.08.01", "title": "Автомобил гори на 330-ия км на автомагистрала \"Тракия\""}
{"url": "https://www.faktor.bg/bg/articles/proklyatieto-na-strandzha", "text": "Странджа е необикновена земя. Ала сякаш е забравена от Бога.  За Странджа се носят всякакви легенди, а в тях често планината се свързва с някакво проклятие.  Знаете ли кое е нейното? И с какво сме го предизвикали?  С безразличието си към този благословен край.  Видях в Звездец как се рушат блоковете на военните от прочутите „черни полкове“ и това е най-малкото.  Разказваха ни местните хора, че за този край никоя власт никога не се е грижела, защото е граничен район, през вековете често е сменял господарите си - ту при този, ту при онзи, та не било добре да вкарваш пари в него. И днес те се чувстват така, изоставени на произвола.    а над него  сияе  най- вълшебната, най великолепна дъга, която съм виждал някога. Краищата й опират вата носа на един прекрасен, вече разведрен, по синеморски син залив, а дъгата трепти като пеперуда във въздуха. Имаш усещането, че ще звънне като арфа и ще запее песен.  До самия плаж започва буйна зелена гора, има и една широка поляна, на която нощем излизат диви прасета, лисици и всякакви животинки. Тук морето и Странджа планина се сякаш се целуват. Всичко наоколо е като излязло от приказка    От вълшебните приказки на българите и другите народи, бродили из „вълшебната планина“ през хилядолетията.… Само дето местните  власти се канят да променят градосустройствения план на  Синеморец и да вдигнат там хотел, както и на гробищата,  ала това е друга история, за която ще говорим друг път.   На почивка съм тук, но не висим само на плажа, а доста обикаляме. Всеки ден научавам нови неща за Странджа от домакина ни … Разказва ни за ветровете и бурите тук , за гъбите, билките, паламуда, заргана, за всичко, което храни местните хора, за тайните на гората и морето. За самите хора. осеяна с древни светилища на Богинята-майка, тракийски храмове на слънцето, с мраморни плочи от прорицалищата на Дионисий, с какво ли не.   Толкова неща  научавам и от хората, с които се заговарям,  макар, че съм бил в тези краища много пъти. Вчера една възрастна жена от архитектурната перла  с. Бръшлян, съхранило автентичните странджански къщи, ни  разказа как по турско потерята заловила тежко ранени двамата войводи Пано Ангелов и Никола Равашола, подготвили Илинденско-Преображенското въстание в този край. Не ги доубили, а ги закарали с волска кола до селото, където някакъв чуждестранен  журналист-арменец поискал да ги снима. Вързали ги на каруцата, за да са изправени на снимката. После умрели и двамата.  Тази страшна фотография на повече от 100 години виси в стаичката в къщата й, където някога един поп организирал първото килийно училище, а сега тя е наредила като музей.   Разказа ни подробности за Освобождението, което тук е настъпило през 1913 г. , дошло с Балканската война, както знаем, за годините след него. За тях научих , апропо, нещо поразително.   През 20-те години на миналия век огромно количество  дъбов дървен материал  е бил спазарен и продаден в чужбина още на зелено, докато дърветата си растат по местата, толкова много, че от гората на планината и помен да не остане. В последния момент Турция направила дъмпинг и дала по-изгодна оферта за дърветата от своята страна на Странджа, после ги изсекла, разбира се. Там още е обезлесено.   Българската гора била спасена по чудо….временно.   Днешните ни хищници няма да допуснат да им измъкнат парата под носа, както са направили някогашните.   Един млад учен ни разведе из древното светилище на Мишкова нива, разказа ни много и за планината. Не знаех, че тя е най-големият дъбов масив в Европа и осигурява огромната част от кислорода, който дишат жителите на Стария континент. Това не пречи и днес планината да е подложена на варварска сеч. И то в защитени територии.   и манипулиране на дървесината - товарене на ръка!!!“, както казва един лесовъд. Сами унищожаваме белия дроб на Европа, как да не ни застигне проклятието на Странджа.     От същия човек научих, че от другата й страна планината , която сега е в Турция, някога във Византия,  се е намирала прочутата Магнаурска школа, в която бъдещият цар Симеон  изучил елинските науки и е лелеял мечти за бъдещето на България, много преди да стане Велики.     пострадали от  африканската чума        Една страховита болест,  която  политици и всякакви останали лумпени, жадни за власт и мимолетна слава, се опитаха да яхнат. По-точно да яхнат мъката на хората заради загубената стока, да ги доведат до ексцесии, ако може,за да захапят кокала. Мислех, че по темата всичко е казано, но прочетох един поразителен пост от бившата народна представителка Антония Първанова. Нямам идея каква доза истина има в него, това трябва да кажат компетентните органи. Ето го, без редакторска намеса:.  „ Досега не коментирах козята сага, но вече има шанс да се видят разумни мнения. Миналата година, доста пъти, пътувах до община Царево. Направи ми впечатление, а и на хората, с които пътувах, че доста животни в стадата по полето изглеждат болнави - куцат, влачат се. Забелязахме и тежко увредените им копита. Местните хора си знаеха и не реагираха много загрижено. След като проверихме, се оказа \"чума по двукопитните преживни животни\". Попитахме БАБХ. Бяха информирани за чумата в Странджа - \"от години я имало, поради лоши хигиенни условия и неспазване на карантинни мерки. Но ..... местните Андрешковци много добре знаели за проблема, криели и мамели постоянно - колели най-болните животни и продавали месото. Другите местни, също информирани, си знаели на кого са болни животните и от тях не купували. Така си я карали от край време.\" Е, обаче му дойде краят на това време.“  И виновни са не Андрешковците, а държавата, която им е позволила да бъдат такива.    Някои от нейните чиновници трябва да отидат в затвора, ако е вярно. Или Първанова да бъде убедително опровергана, ако не е вярно. Но властите непременно да вземат отношение и да кажат истината. Защото проклятието на Странджа е страшно.", "date": "2018.08.01", "title": "Проклятието на Странджа"}
{"url": "https://www.faktor.bg/bg/articles/potop-zalya-selo-drenta-v-elenskiya-balkan-nyakolko-kashti-sa-otkasnati-ot-sveta", "text": "Поройните дъждове нанесоха сериозни щети в Еленския Балкан. В понеделник през нощта коритото на река Веселина, която преминава през село Дрента, е преляло и е откъснало два дървени моста и сега няма достъп до няколко къщи. Проливните дъждове активизирали и свлачища на няколко места в селото. \"Изчистихме земната и скална маса, която беше паднала на пътното платно, освободихме платното за движение, за да може полиция, пожарна, спешна помощ да имат достъп до селото\", заяви Николай Наумов от Гражданска защита, град Елена. Хората в село Дрента още са в шок от случилото се и казват, че се притесняват, че при следващ проливен дъжд, корито на реката отново може да прелее и да нанесе още по-сериозни щети.", "date": "2018.08.01", "title": "Потоп заля село Дрента в Еленския Балкан, няколко къщи са откъснати от света"}
{"url": "https://www.faktor.bg/bg/articles/izpalniha-zhelanieto-na-bozhidar-dimitro-razprasnaha-chast-ot-praha-mu-v-sozopolskiya-zaliv", "text": "Приятели, колеги и съграждани на проф. Божидар Димитров изпълниха желанието му да разпръснат праха му във водите на Созополския залив. Дъщеря му, неговата сестра и племенникът му изсипаха урната в морето между остров \"Свети Иван\" и древния Созопол. По тези места проф. Божидар Димитров е започнал своята дейност като археолог и историк, и тук ще остане частица от него, казаха близките му. Друга част от праха му е разпръсната в Македония, а трета ще бъде поставена в гроба до майка му.", "date": "2018.08.01", "title": "Изпълниха желанието на Божидар Димитров, разпръснаха част от праха му в Созополския залив"}
{"url": "https://www.faktor.bg/bg/articles/ot-dnes-vlizat-v-sila-novite-bankovi-taksi", "text": "От 1 август влизат в сила промени в банковите такси. Българската народна банка (БНБ) слага таван на комисионите, които трезорите начисляват за теглене от банкомат, разкриване на сметка или плащане с дебитна карта. С промените трябва да се намали таксата за откриване на разплащателна сметка. Откриването ѝ ще струва максимум 1.79 лв. Досега лимитът на цената на тази услуга беше 2.16 лв. Ако към сметката има и дебитна карта, таванът на цената на таксата ще намалее от 1.92 на 1.32 лв. В същото време обаче обслужването на разплащателна сметка ще поскъпне. По-скъпо ще е тегленето на пари в брой от сметката в офиса на банката, тъй като средната такса за суми до 1000 лв. ще нарасне от 89 стотинки до 1.02 лв. От днес по-скъпо вече ще струва и тегленето на пари с дебитна карта от банкомат на друга банка. Според европейските изисквания всяка година централната банка е задължена да публикува анализ на средните цени на банковите такси. Банките трябва да съобразят своите банкови такси със средните цени, определени от централната банка.", "date": "2018.08.01", "title": "От днес влизат в сила новите банкови такси"}
{"url": "https://www.faktor.bg/bg/articles/slovakiya-v-stres-noshtnite-valtsi-na-putin-sazdadoha-baza-v-stranata", "text": "Словашкият външен министър съобщи, че е “обезпокоително“, че Нощните вълци- руска националистическа рокерска група близка до президента Путин, вече имат база в Словакия, съобщава BBC.  Базата разполага със стари военни превозни средства и се намира в Долна Крупа, село на 70 км. от столицата Братислава. Руското правителство я нарича „Европейският щаб“ на Нощните вълци. Мотоциклетистите са под американски санкции, обвинени в предоставяне на военна помощ на проруските бунтовници в Украйна.  Говорителят на словашкия външен министър Петър Суско обяви пред BBC, че действията на Нощните вълци трябва да бъдат „внимателно наблюдавани.“  „Смятаме, че влиянието на техните членове е вредно, особено при разпространяването на техните виждания, с които се стремят да пренапишат историята,“ посочва той в телефонно интервю.  Помолен да определи тези противоречиви виждания, Суско посочва твърденията им, че „Крим е, беше и ще бъде руски, че Сталин е велик герой, че НАТО е престъпна организация и т.н“  Словакия е членка и на НАТО и на Европейския съюз. Била е част от комунистическа Чехословакия, съюзник на Москва по време на Студената война. Словашката националистическа група NV Europe, водена от Йозеф Хамбалек, споделя базата с Нощните вълци.  Хамбалек е собственик на обекта, който преди това е свинеферма, съобщава словашка медия. Миналата седмица той е заплашил журналисти от радио „Свободна Европа“, които снимали извън базата. Руските рокери твърдят, че превръщат обекта в музей за Втората световна война, в памет на Съветските части използвали мотори.  В свое изказване във вторник, словашкият президент Андрей Киска нарече Нощните вълци „инструмент на режима, който се занимава с окупацията на съседна държава“- имайки предвид намесата на Русия в Украйна. Той нарече базата на рокерите „сериозен риск за сигурността“ на Словакия.  Петър Суско казва пред BBC „че те претендират, че са клуб“, а „не са правителствена организация, и затова би било трудно да се намесим чрез (руското) посолство.“  „Няма как в този случай да не проявим загриженост, когато хора с възгледи, които са в пълен контраст с външната политика на Словакия, се опитват да се организират на територията на страната“, казва той.  Техният лидер Александър Залдостанов- познат като „Сержантът“, често се показва заедно с президента Путин. Наистина, през 2011 Путин придружава Нощните вълци на мотоциклетен фестивал в Новоросийск. През 2013 Путин награждава Залдостанов с медал на честта.  Американското правителство обвини Нощните вълци в директно участие в Украинския конфликт.  Залдостанов е сред многото руски политически и военни фигури в списъка със санкции, обвинен за участие в руската анексия на Крим през 2014 г. и бунтовете на сепаратистите в Източна Украйна. Два бизнеса, свързани с рокерите, също са включени в списъка на санкциите: структури по сигурността „Wolf Holding”, за които има предположение, че са свързани с извършване на военни услуги, и мотоциклетен център, за който се твърди, че се управлява от самия Залдостанов.  Според Американското правителство Нощните вълци „са тясно свързани с руските специални служби, помагат за набирането на бойци за Донецк и Луганск и са разположени в градовете Луганск и Харков.“ Твърди се, че по време на анексията на Крим Нощните вълци „са участвали в щурмуването на газово-разпределителна станция в Стриколков и на украинския щаб на Военноморските сили в Севастопол.“  Словашката телевизия „Noviny“ съобщава, че Нощните вълци имат повече от 5000 членове и структури в няколко европейски държави, включително Сърбия, Румъния, Македония и България.  През Словакия минава пътят на мотоциклетистите, когато пътуват из Европа всяка година, за да отбележат годишнината от победата във Втората световна война.  През 2016 година Латвия изгони местния лидер на Нощните вълци, Игор Лакатош, по съображения за сигурност. А Полша забрани на рокерите да влизат в страната- нещо, което разгневи руското външно министерство.  В изявление на руски език, цитирано от Йозеф Хамбалек, водачът на Нощните вълци свързва новата си база в Словакия със съветското освобождение на страната през Втората световна война.  „В Словакия се отдава почит на героите, освободили света от фашизма, така че създаването на музейния комплекс, посветен на събитията от Втората световна война, е логично, легитимно и желателно“, пише Залдостанов.  „Либералните западни медии, притиснати от русофобията и заразени от антисъветски предразсъдъци, нападнаха този исторически музей, който се създава от старателни ентусиасти, които са яростно атакувани.“  Той прави чести пътувания до Крим, където защитава руската анексия на полуострова, чието население е предимно етнически руско.", "date": "2018.08.01", "title": "Словакия в стрес - Нощните вълци на Путин  създадоха база в страната"}
{"url": "https://www.faktor.bg/bg/articles/novini/svyat/slovashkiyat-prezident-noshtnite-valtsi-na-putin-sa-zaplaha-za-natsionalnata-ni-sigurnost", "text": "Словашкият президент Андрей Киска заяви, че руският клуб \"Нощни вълци\", който откри в страната своя европейска щаб-квартира, е заплаха за националната сигурност. \"Основателят на \"Нощните вълци\" е в санкционните списъци на ЕС и САЩ заради участието му в анексирането на Крим и няма право да влиза в която и да било страна от ЕС\", припомня словашкият държавен глава, цитиран от Aktuality.sk. По думите му, действията на \"тази банда са заплаха за сигурността на страната\". \"Създаването на така наречената европейска щаб-квартира е подигравка с официалната политика на Словакия по отношение на анексирането на Крим и руската политика\", смята Киска. \"Нощните вълци\" са инструмент на режим, който окупира територия на съседна страна\", казал още той. Европейската щаб-квартира на \"Нощните вълци\" беше открита на 23 юни в село Долна-Крупа в присъствието на представители на руското посолство в Словакия. Припомняме, че по-рано днес и", "date": "2018.08.01", "title": "Словашкият президент: \"Нощните вълци\" на Путин са заплаха за националната ни сигурност"}
{"url": "https://www.faktor.bg/bg/articles/novini/svyat/ruski-voynitsi-ohranyavat-zvezdata-na-tramp-na-aleyata-na-slavata-v-holivud", "text": "Мъже, облечени с руски военни униформи, охраняват звездата на американския президент Доналд Тръмп в Алеята на славата в Холивуд, предаде „Ивнинг стандарт“. През миналия месец звездата на Тръмп за пореден път беше разбита, а вандалският акт беше осъществен с помощта на кирка. По-късно извършителят беше задържан от силите на реда. Сега в социалните мрежи бяха разпространени снимки на двама мъже, облечени с руски военни униформи и руския флаг, които гордо пазят звездата на Тръмп да не бъде повредена отново. Забавните кадри дори влязоха в предаването на Джими Кимъл, който заяви, че „това правят другарите за своите другари“. След встъпването си в длъжност Доналд Тръмп беше обвинен за близки връзки с Кремъл – нещо, което той отрича.", "date": "2018.08.01", "title": "Руски войници охраняват звездата на Тръмп на Алеята на славата в Холивуд"}
{"url": "https://www.faktor.bg/bg/articles/novini/balgariya/desislava-ivancheva-e-prieta-v-bolnitsa-otkarana-e-tam-s-beleznitsi", "text": "Временно отстранената от длъжността кмет на кв. \"Младост” Десислава Иванчева е приета в болница. Тя беше откарана там с белезници, стана ясно от съобщение на Фейсбук профила на Иванчева. Там профила  пиарът на общината Петър Кърджилов.  Според него тя е приета за една седмица с цел да се изследва тумор на хипофизата ѝ, който има от две години, съобщи \"24 часа\". \"Силно се надяваме туморът да не се е увеличил, но е възможно, като имаме предвид болките в главата ѝ, от които отдавна се оплаква\", пише в съобщението.", "date": "2018.08.01", "title": "Десислава Иванчева е приета в болница, откарана е там с белезници"}
{"url": "https://www.faktor.bg/bg/articles/rumaniya-plashta-1-miliard-dolara-za-oshte-raketi", "text": "Румъния ще плати още 1 милиард долара за покупката на втората ракетна система \"Пейтриът\" от Съединените щати в началото на септември, съобщи министърът на отбраната Михай Фифор, цитиран от в. \"Гъндул\". Той уточни, че Румъния има необходимата сума, за да плати покупката. \"Миналата година купихме първата ракетна система \"Пейтриът\". Сега сме готови да платим втората система. Вероятно през септември, щом получим писмото за съгласие от САЩ, ще направим това плащане\", посочи министърът. Фифор заяви също, че през септември ще посети САЩ, където ще се срещне с американския си колега Джим Матис. Миналата година Букурещ съобщи, че планира да купи от Вашингтон общо седем ракетни системи \"Пейтриът\" и необходимото оборудване за тях на обща стойност около 4,62 милиарда долара.", "date": "2018.08.01", "title": "Румъния плаща 1 милиард долара за още ракети \"Пейтриът\""}
{"url": "https://www.faktor.bg/bg/articles/novini/svyat/ubitite-zhurnalisti-v-tsar-razsledvali-ruski-naemnitsi", "text": "Тримата руски журналисти, убити в Централноафриканската република, са работили по разследване за руски наемници, обяви опозиционерът Михаил Ходорковски, цитиран от \"Асошиейтед прес\". Телата на журналистите ще бъдат докарани в Русия в близките дни, заяви говорителката на руското външно министерство Мария Захарова, цитирана от ТАСС. Според местни и руски служители репортерите са убити при засада тази седмица край град Сибю в ЦАР. Живеещият в изгнание руски магнат Ходорковски заяви във Фейсбук, че журналистите са сътрудничели по негов разследващ проект за публикация, озаглавена \"Руски наемници\". Те са проучвали частна фирма за сигурност, действаща в ЦАР и свързана с бизнесмен, близък до руския президент Владимир Путин. Създадената от Ходорковски организация посочи във Фейсбук, че тримата мъже са излетели на 27 юли за ЦАР, \"за да заснемат кадри от дейностите на частната военна компания \"Вагнер\" в африканската страна. Компанията е основана от бившия офицер от руското военно разузнаване Дмитрий Уткин и от юни 2014 година участва в боевете в Източна Украйна на страната на проруските сепаратисти, според информации в медии и на украинските служби. \"Вагнер\" действа и в Сирия, паралелно с руската армия, която се намеси през септември 2015 година в подкрепа на режима на Башар Асад. Официално такава компания не съществува, тъй като частните военни компании са забранени в Русия. Въпреки това негласно се знае за дейността на наемниците на сирийска земя. Страната е в гражданска война от 2011 година насам.", "date": "2018.08.01", "title": "Ходорковски: Убитите журналисти в ЦАР разследвали руски наемници"}
{"url": "https://www.faktor.bg/bg/articles/novini/balgariya/tsvetan-tsvetanov-provede-rabotna-sreshta-s-poslanika-na-kitay-v-balgariya-n-pr-dzhan-haydzhou", "text": "Председателят на ПГ на ГЕРБ и зам.-председател на партията Цветан Цветанов проведе работна среща с посланика на Китай в България Н.Пр. Джан Хайджоу. Двамата обсъдиха посещението на китайския премиер Ли Къцян в България по повод срещата на върха във формат \"16+1\", която се проведе в София през юли, като бе изразено общо мнение, че тази първа визита на китайски премиер в България след 18 години е сигнал за високата оценка за Българското председателство на Съвета на ЕС. „Вече се работи по реализирането на договореното по време на срещите на двамата премиери“, обясни посланикът на Китай в България. Очаква се и стартирането на Глобален център за партньорство на държавите от Централна и Източна Европа и Китай, който ще бъде базиран в България. Центърът ще предостави възможност да се обединят експертните усилия в различните секторни политики на представители на изпълнителната, законодателната и местната власт, академичните среди, неправителствени организации и мозъчни тръстове. „Това ще позволи да се генерират практични идеи за сътрудничество от взаимен интерес в съгласие с принципите на партньорството между ЕС и Китай“, заяви Цветанов. По време на работната среща бе потвърден интересът на Китай за проекти в сферата на инфраструктурата, селското стопанство, туризма, енергетиката и транспорта. Цветан Цветанов и Н.Пр. Джан Хайджоу се обединиха около мнението, че добрите двустранни отношения между Китай и България ще продължат да се развиват в този контекст.", "date": "2018.08.01", "title": "Цветан Цветанов проведе работна среща с посланика на Китай в България Н.Пр. Джан Хайджоу"}
{"url": "https://www.faktor.bg/bg/articles/novini/balgariya/vigenin-karakachanov-da-si-napravi-test-za-narkotitsi-v-nezavisima-laboratoriya-a-ne-v-podchinenata-mu-voenna-bolnitsa", "text": "Перманентните скандали в коалиция „Обединени патриоти“ предизвикаха иронични коменатари на депутата от БСП Кристиян Вигенин. Вчера военният министър Красимир Каракачанов обяви, че ще съди лидера на партия „Воля“ Веселин Марешки за клеветата, че е наркоман. За целта той си е направил тест за наркотици във Военна болница. Решението обаче вече предизвика недоумение, защото ВМА е подчинена на самия министър, и съответно не е ясно може ли да е обективна. Според депутата от БСП Кристиян Вигенин, министърът трябвало да си направи изследвания в независима лаборатория: \"Военният министър се изследвал за наркотици във Военномедицинска академия - конфликт на интереси има тук, добре е още една независима лаборатория да се произнесе. ;) И за да приключат всякакви съмнения за причините за конфликти, редно е БАБХ да вземе и от тримата баш-патриоти проби за бяс, пък докато излязат резултатите, да ги постави под карантина.\", написа Вигенин. Отново вчера, вицепремиерът и съпредседател на „Обединени патриоти“ Валери Симеонов обяви, че ако ВАС окончателно забрани строителството на втори лифт на Банско, ще се хвърли „от бургаския мост“ с ресла са врата. По този повод Вигенин написа във „Фейсбук“: \"Мисля, мисля, сън не ме хваща от вчера. Да спасим Валери! Дайте му да строи и оградата срещу диви прасета и няма да скочи от моста! Пък аз имам много идеи как да бъде силно оскъпена, а процентите да се разпределят равномерно, вълчата урина е само едно добро начало. Може например да се поръчат фигури на вълци, през километър, но не каквито и да е, а пикаещи - няма начин Еврокомисията да не одобри проект, щото вече имаме пикаещи момченце и момиченце в Брюксел. Хем култура, хем ВиК - щото за да са наистина пикаещи, трябва да се прокара водопровод. После, за тройно подсигуряване, е добре да се инсталира техника - високоговорители, които да пускат вълчи вой на всеки 15 минути, ама в обществената поръчка да се отбележи да са много мощни, два пъти по-скъпи и да се загатне първата буква на фирмата-производител. Както се досещате, ще им трябва ток - да се прокара и съответно захранване, доста километри са, все нещо и тук ще падне. За по-екологично е добре да се наредят слънчеви панели и тук-там по някой ветрогенератор, може на Гинка да се възложи, за компенсация. И за да няма обидени - и път трябва да се прокара покрай оградата, това по начало е най-добре отработено, айде асфалта догодина, сега нека да си е черен, но с две платна и няколко детелини, за щастие и късмет. Ето така и вълкът сит. Агнето ли? Е, няма, дотук е поговорката вече, евтаназията мина.\"", "date": "2018.08.01", "title": "Вигенин:  Каракачанов да си направи тест за наркотици в независима лаборатория, а не в подчинената му Военна болница"}
{"url": "https://www.faktor.bg/bg/articles/novini/balgariya/komardzhiya-izmami-sluzhitelka-na-mobilen-operator-s-10-000-leva", "text": "Служителка в офис на мобилен оператор, намиращ се в хипермаркет в Монтана, е била измамена с 10 000 лева от клиент, съобщиха от Областната дирекция на МВР в Монтана. Същият неведнъж преди правел залози на големи суми пари за спортни събития при същата 26-годишна служителка като винаги носел сумата в себе си. При последното залагане той обявил, че залага 10 000 лева на определено спортно събитие, но не носи парите и ще ги донесе по-късно. Служителката му повярвала и привела 10 000 лева служебни пари, но клиентът не донесъл сумата. По случая е образувано досъдебно производство по член 209 от НК за измама.", "date": "2018.08.01", "title": "Комарджия измами служителка на мобилен оператор с 10 000 лева"}
{"url": "https://www.faktor.bg/bg/articles/novini/svyat/hashim-tachi-kosovo-nyama-da-prieme-podyalba", "text": "Президентът на Косово Хашим Тачи заяви, че няма да приеме сръбската идея за етническо разделение на страната, съобщи B92. Белград предложи идеята с цел разрешаване на спора за признаването на статута на страната. Той е ключов за бъдещето и на двете държави в ЕС. Тачи се срещна със сръбският президент Александър Вучич в Брюксел в опит да намерят решение. Сърбия вече предложи разделение между етническото албанско мнозинство и сръбското малцинство. Така страната ще може да запази контрол над северните части на косовската държава. „Искам да уверя всички граждани, че няма сила, която да накара Косово да обсъжда разделение на страната. Трябва да постигнем споразумение със Сърбия възможно най-скоро, за да имаме взаимно съгласие“, заяви Тачи. Белград вече заяви, че е трудно да се намери решение на ситуацията. Вече имаше слухове за планове за подялба. Сърбия иска гарантирани права за своите граждани в страната. Очакват се още преговори.", "date": "2018.08.01", "title": "Хашим Тачи: Косово няма да приеме подялба"}
{"url": "https://www.faktor.bg/bg/articles/novini/svyat/ruski-naemnitsi-sa-zastrelyali-mesten-zhitel-v-tsentralnoafrikanskata-republika-zapochnali-sa-razmiritsi", "text": "Руските наемници от ЧВК \"Вагнер\" са убили местен жител в Централноафриканската република, след което там са започнали масови безрезици, съобщава CNC. Изданието пише, че руските наемници, които са пристигнали в страната, за да обучават армията на ЦАР, са убили местния жител \"заради невнимателно боравене с оръжие\". След убийството в Дамара започнали масови протести на местните жители срещу руските наемници. Припомняме, че в същия ден, на 31 юли в ЦАР бяха убити трима руски журналисти, разследващи дейността на ЧВК \"Вагнер\"  По информация на френския Le Monde, военен контингент от Русия е пристигнал в Центарлоафриканската република за защита на президента Фостен-Арканжа Туадеры. От администрацията на президента са потвърдили, че в страната е пристигнал \"отряд руски военни специалисти за усилване на сигурността на президента\". Le Monde отбелязва, че петима руснаци са кадрови военни разузнавачи, останалите са служители на частните военни компании Sewa Security Services и Lobaye Ltd. \"Новая газета\" смята, че това са наемници от руската частна военна компания \"Вагнер\". Руското министерство на отбраната на Русия признава, че в ЦАР са изпратени 170 \"граждански инструктури\". ЧВК  \"Вагнер\" участваше във военните действия в Донбас на страната на сепаратистите, а по-късно бяха изпратени в Сирия, където през февруари тази година близо 300 от тях загинаха при въздушна атака на САЩ. Руските медии твърдят, че ЧВК \"Вагнер\" е свързана с близкия до Путин бизнесмен Евгений Пригожин и изпълнява задачи на Кремъл.", "date": "2018.08.01", "title": "Руски наемници са застреляли местен жител в ЦАР, започнали са размирици"}
{"url": "https://www.faktor.bg/bg/articles/novini/balgariya/eksperti-tezhkite-klimatichni-usloviya-shte-vdignat-tsenata-na-pshenitsata-do-350-leva-za-ton", "text": "Експерти очакват тежките климатични условия тази година да вдигнат цената на пшеницата до 350 лева за тон. Това е равносметката в края на жътвената кампания. Според прогнозите ще бъдат прибрани около 5,5 млн. тона зърно.  Климатичните условия тази година опровергаха очакванията за високи добиви и за качествена пшеница, коментира Антонина Белопитова от Софийската стокова борса.  \"Най-вече от източната част на България не са доволни от качеството, от влагата. Продават я като фуражна, което е за тях един вид загуба, тъй като от хлебната пшеница е на по-висока цена с около 10-15 процента. Цената се движи около 300 - 320 лева за тон - цена предлага без ДДС. Търсенето - от 260-270, когато стартира тази кампания, вече е 290 до 300 лева. В сравнение с миналата година, увеличението на цената е с 10% и ще продължи да расте през следващите месеци. Очаквам повишение, но не в рамките, които наблюдавахме през 2007-2008 година, когато цената на пшеницата стигна до 400 лева на тон. Когато се движи около 300-320 до 350, не смятам, че е някакъв феномен и някаква аномалия\", каза тя.", "date": "2018.08.01", "title": "Тежките климатични условия вдигат цената на пшеницата до 350 лв за тон"}
{"url": "https://www.faktor.bg/bg/articles/borisov-i-zaev-shte-otbelezhat-zaedno-115-godishninata-ot-ilindensko-preobrazhenskoto-vastanie", "text": "Министър-председателят Бойко Борисов и премиерът на Република Македония Зоран Заев ще отбележат заедно  115-годишнината от Илинденско-Преображенското въстание, потвърдиха от  правителствената пресслужба. На 2 август в Благоевград двамата премиери ще участват в церемонията по полагане на венци и цветя на паметника на Гоце Делчев на площад \"Македония\" .  Това ще бъде второто съвместно отбелязване на годишнината, след подписването на Договора за приятелство, сътрудничество и добросъседство между България и Република Македония преди година.  В церемонията ще участват и вицепремиерът и министър на отбраната Красимир Каракачанов, както и вицепремиерът и министър на вътрешните работи на Република Македония Оливер Спасовски.", "date": "2018.08.01", "title": "Борисов и Заев ще отбележат заедно  115-годишнината от Илинденско-Преображенското въстание"}
{"url": "https://www.faktor.bg/bg/articles/borisov-razporedi-inspektsiya-na-dnevnite-tsentrove-za-hora-s-uvrezhdaniya", "text": "Да бъде направена инспекция на дневните центрове за хора с увреждания, разпореди министър-председателят Бойко Борисов по време на днешното правителствено заседание. Това съобщиха от правителствената информационна служба. Според премиера това е необходимо, след като на вчерашната му среща в Министерския съвет представителите на хората с увреждания са поставили въпроса за качеството на тази услуга.  \"Между другото, вчера след срещата с различните неправителствени организации, с министрите и с вицепремиера Дончев, от това, което сега като план сме направили, ще ми се социалният министър, вицепремиерът, здравният министър, те самите или оторизирани от тях хора, бързо да направим инспекция и да проверим тези дневни центрове, нивото, качеството на работа, качеството на услугата, защото се оказва, че и сега се дават много пари, но претенциите са, че самата услуга не е на необходимото ниво. Така че като свърши Министерският съвет, министрите да седнат, да направят с Томислав Дончев бърз план и да действате. Не трябва сега да го оставяме това с вакуум\", заявява премиерът по време на правителственото заседание.", "date": "2018.08.01", "title": "Борисов разпореди инспекция на дневните центрове за хора с увреждания"}
{"url": "https://www.faktor.bg/bg/articles/faz-vseki-chetvarti-v-germaniya-e-s-chuzhdestranni-koreni", "text": "Почти всеки четвърти в Германия (23,6%) е с чуждестранни корени, съобщава националният ежедневник Die Frankfurter Allgemeine Zeitung, като се позовава на данни от Федералната статистическа служба във Висбаден. Делът на хората с миграционен произход е достигнал нов рекорд през миналата година – 19,3 млн. души, или с 4,4% повече, в сравнение с 2016 г. От редакцията поясняват, че данните включват лица с поне един родител без германско гражданство, пише \"Фокус\".  Регистрираният рекорд се дължи главно на нарастващия брой чужденци в страната. Около 51% от населението с миграционен произход са германци, а около 49% имат чужд паспорт. През 2011 г. техният дял е бил 42%. От 19,3 млн. души с мигрантски произход около 2,8 млн. (14%) имат турски корени, 11 % са с полски произход, седем – с руски, шест – казахски, четири – румънски.  За първи път в проучването е включен въпрос за езика, говорен в домакинствата. Резултатите показват, че 2,5 млн. от 24-те милиона домакинства в Германия говорят на най-малко един чужд език, най-често турски (17%).", "date": "2018.08.01", "title": "FAZ: Всеки четвърти в Германия е с чуждестранни корени"}
{"url": "https://www.faktor.bg/bg/articles/rumen-radev-advokatstva-na-rusiya-pred-srabsko-spisanie", "text": "С интервю с българския президент Румен Радев на корицата си излезе августовският брой на сръбското списание CorD. Пространният разговор е озаглавен \"Прагматичен диалог вместо агресивен тон\" и включва обсъждане на цялата палитра от балкански и европейски теми. В него Румен Радев призовава избягването на острото противопоставяне на фона на очакванията си за предстоящи трудни години за ЕС и обръща внимание за \"нуждата от радикална промяна\", която да гарантира запазване \"движението на Европа на една скорост\". Президентът защитава и вече изразените си позиции по геополитическите въпроси. Той нарича Русия \"традиционен партньор на Европа\" и настоява, че България трябва да защитава интересите си там по начина, по който го правят другите държави от ЕС. В този ред на мисли той изтъква, че \"Осигуряването на преноса на газовите доставки по т. нар. \"Южен поток\" по никакъв начин не се различава от плановете на Германия да реализира газопровода \"Северен поток\" 2.\" \"Въпреки продължаващото напрежение в отношенията между Русия и ЕС и взаимно наложените санкции, Русия се утвърди като традиционен партньор на Европа в секторите на енергетиката, икономиката, туризма и борбата срещу тероризма. Водещите държави членки на ЕС защитават своите икономически интереси в Русия и не виждам защо това да не бъде валидно и за България\", коментира Радев. \"Обявеният хоризонт 2025 г. за присъединяване на държавите от Западните Балкани към ЕС е възможност и стимул за Сърбия и другите кандидат-членки да извършат необходимите реформи. Това е дълъг път, който изисква всички заинтересовани страни да обединят усилия за постигане на това, което беше обявено от всички сръбски политици за стратегическа цел на Сърбия - членство в Европейския съюз\", продължава президентът. Той откроява утвърждаването на върховенството на закона, защитата на правата на малцинствата, свободата на медиите, ускоряването на процесите в обществения сектор и икономическите реформи, като ключови фактори за осъществяването на напредък в процеса на европейска интеграция. \"Приобщаването на Западните Балкани към Обединена Европа е цел на България още от присъединяването на страната ни към Европейския съюз през 2007 г. Нещо повече, това беше и една от целите на политиката на разширяване на самия ЕС, фиксирана с решенията от т. нар. Солунски дневен ред от 2003 г. \"Замразяването\" на тази тема в дневния ред на ЕС за изминалото десетилетие не е в интерес нито на България, нито на държавите от региона, нито дори на ЕС\", посочва Румен Радев. Президентът подчертава, че сигурността, стабилността и икономическото развитие на Балканите са свързани с реализирането на европейската перспектива за целия регион. \"Като страна членка на ЕС и като балканска държава България остава ангажирана с европейската перспектива на региона и е доказала готовността си да подкрепи своите съседи от Западните Балкани по техния път към ЕС. След края на българското председателството страната ни остава активна в тройката на Председателството на Съвета на ЕС и продължава да работи за това фокусът да остане върху региона на Западните Балкани\", посочва още държавният глава. В отговор на въпрос за резултатите от посещението му в Сърбия през юни т.г., Румен Радев отбелязва положителната тенденция в развитието на политическия диалог, ръста в двустранния стокообмен, който надхвърля 1 млрд. евро, както и увеличението на броя на туристите. \"Двете страни имат добро сътрудничество в сферите на отбраната, вътрешните работи и миграцията. Заедно работим успешно по много големи проекти в областите на свързаността, което мисля, че е особено важно за бъдещето и сигурността на двете страни\", добавя Румен Радев. Президентът изразява очакването си българо-сръбският газов интерконектор да бъде завършен през 2022 г., а страната ни да ускори работата по изграждането на магистралата, която ще свързва България и Сърбия, като част от Трансевропейската транспортна мрежа, която представлява най-краткият маршрут между Западна Европа и Близкия изток.", "date": "2018.08.01", "title": "Румен Радев адвокатства на Русия пред сръбско списание"}
{"url": "https://www.faktor.bg/bg/articles/feysbuk-otkri-profili-za-namesa-v-izborite-v-sasht-tazi-esen", "text": "\"Фейсбук\" идентифицира нови опити за политическа манипулация посредством нейната платформа с приближаването на изборите за конгреса в САЩ, предадоха световните агенции. Компания е закрила 32 профила и страници във \"Фейсбук\" и в \"Инстаграм\", свързани с тези опити и които, както изглежда, са били фалшиви. Най-популярните сред тях са били с имена Aztlan Warriors, Black Elevation, Mindful Being и Resisters. Част от профилите са съдържали публикации, насочени срещу американския президент Доналд Тръмп. \"Фейсбук\" не посочва кои са авторите на опитите и добавя, че разследването й все още е на \"ранен етап\", а и създателите са положили по-големи усилия да скрият самоличността си от тези, действащи срещу вота от 2016 г., пише Би Би Си. Предполага се, че за целта са използвани т.нар. \"виртуални частни мрежи\" (VPN), използвани от компании за повече сигурност или от потребители, опитващи да заобиколят забрани в киберпространството. Компанията сравнява този процес на замаскиране с \"надпревара във въоръжаването\" - термин, който е използвала и преди - и добавя, че \"може и никога да не разпознае\" първичния източник на фалшивите профили. Макар да твърди, че не знае кой стои зад тези дейности, определени като координирани, \"Фейсбук\" посочва, че е открила някои връзки между закритите профили и свързаните с руската Агенция за интернет изследвания, които премахна преди и след президентските избори в САЩ през 2016 г. Според \"Фейсбук\" при тези нови опити най-ранната страница е била създадена през март 2017 г. Най-новата е била създадена през май 2018 г. Общо те са публикували около 9500 съобщения. \"Фейсбук\" допълва, че поне една от фалшивите страници е била следвана от 290 хил. профила. Били са и похарчени 11 хил. долара за спонсориране на близо 150 рекламни съдържания, което е направило тези страници по-видими. \"Изправени сме пред решени да действат противници, добре финансирани, които няма да се откажат никога и които променят през цялото време тактиката. Това е като надпревара във въоръжаването, ние също имаме постоянно нужда да се подобряваме\", се казва в изявление на \"Фейсбук\". През октомври \"Фейсбук\" каза, че около 10 млн. души в САЩ са гледали спонсорирано съдържание, финансирано от близо 500 профила, активирани от Русия преди президентските избори през 2016 г. Представители на американските служби многократно са предупреждавали, че Русия - с която разузнаването свързва опитите за намеса в изборите отпреди две години - ще се намеси и тази есен, когато се избират всички 435 представители на Конгреса и около една трета от 100-те места в Сената, както и други длъжности в САЩ. Тръмп каза миналата седмица, че очаква намесата да е в полза на демократите заради собствената му твърдост към Русия.", "date": "2018.08.01", "title": "\"Фейсбук\": Изправени сме пред добре финансирани и законспирирани противници"}
{"url": "https://www.faktor.bg/bg/articles/siriya-poiska-pomosht-za-vrashtane-na-bezhantsite-v-stranata", "text": "Сирия поиска помощ за връщане в страната на сирийските бежанци. След 10-ата среща за Сирия във формат \"Астана\", която завърши снощи в Сочи, посланикът на Сирия в ООН Башар Джафари заяви: \"Оценявам високо резултатите от тази среща в Сочи. Тя беше много плодотворна и постигна много важни заключения и идеи, като нуждата сирийските бежанци да се завърнат по домовете си\". Джафари поиска международната общност да помогне на Сирия да създаде необходимите условия за завръщането на бежанците, по-специално - създаването на нови работни места. На срещата е бил засегнат и въпроса за създаването на нова конституция, а Ахмет Тома от опозицията посочи и друг проблем: \"Втората тема, която искам да отбележа, е проблемът със задържаните. Разрешаването му е много важно за нас, защото нашите близки и приятели са сред задържаните. Ще положим всички усилия в тази посока.\" Руският специален пратеник за Сирия Александър Лаврентиев заяви, че срещата на върха на страните-гаранти на примирието в Сирия: Русия, Иран и Турция; вероятно ще се състои след срещата на лидерите на Русия, Турция, Германия и Франция, насрочена за 7 септември. Лаврентиев изрази съжаление, че в Астана са липсвали представители на Съединените щати.", "date": "2018.08.01", "title": "Сирия поиска помощ за връщане на бежанците в страната"}
{"url": "https://www.faktor.bg/bg/articles/borisov-ne-vkarvame-v-dalgove-sledvashtite-pokoleniya-tochno-obratnoto", "text": "Приходните агенции работят добре, добър е бюджетният излишък, така че ще можем да затворим добре годината с направените разходи и да преизпълним плана - поне от това, което за полугодието имаме, каза в началото на днешното правителствено заседание министър-председателят Бойко Борисов по повод данните, че излишъкът в държавния бюджет надхвърля 2 млрд. лева и към 31 юли възлиза на 2 милиарда и 23 милиона лева. Службите работят добре по битката с корупцията и контрабандата и най-материалният израз са парите в бюджета, заяви Борисов. Знаете преди година и нещо, като поехме управлението, колко беше дефицитът - 3,7, с маса плащания, без обезпечение и рекордно нисък външен дълг от 24%. Това е за тези, които казаха, че сме задължили държавата и следващите поколения. Точно обратното е, каза още Бойко Борисов.", "date": "2018.08.01", "title": "Борисов: Не вкарваме в дългове следващите поколения - точно обратното"}
{"url": "https://www.faktor.bg/bg/articles/ubiytsite-na-ruskite-zhurnalisti-v-tsar-sa-govorili-na-arabski", "text": "Хората, които убиха тримата руски журналисти в Централноафриканската република (ЦАР), са говорили арабски, предаде РИА Новости. Представител на властите в страната на Черния континент заяви, че престъплението не е извършено от местни жители. \"Разполагаме с достоверна информация, че убийците на Орхан Джемал, Кирил Радченко и Александър Расторгуев са говорили на арабски и са носили тюрбани. Нито езикът, нито облеклото са типични за нашата страна\", заяви кметът на град Сибю - Анри Депеле. По думите му зад убийството стоят чужденци, биещи се в редовете на радикалната мюсюлманска групировка \"Селека\", която преди години се обяви за подразделение на \"Ислямска държава\". Мюсюлманите са около 15% от населението на ЦАР и живеят в северната част на страната. Заради действията на екстремистите местни християни и изповядващи  традиционни за тази част на Африка вярвания хора създадоха милицията \"Антибалака\". Междувременно стана ясно, че тримата  са работили за медия на Михаил Ходорковски. Както вече и Faktor.bg съобщи, загиналите в ЦАР са разследвали дейността на руската частна военна компания \"Вагнер\". Живеещият в Швейцария опонент на Владимир Путин заяви, че ще поиска подробно разследване  на убийството на тримата негови сътрудници.", "date": "2018.08.01", "title": "Убийците на руските журналисти в ЦАР са говорили на арабски?"}
{"url": "https://www.faktor.bg/bg/articles/detsata-s-pochinal-roditel-bez-pravo-na-pensiya-shte-poluchavat-pomosht", "text": "Децата с един или двама починали родители без право на наследствена пенсия от догодина ще получават нов вид семейна помощ.  Това реши правителството днес с промени в Закона за семейните помощи. Досега на тези деца се отпускаха персонали пенсии, но имаше условие доходите на семейството да са под определен праг. От 2019 г. те ще получават по около 105 лв. на месец. Условието е редовно да посещават училище.", "date": "2018.08.01", "title": "Децата с починал родител без право на пенсия ще получават помощ"}
