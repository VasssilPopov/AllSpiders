{"url": "https://www.faktor.bg/bg/articles/moskva-kani-grupa-mladi-aktivisti-ot-frg-mislyat-gi-za-komunisti-no-izliza-drugo", "text": "По онова време работех в Института на международното работническо движение. Тъй като повечето сътрудници на института владееха чужди езици, ЦК на КПСС редовно ни възлагаше да съпровождаме чуждестранни гости. Така че изобщо не се учудих, когато един ден ме извикаха в ЦК. Отговорникът ми съобщи, че в Москва пристига група млади комунисти от някаква западногерманска организация на име HAW. Младежите подкрепяли нашата страна и искали да установят контакти със свои съветски връстници. Секретарят на ЦК на КПСС Иван Капитонов се бил запознал с тези комунисти по време на посещение в Западен Берлин и веднага ги поканил в Москва. Започнах да се подготвям, но в нито един справочник не можах да открия името на организацията, която представляваха нашите гости. Свързах се с мои познати от Западна Германия и направо се втрещих, когато ми съобщиха, че HAW означава \"Homosexuelle Aktion Westberlin\" (Хомосексуално движение Западен Берлин). Но вече ми бяха връчили книжка с купони, с които можех да плащам каквото си искам и където си искам - в ресторанти, хотели, кина и прочие. Отидох на летището, вдигнах табелата с имената на гостите и в крайна сметка посрещнах една доста странна групичка - двама стройни хипари, една млада жена, за която впоследствие стана ясно, че е ангичанка, и един булдог. Качих ги на лимузината и потеглихме към хотел \"Метропол\", а момчетата веднага ме попитаха: \"Къде са ви младежките клубове?\". Отговорих им, че младежки клубове има в ЦК на ВЛКСМ, в районните подразделения на комсомола и в университетите. \"Не\", отвърнаха двамата германци, \"питаме за клубове, където младежите се събират просто така, например дискотеки\". Разбира се, че в ЦК на ВЛКСМ има и дискотеки, отговорих им аз. Престанаха да ме разпитват за младежките клубове, но още на следващия ден поставиха въпроса ребром: \"Къде са ви гей-клубовете?\". Отговорих им, че при нас всички сме едно цяло - няма специални гей-клубове, защото хомосексуалните са равномерно разпределени сред младежта. Това много ги впечатли, а единият дори каза на другия: \"Виждаш ли, тук всички са интегрирани\". Замълчах си. Не им разказах къде и как точно са \"интегрирани\" хомосексуалните. В продължение на три дни ги развеждах из Москва. Опери, ресторанти, забележителности. Но на четвъртия ден, когато вече сериозно ме притиснаха с въпросите си, се видях принудена да им разкажа всичко. Обясних им, че в СССР няма гей-клубове, защото тук е наказуемо да си хомосексуален. Казах им, че познавам хора, които лежат в затвора заради хомосексуалната си ориентация. \"Тъкмо затова сме длъжни да намерим хора от гей-общността, за да разберем какво точно се случва тук\", отговориха ми двамата германци. Обясних на гостите ни колко сложна е цялата тази ситуация, но те не отстъпиха. \"Къде се запознават гейовете?\" - попитаха ме двамата германци. Този път директно им казах истината - запознават се в обществените тоалетни, където по стените висят бележки с телефонни номера и предложения за еднополови контакти. Гостите от Западна Германия веднага ме попитаха къде е най-близката обществена тоалетна. В онези години обществените тоалетни в Москва бяха места, където човек рискуваше да преживее доста неприятни неща. Но аз си спомних за една тоалетна, която беше що-годе прилична. Обещах им да ги заведа там, а съпругът ми да ги съпровожда в мъжката тоалетна. Още на следващия ден изпълних обещанието си. Самата аз влязох в женската тоалетна, където снимах разни еротични надписи. А от мъжката тоалетна дочувах луд смях. На въпрос как реагира на всичко това отговорникът от ЦК на КПСС, Лариса Белцер-Лисюткина отговаря: \"Когато му разказах кого сме поканили, той направо се хвана за главата. Казах му, че може би трябва да информираме другаря Капитонов. \"Ти луда ли си? Ще караме така до край. Ще ги качим в самолета, ще им помахаме за сбогом и после ще отидем да си получим премиите. Лично аз ще ти отпусна премия. С тези две ръце\", отговори ми той. След това започна да идва с нас в хотел \"Метропол\", където ни правеше компания по време на обедите и вечерите. А аз превеждах като автомат за младежките организации и за усвояването на целината. На прощаване на летище \"Шереметиево\" се прегръщахме, целувахме и плакахме. Наистина ми дадоха премия, а когато отговорникът от ЦК на КПСС ме срещаше някъде, тихо ми казваше: \"Видя ли, че всичко беше наред. Колко хубаво си поживяхме само\". Очевидно беше, че този човек от КГБ. Но в онези години всички бяха корумпирани. Хората на КГБ - също. Интересуваха се най-вече от валута, вносни дрехи и скъпи принадлежности. Германските активисти обаче бяха нащрек и все ме питаха: \"Вярваш ли, че този човек действително симпатизира на гей-движението?\". А аз им отговарях: \"Ако беше иначе, отдавна да ни е издал\". Не знам каква информация е предал въпросният отговорник на другаря Капитонов. Но е пределно ясно, че не си е струвало да съобщи на секретаря на ЦК на КПСС, че е поканил гейове.", "date": "2019.01.07", "title": "Москва кани млади активисти от ФРГ, мислят ги за комунисти, но излиза друго"}
{"url": "https://www.faktor.bg/bg/articles/tristrankata-se-sabira-izvanredno-po-iskane-na-sindikatite", "text": "Националният съвет за тристранно сътрудничество ще проведе извънредно заседание във вторник, 8 януари, в Гранитна зала на Министерския съвет, съобщиха от правителствената информационна служба. Заседанието е свикано съгласно чл. 9, ал. 3 от Правилника за организацията и дейността на съветите за тристранно сътрудничество, във връзка с получена декларация от Конфедерацията на независимите синдикати в България (КНСБ) с искане за провеждане на извънредно заседание на Съвета, на което да се обсъдят теми от енергийния сектор.", "date": "2019.01.07", "title": "Тристранката се събира извънредно по искане на синдикатите"}
{"url": "https://www.faktor.bg/bg/articles/mtg-se-otkaza-da-prodava-nova-tv", "text": "Швeдcкaтa гpyпa Моdеrn Тіmеѕ Grоuр (МТG) съобщи, чe e пpeкpaтила cпopaзyмeниeтo зa пpoдaжбaтa нa \"Hoвa Бpoyдкacтинг Гpyп\" нa чeшкaтa РРF, кoнтpoлиpaнa oт Пeтp Keлнep - нoвия coбcтвeник нa aктивитe нa Теlеnоr в Бългapия и oщe тpи дъpжaви в peгиoнa. \"Пpeкpaтявaнeтo нa cпopaзyмeниeтo c РРF Grоuр cлeдвa peшeниeтo нa бългapcкaтa Koмиcия зa зaщитa нa кoнкypeнциятa дa блoкиpa пpoдaжбaтa\", пocoчвaт oт шведската компания. Oттaм yтoчнявaт, чe e изтeкъл и кpaйният дoгoвopeн cpoк зa зaвъpшвaнe нa cдeлкaтa.  МТG e влязлa в диcкycия c дpyги зaинтepecoвaни кyпyвaчи, бeз дa пocoчвa кoи ca тe. МТG пpитeжaвa 95% oт \"Hoвa Бpoyдкacтинг Гpyп\", a ocтaнaлитe 5% ca coбcтвeнocт нa люкceмбypгcкaтa Еаѕtеrn Еurореаn Меdіа Ноldіngѕ.", "date": "2019.01.07", "title": "MTG се отказа да продава Нова ТВ на Петр Келнер"}
{"url": "https://www.faktor.bg/bg/articles/kmetat-na-kardzhali-sled-izborite-shte-se-stigne-do-vrashtane-na-republikanski-patishta-kam-darzhavata", "text": "В следващите месец-два ще има лавина от общини, които няма да могат да се грижат за републиканската пътна мрежа, но ще го направят, защото ги задължават. След изборите ще се стигне до връщане на републикански пътища на държавата, прогнозира пред БНТ кметът на Кърджали Хасан Азис. „Републиканската пътна мрежа е 20 000 км. Общинската е 19 5000 км. 90 милиона лева е сумата от държавата за републиканската пътна мрежа. От данъците на гражданите 1 лев отива за общинската, 9 за републиканската. Как държавата ще успее да даде на общините приходоизточник за добро поддържане на пътищата? Нужна е деценрализация и финансова независимост на общините“, категоричен е Хасан Азис. Той каза още, че се дават обещания, която надхвърля възможностите на общините. „Имаме хронична зависимост на местната власт към правителството“. И продължи: „Общините искат от правителството около 2% от ДДС да се разпределят към бщджетите им или 2% от акцизите на горивата да отидат към общините, за да могат да се поддържат пътищата“. На въпрос дали ще се стигне до вдигане на данъците, Хасан Азис каза: „Не вярвам колегите да увеличат републиканските данъци и такси преди местните и европейските избори.\"  На въпрос защо искате програмен кабинет, както заяви Ахмед Доган и това не е ли затвърждаване на статуквото, кметът от ДПС отговори: \"Ако се прочете внимателно словото и обръщението на почетния председател на ДПС д-р Ахмед Доган, той не казва, че трябва да се случи веднага. Нашият прочит е, ако в рамките на този парламент може да се направи програмно правителство, да се направи. Ако не може, при следващите предсрочни или редовни парламентарни избори всяка политическа партия да излезе с програма за догонващо икономическо развитите на страната и в един следващ парламент да се обединят програмите на всички партии и да се направи програмен кабинет. Никоя от партиите не се отказва от собственото АЗ. Прочетете речта, аз мога да ви я цитирам, става дума за редовни или предсрочни избори. Няма в момента на политическата карта на България политически лидер, който да има смелостта да каже да се обединим в името на България. Това  прави г-н Доган\", заяви Хасан Азис, изразявайки готовност да цитира и рецитира речта на почетния председател на ДПС. Явно знаейки я наизуст.", "date": "2019.01.07", "title": "Кметът на Кърджали готов да рецитира обръщението на Доган"}
{"url": "https://www.faktor.bg/bg/articles/novini/balgariya/parvan-simeonov-balgarinat-ima-nuzhda-ot-shokova-inzhektsiya-samochuvstvie", "text": "Българинът има нужда от шокова инжекция самочувствие. Право в сърцето. За да се избави от своята унилост и от комплекса си за малоценност. И да повярва не в някого, а в себе си, пише Първан Симеонов в емоционално есе, цитиран от Дойче Веле.  Българите си остават едни от най-унилите хора в Западния свят. Това показват поредица от глобални сравнителни изследвания на „Галъп интернешънъл“. Раждаемостта спада, а при кажи-речи половината от новородените българският вероятно не е майчин език (не е въпрос на национализъм, а на страх за утрешния пазар на труда). Тези дни чух отново да се говори за песимизма на българина. Защо сме толкова нещастни, защо сме толкова комплексирани? Може би защото застаряваме. А може би и защото слабо вярваме, защото няма за какво да се хванем. Няма как едно демографски старо общество без ясни ценностни ориентири да е бодро. Но за българския песимизъм има и други обяснения - на дъното сме в ЕС по социално разслояване и регионални различия. И въобще - на много дъна се оказваме. Бедността е най-очевидното, но има и други. Така постепенно свикнахме да се възприемаме като някакви лузъри, които навсякъде и във всичко са на опашката. Вече дори не се самосъжаляваме, а направо се самоуспокояваме с провала: тук е така, винаги е било така и ще бъде все така. Издънките ни действат терапевтично. Порочен кръг. Шумотевицата около винетките например е най-неприятна поради това, че не ни изненадва. Виновни ли сме? И да, и не. Мнозина ще кажат: такива си ги избираме. Но не е съвсем вярно: в днешния свят такива припознаха за наши водачи различните ни партньори. А и такива ни се падат, след като сме на път да останем периферна икономика. Навремето сбъркахме траекторията на т.нар. преход и отложихме най-важното - икономическата реформа. Отложихме я за след първите седем години, когато от нея вече нямаше смисъл и вместо реформа можеше да има само кражба. Тук мнозина, разбира се, ще кажат: ченгетата това, седесарите онова, мутрите трето, комунистите четвърто, масоните пето. Но не е за това думата. Днес думата е за националния ни комплекс за малоценност. „Българска работа“ е вклинено някъде в гръбнака ни, наред с травмите от няколко национални катастрофи, наред с по-късното ни национално съзряване на фона на други балкански народи, наред с това, че голяма част от достиженията в новата ни история дойдоха с „помощ от приятел“, та така и не ги изстрадахме докрай като свои. За да ги заобичаме. А и вероятно защото предходният режим беше насилствена, но все пак модернизация и днес мнозина декласирани страдат. Всичко това ни кара да попиваме като гъби и най-баналните външни образци. С онова настървение, с което някои снимат и качват във Фейсбук салатата от краставици, домати и сирене на Бяло море. Все едно не сме виждали краставици, домати и сирене. Синдромът на криворазбраната цивилизация не е нов. Но тук вече става дума и за някакво почти инерционно, самовъзпроизвеждащо се усещане за скръб. Затова България има нужда от шокова инжекция самочувствие. Право в сърцето. Пътят минава, разбира се, през забогатяването. Само че това няма как да се случи бързо. Затова на този етап имаме нужда от някакъв положителен сюжет. Нещо, с което да ни знаят. Нещо, което да запазим като марка. Наш личен хубав разказ. Пробвахме със строителство, но днес то вече има по-скоро контраефект - натрапва повече въпроси, отколкото гордост. Пробвахме със саниране на панелни блокове, но не съм сигурен, че се получи. Пробвахме да обясним на хората, че икономическите показатели на страната са по-добри в сравнение с дълги предходни периоди. Но един анонс за повишение на цените е в състояние да подкопае потенциалния ефект и на тази приказка. Лошото е, че когато търсим национална мотивация, обикновено се спираме на поредния политически продавач на надежда. Но след толкова много обици на ухото, поне май се научихме, че бързи решения няма. Решенията винаги изискват работа и последователност. Нужно е нещо, което да накара общността ни да повярва не в някого, а в себе си. Виждате ли ги тия момчета из ледените води на Богоявление? Ще кажете: пиянско е, бабитско е. Но тези момчета копнеят да са наперени, а не смачкани. Създават си мит, традиция. И си ги пазят. Кич ли е, какво ли е - няма значение. Защото всъщност представлява търсене на смисъл, гордост, общност. Да, принадлежност към общност, която се събужда, осъзнава, свестява. Не ме разбирайте погрешно: тук не става дума за някакъв зловещ национализъм, а именно за общност. Разни хора изкарват нелоши пари, обикаляйки зали и сцени, откъдето надъхват другите хора. Или пишейки книги как да се усмихваме, как да вярваме в себе си и прочие. Това звучи често повече от комично, но именно от такова надъхване има нужда страната ни. Не от поредния, който казва „Вярвайте в мен“, а от някой, който ни насърчава да повярваме в себе си. Кой да е сюжетът, който да ни окрили? Личното ми мнение е, че това трябва да е образованието. Имаме наследена нелоша структура на образованието, дайте да форсираме математиката, компютрите и езиците, защото основата е наистина добра. И дайте да говорим за това така, както говорехме за магистралите или за европредседателството. България трябва да си самовнуши тяга, защото иначе ще заспим в бялата смърт на безвремието. Можем ли? Можем! Преди броени дни мой приятел във Фейсбук - млад и удивително позитивен човек - написа следното: търся графичен дизайнер, защото съм намислил да направим изображения, които да покажат успехи и да обърнат смисъла на израза „българска работа“. Можем!", "date": "2019.01.07", "title": "Първан Симеонов: Българинът има нужда от шокова инжекция самочувствие"}
{"url": "https://www.faktor.bg/bg/articles/kristalina-georgieva-oglavyava-svetovnata-banka-ot-1-fevruari", "text": "Кристалина Георгиева застава от 1 февруари начело на Световната банка. Бившият български еврокомисар ще изпълнява временно длъжността президент на една от най-влиятелните международни организации за финансова и експертна помощ, съобщава \"Дневник\". Причината е изненадващата оставка на Джим Йон Ким, който е с мандат до 2022 г. Новината разпространи \"Ройтерс\", а малко след това бе потвърдена от Световната банка. Източници на агенцията казват, че става дума за \"лично решение\" на президента. В кратко съобщение той само заявява, че незабавно започва работа за компания и ще се занимава с инфраструктурни проекти в развиващите се страни. Точно преди две години Георгиева обяви, че е поканена лично от президента да заеме новия пост Главен изпълнителен директор на Световната банка. На 2 януари 2017 г. тя обяви, че напуска Европейската комисия. На нейно място, но с нов ресор, бе предложена и одобрена Мария Габриел. Ким бе предложен от президента Барак Обама и застана начело на Световната банка през 2012 г. Номинацията му бе изненадваща, тъй като по образование той е лекар и е известен като антрополог, а не като финансист или макроикономист. Възпитаник и доктор от Харвард към момента на назначаването му Джим Йон Ким от три години ръководеше авторитетния колеж \"Дармут\" със спорни резултати. Неотдавна той сподели, че Обама го попитал защо да предложи на Световната банка него, а не някой макроикономист, а Ким като го изненадал с отговор-въпрос дали е чел дисертацията на майка си. Стенли Ан Дънам прекарала години наред в Индонезия в изследване на селските занаяти и през 1992 г. публикува изследването си като докторска дисертация. В него тя твърди, че противно на прогнозите на икономистите, глобализацията е довела до процъфтяване на тези занаят. \"Няма да мога да ви кажа от 10 000 метра какво се случва на терен, както правят макроикономистите, но мога да ви кажа дали програмите работят наистина, защото това правя през целия си живот\", казал Ким на президента. И получил работата, а по-късно Обама му казал, че \"това беше едно от най-добрите представяние на интервю, които съм виждал\".", "date": "2019.01.07", "title": "Кристалина Георгиева оглавява Световната банка от 1 февруари"}
{"url": "https://www.faktor.bg/bg/articles/bez-ruski-sportisti-na-mezhdunarodnite-sastezaniya", "text": "На всички руски спортисти може да бъде забранено да участват в международни състезания? Да, възможно е. Заради твърдоглавието на Русия. Михаил Бушуев обобщава пред Дойче Веле. Спортният свят очаква с напрежение заседанието на Световната антидопингова агенция (WADA) на 14-ти и 15-ти януари. Тогава агенцията ще вземе решение за нови дисциплинарни мерки срещу Руската антидопингова агенция (РУСАДА). До 31 декември 2018 руснаците трябваше да осигурят достъп до данните от Московската лаборатория за анализ на допингови проби. Ето, че ултиматумът изтече. Преди близо три години избухна допинговият скандал около Олимпиадата в Сочи. Оттогава насам WADA настоява за достъп до данните на московската лаборатория. Междувременно Москва отчасти призна за някои \"пропуски\", но нищо повече. Най-лошият сценарий за руснаците сега би могъл да се превърне в реалност: всички руски спортисти да бъдат лишени от състезателни права за големи международни състезания. Директорът на РУСАДА Юрий Ганус казва в тази връзка в интервю за ДВ следното: \"На карта е заложена съдбата на спортистите от цялата страна. И спортистите са изнервени, вярвайте ми!\". Юрий Генус твърди, че с удоволствие би сътрудничил с WADA, но е безсилен. Той отрича да има някаква вина за руското бездействие. \"Московската антидопингова лаборатория е тази, която трябва да предаде данните. Тази лаборатория е самостоятелна организация и не е подчинена на РУСАДА. Но ние сме зависими от нейните резултати\", подчертава Генус. Официалното обяснение на руската страна е, че данните не могат да бъдат предадени толкова лесно. Първоначално техническото оборудване на контрольорите от WADA трябвало да бъде сертифицирано съгласно руското право, защото данните вече били предадени на руската разследваща комисия. Юрий Генус казва, че в отчаянието си се обърнал с открито видеопослание към президента Путин в края на декември. Той помолил президента да се намеси и да осигури достъп на контрольорите от  WADA до допинговите проби на московската антидопингова лаборатория. Осигуряването на достъпа беше и основната предпоставка на WADA за помилването на РУСАДА през септември 2018 и за възстановяването на правата ѝ. Сега президентът на WADA Крейг Рийди заяви, че е силно разочарован от факта, че предаването на данните не е осъществено в установения срок. Той подчертава, че Световната антидопингова агенция е работила непрекъснато с руските власти за спазването на срока. Петчленната делегация на WADA обаче не е била информирана за никакво сертифициране, твърди Крейг Рийди. Много спортни организации изразиха възмущение и отправиха остри критики срещу Русия за неспазването на ултиматума на WADA. Германската антидопингова агенция се изказа за ново спиране на състезателните права на руските спортисти. Към нейния призив се присъединеха още 16 национални антидопингови агенции. Те призовават WADA да изключи руските спортисти от международни състезания още преди заседанието на 14 и 15 януари. \"Русия не изпълни изискванията. След повече от три години проверки, нерешителност и компромиси в отговор на най-големия допингов скандал в историята е време да се демонстрира съвсем ясно, че световният антидопингов кодекс важи за всички - както за всяка една личност, така и за всяка една нация\", четем в общата декларация на антидопинговите агенции. Все още не е ясно какво ще предприеме WADA. МОК обаче вече сигнализира, че не иска да налага никакви нови санкции срещу Русия - независимо от ултиматума. \"Руският олимпийски комитет си изтърпя санкциите\", заяви германският председател на МОК Томас Бах в новогодишното си послание, визирайки изключването на руските отбори от игрите в Южна Корея през 2018 година. В същото време Световната федерация по лека атлетика остава на твърдата си позиция и през декември удължи отново срока на суспендирането на Русия. Москва не се впечатлява от подобни заплахи. Руският министър на спорта Павел Колобков дори изрази своя оптимизъм. Всички \"технически\" детайли били \"съгласувани с разследващата комисия\" и вече ставало дума за ново посещение на делегация на WADA. Според президентския говорител Дмитрий Песков, притесненията от евентуално спиране на състезателните права на руските спортисти за международни състезания и от ново наказание за РУСАДА били неоснователни.", "date": "2019.01.07", "title": "Без руски спортисти на международните състезания?"}
{"url": "https://www.faktor.bg/bg/articles/novini/balgariya/karakachanov-makedontsite-se-strahuvat-da-se-sblizhim-za-da-zapazyat-darzhavata-si", "text": "\"Управниците на Македония живеят с комплексите на антибългаризма\". Това каза пред \"Фокус\" вицепремиерът и министър на отбраната на Красимир Каракачанов. По думите му властта в Македония винаги се е страхувала, че България ще бъде онзи фактор, с когото, ако се активизират икономическите, културните и политическите взаимоотношения, ще се срути теорията за отделна македонска нация.  „Македония – това е единствената държава, която в герба си, в химна и конституцията си се позовава още на коминтерновските и титовските постулати. Затова е цялото нежелание да се намери нормален, човешки подход към отношението с България. Ние няма какво да делим. От двете страни на границата живее преобладаващо един и същи народ – български, и говори един и същи език, колкото и да са опитите през последните 73 г. този език да се отдалечава от българския и да се представя за нещо отделно”, каза още военният министър.  Според вицепремиера Каракачанов политиката на македонските управници след разпада на Югославия не водят към създаване на отделна идентичност, а към унищожаване на българското. Той допълни, че претенциите на албанските партии стават все по-радикални, като даде пример с призивите за федерализация и обособяването на албанския като втори официален език. Той обясни липсата на реакция от българското правителство към отношенията на Скопие с евроинтеграцията като по-голям приоритет, а не процесите на дебългаризация и враждебност, от страната на македонските политици.", "date": "2019.01.07", "title": "Каракачанов: Македонците се страхуват да се сближим, за да запазят държавата си"}
{"url": "https://www.faktor.bg/bg/articles/es-otpuska-oshte-polovin-miliard-evro-za-bezhantsite-v-turtsiya", "text": "През тази година ЕС ще осигури още 640 милиона евро за бежанците, приети в Турция, съобщи Европейската комисия. От тази сума 80 милиона евро ще бъдат предназначени за покриването на образователни нужди. Останалите средства ще бъдат преведени по банковите карти, раздадени на най-уязвимите бежанци. Комисията отбелязва, че помощта достига до 1,5 милиона души, от които 410 000 са деца. Уточнява се, че обявената днес помощ е част от общо шестте милиарда евро, предостявени от ЕС и държавите от Общността от 2015 г. насам. Досега ЕС е отпуснал един милиард евро от общата сума и с тези средства за били правени преводи от по 20 евро на месец на бежанец. Европейските средства служат също за осигуряването на храна и подслон на най-уязвимите, отбелязва БТА.", "date": "2019.01.07", "title": "ЕС отпуска още половин милиард евро за бежанците в Турция"}
{"url": "https://www.faktor.bg/bg/articles/amerikanska-delegatsiya-po-sigurnostta-e-v-turtsiya-za-razgovori-za-siriya-i-feto", "text": "Висша делегация от областта на националната сигурност на САЩ пристигна в турската столица Анкара, за да обсъди последните събития, особено Сирия и терористичната група ФЕТО, съобщава турската Anadolu Agency. Съветникът по национална сигурност Джон Болтън и неговата делегация пристига в Анкара след посещение в Израел. Делегацията включва ген. Джоузеф Дънфорд и специалния пратеник на САЩ за Сирия Джеймс Джефри. Очаква се делегацията да се срещне с турските власти и да обсъди координацията между Турция и САЩ след решението за изтегляне на американските войски от Сирия. „Очакваме с нетърпение да посетим Израел и Турция през януари“, съобщи Болтън миналата седмица. „Ще обсъдим предизвикателствата на сигурността, пред които са изправени съюзниците и партньорите в региона, включително следващата фаза на борбата срещу „Ислямска държава“, тъй като САЩ започват да изтеглят войски от Сирия“. Очаква се разговорите с турските власти да се съсредоточат върху борбата срещу терористичните групи ФЕТО и ПКК, пътната карта за Манбидж, изтеглянето на американските войски от Сирия, продажбата на американските отбранителни системи „Пейтриът“ за Турция и икономическите връзки. За Турция координирането на оттеглянето е много важно. Турция не желае никакъв вакуум в региона след изтеглянето на САЩ. Турция иска да види ясна карта за оттеглянето, както и пътната карта Манбидж да бъде финализирана преди приключването на изтеглянето. По време на посещението си в Израел, Болтън заяви, че САЩ няма да изтеглят войските от североизточна Сирия, докато турското правителство не гарантира борбата си срещу „Ислямска държава“ и, че няма да атакува „кюрдски бойци“. Темата за терористичната организация ФЕТО също ще бъде обсъдена. Усилията за екстрадиране на Фетхуллах Гюлен, нейният лидер, който се намира в САЩ и други членове на ФЕТО са сред въпросите, които трябва да бъдат повдигнати по време на срещите.", "date": "2019.01.07", "title": "Висша делегация по националната сигурност на САЩ е в Турция"}
{"url": "https://www.faktor.bg/bg/articles/nad-150-gnevni-zaradi-prebitiya-voenen-se-otpraviha-kam-romskata-mahala-na-voyvodinovo", "text": "Над 150 души се събраха пред църквата в село Войводиново, за да протестират след нападението от роми над военнослужещ. В селото има засилено полицейско присъствие. В центъра и на входовете на селото са разположени екипи на жандармерията и Специализираните полицейски сили, чиято задача е да пазят обществения ред. На място има и екипи на Военна полиция, предаде TrafficNews.bg.   Над 20 роми са се събрали след инцидента във Войводиново, като са носели кирки и лопати, разказаха очевидци. Близки на семейството твърдят, че потърпевшият се е прибирал от ваденето на Богоявленския кръст в Пловдив вчера, бил е в много добро настроение, когато двама роми са пресекли улицата и са го принудили да набие рязко спирачки. Според тях момчето е спряло, за да им направи културно забележка и да ги помоли да внимават как пресичат. В този момент двамата младежи, които вече са задържани, са се нахвърлили върху него с юмруци. Цигански погром в Пловдивско! Роми пребиха военен, Специалните сили въдворяват ред  \"Целта беше да го убият\", твърди Теодора Георгиева, която е очевидка на мелето. \"Бащата на едно от момчетата дойде и го дръпна, а то се обърна към него и каза: \"Остави ме да го довърша\", сподели жената. Самата Георгиева многократно викала и молила минувачи за помощ, но за съжаление нито един не се отзовал. Лоши новини за пребития от роми военен  В момента протестиращото множество се отправи с викове \"Утре ще е моето или вашето дете!\" към ромската махала. Кметът на Община Марица Димитър Иванов твърди, че досега такива инциденти не е имало. Какви мерки ще бъдат взети, очаквайте интервю с кмета. Полицаите си свалиха шлемовете, а присъстващите ги аплодираха.", "date": "2019.01.07", "title": "Напрежение във Войводиново, над 150 души се запътиха към ромската махала"}
{"url": "https://www.faktor.bg/bg/articles/obshtestvo/ulitsata/tsvetanov-prisastva-na-otkrivaneto-na-kartinna-galeriya-v-godech", "text": "Председателят на ПГ на ГЕРБ и зам. – председател на партията Цветан Цветанов присъства днес на церемонията по откриването на обновената картинна галерия в центъра на град Годеч. Гости на церемонията бяха народният представител от ГЕРБ-София област Васил Цветков, зам.-министърът на туризма Любен Кънчев, общинските ръководители на ГЕРБ в Елин Пелин - Стефан Стоилов и в Костинброд - Борислав Борисов, както и кметовете на Божурище Георги Димов, Драгоман - Андрей Иванов и на Костинброд - Трайко Младенов. След ремонт със средства на общината в галерията беше подменена електрическата инсталация, бе монтиран гипсокартон, латекс, окачени тавани, гранитогрес и ламиниран паркет за пода, както и бяха подменени входната и вътрешните врати.  „Преди 4 години Годеч бе тъмен и неприветлив. Сега с усърдната работа на кмета Асенов и неговия екип общината придоби нов облик. Поредното доказателство за това е тази красива картинна галерия, в която личности като Тодор Тодоров – Майстора могат да представят своето изкуство и всеки един от нас да се докосне до него“, заяви Цветан Цветанов. Той благодари на кмета на Годеч Радослав Асенов и на екипа му за усилията, които полагат да превърнат Годеч в един по - благоустроен, по – красив и по – европейски град.  „Община Годеч е първата в района с обособена картинна галерия. През изминалата година завършихме множество проекти. Благодаря на Парламентарната група на ГЕРБ и на г-н Цветанов за подкрепата, която ни оказват“, бяха думите на кмета на община Годеч Радослав Асенов.  Първата експозиция в новата галерия е на известния годечки художник Тодор Николов Тодоров, който представя 50 свои авторски картини, дарени лично от него на Общината. След извършения водосвет и официалното откриване, кметът Асенов връчи почетен знак на Община Годеч на знаменития художник.", "date": "2019.01.07", "title": "Цветанов присъства на откриването на картинна галерия в Годеч"}
{"url": "https://www.faktor.bg/bg/articles/latviya-sled-priemane-na-evroto-nad-ochakvanoto-makroikonomicheski-pokazateli-sredna-zaplata-nad-1000-evro", "text": "Латвийският опит от приемането на еврото ще бъде представен на конференция в Рига. Форумът „Пет години с еврото” ще бъде открит от премера на прибалтийската страна Марис Кучинскис и заместник-председателя на Европейската комисия Валдис Домбровскис. България ще бъде представена от зам.-министъра на финансите Маринела Петрова, която пряко отговаря за процеса на присъединяването ни към единната европейска валута. Дали България ще се присъедини тази година към валутно-обменния механизъм ERM II трябва да стане ясно през лятото - година, след като получихме зелена светлина за подготовка. Членството в т.нар. „чакалня” трябва да стане заедно с присъединяването и към Европейския банков надзор - нещо, което е изцяло ново условие, поставено засега единствено пред България. Прибалтийските страни -  Естония, Литва и Латвия, които вече са част от еврозоната, често се дават за пример, тъй като преди приемането на еврото и те са имали валутен борд.  Рига въвежда единната валута през 2014-та година, когато премиер е настоящият еврокомисар Валдис Домбровскис. В страната не се наблюдава огромно поскъпване на цените, но все пак има инфлация, която експертите определят като „психологическа”.  Реалният икономически ефект от закръглянето на цените е изконсумиран в рамките на около половин година. Изчисления на \"Евростат\" от ноември 2014 година - 11 месеца, след като Латвия приема еврото, сочат, че ако не беше въвела новата валута, цените в Латвия биха били между 0,12 и 0,21 процентни пункта по-ниски, сподели специалният пратеник на БНР в Рига Марта Младенова. Експертите отдават това на закръглянето на цените. Макроикономическите показатели на страната днес са стабилни, а според коментаторите - \"по-добри от очакваното\". Средната заплата в страната е над 1000 евро - ръст с 1/3 спрямо 20 години назад, но и 2/3 спрямо средния размер в ЕС.", "date": "2019.01.07", "title": "Латвия 5 г. след еврото: Стабилни макроикономически показатели, средна заплата над 1000 евро"}
{"url": "https://www.faktor.bg/bg/articles/maykal-daglas-i-glen-klouz-grabnaha-nagradite-zlaten-globus", "text": "Тази вечер в Бевърли Хилс бяха раздадени наградите \"Златен глобус\". Големият победител е филмът \"Златната книга\". Той получи три отличия - за \"Най-добра комедия или мюзикъл\", за \"Най-добър сценарий\" на Ник Валелонга, Брайън Къри и Питър Фарели, който е и режисьор на продукцията, и за \"Най-добър актьор\" в поддържаща рола за Махершала Али. \"Бохемска рапсодия\", посветен на групата Queen, получи две награди - за \"Най-добра драма\" и за \"Най-добър актьор в драма\". \"Рома\" на Алфонсо Куарон също е с две награди - за \"Най-добър чужд филм\" и за \"Най-добра режисура\". Друга много обсъждана лента тази година - \"Роди се звезда\", взе наградата за \"Най-добра песен\" с хита \"Shallow\". Музиката и текстът на парчето са на Лейди Гага, Марк Ронсън, Антъни Росомандо и Андрю Уаят. Първата награда \"Златен глобус\" за вечерта бе връчена на актьора Майкъл Дъглас. Той триумфира в категорията за \"Най-добър актьор в сериал комедия или мюзикъл\" за \"Методът \"Комински\". Наградата му беше връчена от Лейди Гага и Брадли Купър, съобщава БТА. \"Най-добра актриса в драматичен филм\" стана Глен Клоуз в \"Съпругата\". В категорията за комедия или мюзикъл триумфира Оливия Колман с \"Фаворитката\", а Крисчън Бейл бе отличен за \"Вице\". \"Най-добър актьор в драматичен сериал\" стана Ричард Мадън за \"Бодигард\". Бен Уишоу получи \"Златен глобус\" в категорията за \"Най-добра второстепенна роля в сериал или телевизионен филм\" за \"Един много английски скандал\". \"Най-добра актриса в поддържаща роля\" стана Реджина Кинг с \"Ако Бийл стрийт можеше да говори\".  В категорията \"Най-добър драматичен сериал\" победи продукцията \"Американците\". Патриша Аркет спечели наградата за \"Най-добра актриса в лимитиран сериал\" или телевизионен филм за \"Бягство по учебник\". В категорията \"Най-добър анимационен филм\" бе отличен \"Спайдърмен: В Спайди-вселената\". Статуетката за \"Най-добра музика\" отиде при Джъстин Хървиц за \"Първият човек\".", "date": "2019.01.07", "title": "Майкъл Дъглас, Глен Клоуз и Лейди Гага грабнаха наградите \"Златен глобус\""}
{"url": "https://www.faktor.bg/bg/articles/hristo-mutafchiev-za-ivan-laskin-toy-me-nauchi-che-chovek-tryabva-da-zhivee-dostoyno", "text": "С него много спорехме за работата и за живота. Иван, какъвто аз го помня, беше много достоен и много умен. Последният път когато говорихме той каза: С теб съм приятелче, знаеш че винаги ще съм с теб. Това разказа пред БНТ актьорът Христо Мутафчиев за Иван Ласкин, който почина вчера след тежка битка за живота си. \"Езикът му донесе много неприятели, но той беше достоен и справедлив човек. С Иван се запознахме през 1990 г. с шамари. Нещо се скарахме и директно се ошамарихме във фоайето на учебния театър на НАТФИЗ. След това се разбрахме, че и на двамата няма да ни е лесно да се разберем и просто станахме приятели. Това че сме си раздали няколко шамара няма никакво значение\", сподели още Мутафчиев. \"Той изигра Ромео когато завършваше, а аз когато бях втора-трета година актьор. Дори да е играл Ромео, по никакъв начин той не се опита да ми покаже: тези неща ги знам, тези неща ги умея. По никакъв начин не съм усетил завист и чувство за съперничество\", коментира актьорът.  \"Научих от него, че човек трябва да живее достойно като него, Иван беше мъжкар, а аз уважавам мъжкарите\", завърши Христо Мутафчиев.", "date": "2019.01.07", "title": "Христо Мутафчиев за Иван Ласкин: Той ме научи, че човек трябва да живее достойно"}
{"url": "https://www.faktor.bg/bg/articles/kultura/art-faktor/veche-sa-yasni-ofitsialnite-gosti-za-otkrivaneto-na-plovdiv-evropeyskata-stolitsa-na-kulturata-2019", "text": "Сред официалните гости, които са потвърдили присъствието си на официалната церемония по откриването на \"Пловдив – Европейска столица на културата 2019\" са председателят на парламента Цвета Караянчева, вицепрезидентът Илиана Йотова, евродепутатът Мария Габриел, както и министърът на културата на Италия Алберто Бонизоли. Това съобщи на пресконференция кметa Иван Тотев, предаде \"Фокус\". Слово от името на ЕК ще произнесе Мария Габриел. Няма официално потвърждение от министър-председателят засега. Призовават се пловдивчани и гостите на спектакъла да дойдат малко по-рано, за да могат да заемат по-добри позиции и да могат да гледат всичко. Сцената е 360 градуса и ще може да се гледа отвсякъде. Ще бъдат поставени огромни монитори. Местата за публиката са по продължението на бул.“Цар Борис Трети Обединител“. Освобождава се и северната страна на пощата и там се вижда прекрасно сцената. Другото възможно място за гледане е църквата „Света Петка“. Тези локации правят възможно спектакълът да бъде наблюдаван от около 50000 души. Според кмета Иван Тотев, никое друго място не може да осигури толкова много места за наблюдаване. Терасата на пощата е определена за медиите. Очакват се около 300 представители на медиите, между които и чужди. Над 1000 доброволци са се записали досега, между тях и цели семейства пловдивчани. Прогнозата е за слънчево време, но въпреки това, понеже е зима, ще бъдат раздадени и около 15000 топли одеяла и 15000 шала с логото на Пловдив ЕСК 2019, в три цвята.", "date": "2019.01.07", "title": "Вече са ясни официалните гости за откриването на \"Пловдив – Европейската столица на културата 2019\""}
{"url": "https://www.faktor.bg/bg/articles/vucheva-ne-mozhem-da-stoim-bezkrayno-vav-valutniya-bord-tryabvat-ni-predimstvata-na-evroto", "text": "Трябва да ползваме опита на прибалтийските републики при приемането на еврото, защото две от тях бяха с валутен борд - съвсем идентични условия с нашите, каза за БНР финансовият експерт професор Христина Вучева. \"За съжаление, ние не успяхме да направим като страна това, което те сториха –  пребориха се да бъде признато правото на ЕС и Европейския договор, и с влизането им в ЕС през 2004 година станаха част от ЕRM-2 (известен като \"чакалня\" на еврозоната) – нещо, за което ние все още сме в етапа на приказките, но вече малко по-конкретни“, посочи бившият финансов министър. Вучева коментира и предупреждението на професор Стив Ханке, известен като „бащата на валутния борд“ у нас, че еврозоната ще изпадне в рецесия и България не трябва да влиза в нея. „Г-н Ханке ги говори тези неща от самото начало на формирането на еврозоната през 1999-а, а и преди това. Когато ние фиксирахме нашия лев към германската марка, той оспорваше това решение, като казваше, че трябва да бъдем обвързани с долара и вещаеше едва ли не пропадане на България за това, че не е предпочела американската валута. Тези негови прогнози не се сбъднаха. Не вземам много на сериозно тези негови твърдения“, посочи професор Вучева. Ние не можем да стоим безкрайно във валутния борд, категорична е тя. Причината е, че още в договора си за членство в ЕС сме подписали, че на даден по-късен етап ще приемем еврото. \"На нас ни трябват и предимствата на тази единна  валута\", подчерта професор Вучева.", "date": "2019.01.07", "title": "Проф. Христина Вучева за \"бащата на валутния борд\": Прогнозите му не се сбъднаха"}
{"url": "https://www.faktor.bg/bg/articles/balgariya-e-nay-golemiyat-proizvoditel-na-bilki-v-evropeyskiya-sayuz", "text": "България е най-големият производител на билки и подправки в Европейския съюз. По данни на европейската статистическа агенция Евростат през 2017 г. в страната са отгледани общо 81 хил. тона ароматни и медицински растения, както и подправки. България изпреварва почти двойно втория най-голям производител на билки в ЕС - Полша, където са добити 44 хил. тона. Испания е на трето място с 32 хил. тона. България е и сред най-големите производители на слънчогледови семки. Страната заема второ място с близо 2.1 млн. тона и изпреварва с малко Унгария. Първа е Румъния с 2.9 млн. тона. Реколтата от 7.5 хил. тона малини през 2017 г. отрежда четвърто място на България в ЕС. Най-голямо е производството на малини в Полша - 104 хил. тона. Испания и Великобритания заемат втора и трета позиция съответно с 43.5 хил. тона и 15.5 хил. тона. България е на четвърто място и по отглеждане на сладки череши. Реколтата от плода е 48 хил. тона, като пред страната са само Италия, Испания и Гърция. България е петият най-голям производител на тютюн за 2017 г. В страната са отгледани общо 13 хил. тона. Италия и Полша са лидери с 48 хил. и 32 хил. тона. В производството на ориз, люцерна, дини, праскови и кайсии България е на шесто място в ЕС, показва още изследването на Евростат.", "date": "2019.01.07", "title": "България е най-големият производител на билки в Европейския съюз"}
{"url": "https://www.faktor.bg/bg/articles/zhiteli-na-plovdivsko-selo-se-nadigat-sreshtu-romi-prebili-33-godishen-voenen", "text": "Жители на пловдивското село Войводиново готвят тази вечер протест, след като двама младежи от ромски произход нанесоха побой над 33-годишен военен. Инцидентът е станал в неделя по обед, когато мъжът се връщал с колата си след участие в Богоявленския ритуал, съобщава БНР. В деня на инцидента пострадалият управлявал лек автомобил, когато преминал покрай двамата обвиняеми, които вървели по пътното платно и с поведението си създавали опасност за безопасността на движението. Военният им направил забележка, след което се стигнало до сблъсъка. Хората наоколо се намесили и отдръпнали побойниците. За минути обаче от ромската махала идват над 20 души с брадви и колове. На място се е отзовала полиция и екипи на Специализираните полицейски сили, които предотвратяват по-тежки сблъсъци. Пострадалият е служител на Парашутната бригада. Той е в болница със счупени челюст и скула. Днес ще бъде опериран, посочва Тrafficnews.bg. Районната прокуратура в Пловдив привлече като обвиняеми по бързо производство двама младежи на 21 г. и 17 г. за причиняване на телесна повреда по хулигански подбуди, съобщиха от пресцентъра на прокуратурата. По делото се извършват активни процесуално-следствени действия – разпити на свидетели, назначени са медицински експертизи, като според заключението им ще се прецизира и квалификацията по повдигнатото обвинение. „Искаме ромите, които всички живеят в незаконни къщи, да бъдат изселени оттук! През годините те станаха страшно много. Ако допреди 15 години бяха 10-20, в момента са стотици! Страх ни е за децата ни”, коментира жена пред регионалния сайт. Тази вечер във Войводиново се очаква засилено полицейско присъствие. В центъра и на входовете на селото ще бъдат разположени екипи на жандармерията и Специализираните полицейски сили, чиято задача е да пазят обществения ред. На място ще има и екипи Военна полиция. *** Състоянието на пребития от двама младежи в село Войводиново 33-годишен военнослужещ от Специалните сили се е влошило. Валентин Димов не можел да изговаря думи и близките му били принудени спешно да го закарат отново в болница. Валентин е баща на две деца, участвал в три мисии в Ирак и Афганистан, съобщава БТВ.", "date": "2019.01.07", "title": "Пловдивско село се надига срещу роми, пребили снайперист след Богоявленския ритуал"}
{"url": "https://www.faktor.bg/bg/articles/sled-signal-na-antikoruptsionniya-fond-proveryavat-samnitelen-dogovor-za-osvetlenie-v-blagoevgrad-za-nad-400-000-leva", "text": "Агенцията за държавна финансова инспекция (АДФИ) ще разгледа обществена поръчка за изграждане на LED осветление в Благоевград след сигнал на Антикорупционния фонд (АКФ), съобщават от институцията. Сигналът е подаден на 28 септември миналата година. Тогава АКФ алармира за нередности в допълнително споразумение по договор между общината и Обединение \"LED светлина 2015\". Договорът на стойност 1 845 663,56 лева е сключен на 2 декември 2015 г. Повече от година по-късно - на 6 юни 2017 г., двете страни сключват допълнително споразумение за още 433 363,19 лева, с което се възлага допълнителна строителна дейност поради възникнали непредвидени обстоятелства. Оказва се, че за 45 от общо 47-те подобекта по проекта са били установени непредвидени обстоятелства, сред които: силно корозирали стълбове, липса на стълбове вследствие на извършено ПТП, дефектирали кабели, невъзможност да се преработят съществуващите двойни и четворни рогатки за монтаж на новите осветителни тела, неподходяща височина на осветителните тела и неподходящо местоположение на стълбовете. В отговор на изпратено от АКФ заявление за достъп до обществена информация, община Благоевград е отговорила, че преди възлагането на поръчката е направен задълбочен анализ на системата за улично осветление и е събрана информация за различните елементи. Според АКФ е съмнително, че след такъв задълбочен предварителен анализ се налага извършване на допълнителни дейности на стойност 433 363,19 лева. От АКФ напомнят, че възлагането на такива допълнителни строително-монтажни работи и изменението на договора са допустими от закона, но само при спазването на определени условия. За да може възложителят да се възползва от възможността за изменение на договор за обществена поръчка, трябва да има непредвидени обстоятелства, които не могат да бъдат предотвратени и правят невъзможно изпълнението при договорените условия. Констативните протоколи сочат, че обстановката на терен налага строително-монтажни работи извън посочените в договора. Не стават обаче ясни причините, поради които допълнителните дейности не са включени в първоначалния проект и договора от 2 декември 2015 г. Освен това плащането по допълнителното споразумение е извършено на 7 юли 2017 г., въпреки че 20 дни по-рано Общинският съвет в Благоевград е отхвърлил предложението на кмета за промяна на поетия дългосрочен дълг и промяна на общинския бюджет, за да се заплати на изпълнителя. Едва на 12 юли 2017 г., след като е било извършено плащането, кметът е внесъл предложението за втори път и то е било одобрено от общинските съветници. В отговор на изпратения от Антикорупционния фонд сигнал от Агенцията за държавна финансова инспекция съобщиха, че ще инспектират Община Благоевград. Ще бъде извършена проверка за законосъобразност при сключване на допълнителното споразумение, за изпълнението на сключения договор, както и за извършените плащания по двете споразумения.", "date": "2019.01.07", "title": "След сигнал на Антикорупционния фонд проверяват договор за осветление в Благоевград за над 400 000 лева"}
{"url": "https://www.faktor.bg/bg/articles/obshtestvo/emigranti/pochina-vladimir-pankov-nadezhdata-gordostta-i-tragediyata-na-makedonskite-balgari", "text": "Почина Владимир Панков, лидер на асоциация \"Радко\" и неуморен борец за правата на македонските българи, на най-онеправданата етническа група, както в бивша Югославия, така и в Македония.  Роден е 1954 година в Охрид, там завършва основно и средно образование, завършва икономика в Прилеп и след това работи като икономист във фабрика \"ЕМО\" в Охрид, а в средата на 80-те години емигрира първо в Швеция, а по-късно и в Швейцария, където отдавна живеела майка му. Отраснал е със славните български и ВМРО-овски традиции на родния му град. В Охрид, който винаги е бил български, но и протогеровистки, Панков заради семейните традиции спада към по-малкото, михайловистко крило в родния му град.  Той е човек с остър ум и силни страсти. Емигрантските години му помагат по-добре да се запознае със съдбата на македонската емиграция, да се образова и да чака момента за действие. Падането на Берлинската стена, промените в Югославия са предизвикателство за него и в началото на 1991 година се връща в Охрид.  Новосформираната ВМРО-ДПМНЕ под ръководството на Любчо Георгиевски и под сянката на Доста Димовска е   от почти стогодишните окови на сръбската диктатура. За всички нас в онзи момент, свободата не беше някакъв далечен мираж, а нещо близо до нас, на една ръка разстояние и вживяна в сърцата ни. С чисто сърце и честни намерения Владо Панков застана зад политиката и действията на партията като неин най-изтъкнат представител в революционния и свободолюбив Охрид. \"Люлката на българщината\" и \"Българският Йерусалим\" не биха могли да намерят по-честен и по-достоен представител на своите вековни традиции.  Но, чувствата, от една страна и политическият прагматизъм, от друга,  са две различни неща. Ръководството на ВМРО-ДПМНЕ бързо разбра, че в сърбизираната, югословенизирана македонска общност, а и за самото ръководство, много по-добре ще бъде да е представена само като ДПМНЕ. Владо беше бързо и тихо отстранен от позициите в партията, маргинализиран и оставен да се бори \"сам против всички\".  Емоционален и образован той се превърна в истински   в Македония. Същевременно, неговата роля беше обект на наблюдение от страна на македонските и чуждестранните служби за сигурност, а името му се използваше с подли намерения и за гнусни инсинуации. Той издържа всичко, непоколебим и достоен в своите убеждения. Победата на ВМРО-ДПМНЕ на изборите 1998 година породи нови надежди. Владо Панков, заедно с група свои съмишленици създаде културно - просветната и политическа организация \"Радко\". Името и беше дадено като символ на почитта и възхищението на македонците към личността и делото на Иван Михайлов.  Официалното представяне на организацията трябваше да бъде в елитния скопски хотел \"Холидей Ин\" в присъствието на голям брой гости от България, политици и дипломати. Всичко завърши с тотален провал, когато група млади хулигани хвърлиха димни гранати в залата. Представянето беше прекъснато, но все пак \"Радко\" беше регистриран, за да започне след това истинската голгота на Владо Панков.  Ние македонците, имам предвид македонските българи, искаме да живем с илюзията за нашата среда и хората, с които сме близки. Илюзията беше, че управлението на ВМРО-ДПМНЕ ще абсорбира и ще възприеме българското етническо чувство на македонците и ще го вгради в основите на новата държава. Напротив, ръководството твърдо се дистанцираше от всякакви прояви в полза на македонската българска идентичност, винаги давайки неясни и неопределени отговори. Дългата ръка на водачите на ВМРО- ДПМНЕ стоеше зад срамния епизод с димните гранати. Панков беше възприет като  и затова беше организиран скандала в \"Холидей Ин\". Той трябваше да бъде отстранен, затова с решение на Конституционния съд организацията беше обявена за незаконна, а дейността и забранена. Панков одново напусна Македония и замина в емиграция, този път в София. Предизвика дело в Съда за правата на човека в Страсбург с искането за регистрация на \"Радко\". Цели 16 години продължи борбата на Владимир Панков с македонската държава, борба между Давид и Голият, докато накрая Страсбург се разпореди \"Радко\" да бъде вписан в Регистъра на организациите. След отварянето на досиетата на македонската Държавна сигурност, можеше да се види непримиримата борба но и цялата трагедия на Владо. Напуснат, изоставен от всички, дори и от най-близките си, той остана сам в борбата за българската кауза в Македония. Той победи, но цената беше ужасна: самота, бедност, изоставен от по-голямата част от политизираното и сърбизирано македонско общество, той не можеше да намери душевно спокойствие. За разлика от мнозина, той не пиеше алкохол, но беше страстен пушач и пиеше кафе. В дългите безсънни нощи, изпълнени с цигари  и кафе, в неговата самота дефилираха лицата на онези, които го предадоха и доносничиха, на онези, към които той винаги е изпитвал приятелство и любов, а в отговор получи лъжи и предателство. Разочаровано гледаше как всички те направиха кариера, някои в политиката, накои в бизнеса, а някои в администрацията. Съзнанието, че техният успех е резултат от предателство беше болезнено, предателство не само към него, но и към една идея... Измъчената душа не можеше да намери спасение, не можеше да си обясни пропадналите илюзии на своите сподвижници, не можеше да намери покой... Лека ти пръст, Владо, вярвам, че някъде там, горе, където ние не същестуваме, ще се срещнеш с \"твоя Радко\" и ще намериш своя покой...вярвам в това.", "date": "2019.01.07", "title": "Почина Владимир Панков - надеждата, гордостта и трагедията на македонските българи"}
{"url": "https://www.faktor.bg/bg/articles/sadat-ostavi-v-aresta-sina-na-arabadzhievi", "text": "Антон Урумов отказа да пусне на свобода 21-годишния Вълчо Арабаджиев, син на хотелиерите Ветко и Маринела Арабаджиеви. Аргумените за решението на съдията са два - от доказателствата по делото може да се направи обосновано предположение, че младежът е участвал в пране на пари. Няма опасност той да се укрие, но има риск да извърши ново престъпление. \"Няма да влизам в дълги полемики, след 72-часовия арест бяха на свобода 9 или 10 дни, но и през ум не ми е минало да се укривам\", каза преди решението Вълчо Арабаджиев. \"Предния път се явих сам в съда, който отмени гаранцията и полицаите ми сложиха белезници\", добави той.", "date": "2019.01.07", "title": "Съдът остави сина на Арабаджиеви в ареста"}
{"url": "https://www.faktor.bg/bg/articles/patnitsite-na-balgariya-ear-ne-sa-zasegnati-ot-stachkata-v-germaniya", "text": "Двете берлински летища работят нормално след стачката на служителите по сигурността тази сутрин. Бяха отменени над 40 полета, но пътниците на \"България Еър\" не са засегнати, съобщи БНТ.", "date": "2019.01.07", "title": "Пътниците на \"България Еър\" не са засегнати от стачката в Германия"}
{"url": "https://www.faktor.bg/bg/articles/zhestok-sblasak-mebdu-dva-tira-na-patya-ruse-byala", "text": "Два тира катастрофираха на пътя Русе - Бяла. По непотвърдена информация има един загинал. Пътят е затворен, съобщи бТВ. Предстои оглед и изясняване на причините за катастрофата. Даден е и обходен маршрут по път Русе – Басарбово – Иваново – Две могили  и по  Две могили – Обретеник. Вчера на същата отсечка кола на румънци се удари в бетонна стена, след като поднесла заради падналия слаб сняг.", "date": "2019.01.07", "title": "Жесток сблъсък между два тира на пътя Русе - Бяла"}
{"url": "https://www.faktor.bg/bg/articles/totev-obeshta-grandiozno-otkrivane-na-plovdiv-evropeyska-stolitsa-na-kulturata", "text": "Грандиозно откриване на Пловдив – Европейска столица на културата обеща кметът на града Иван Тотев. Това той направи в специална пресконференция по-малко от седмица преди старта на събитието. \"Пловдив завинаги ще бъде Европейска столица на културата. Не се знае дали друг български град някога ще носи тази титла. Това е много по-голямо от всичко, което се случва в момента и дълго ще се помни”, обяви Тотев.  Той отвърна и на всички, които са отправяли упреци към организацията на събитиете, като обяви, че \"лодката на критикарите потъва и е време те да се отправят на съседния бряг\". \"Ще се забравят неволите, ще се запомнят само хубавите емоции и хубавите проекти\", убеждаваше Тотев всички, които се съмняват. От 27 декември централният булевард на Пловдив е затворен, а върху него е построена 30-метрова кула, на която вече се правят репетициите на осветлението. Очаква се блокадата да се вдигне на 17 януари, а откриващото събитие е на 12-и вечерта. Денят е събота, а от петък започва Откриващият уикенд с много културни събития, така че в града се очакват и гости. Важно е да се знае, че на 12 януари всички, идващи от близо и далеч, трябва да се приготвят да ходят пеша, защото към съществуващата сега транспортна блокада се прибавя и изцяло затваряне на широкия център. Предвидени са паркинги, на които гостите от други градове ще могат да оставят колите си и да се придвижват с градския транспорт донякъде, откъдето все пак трябва да ходят пеша поне километър, километър и половина. Пет паяка ще вдигат коли, ако преценят, че пречат. Девет линии от градския транспорт ще работят до 12 часа по делнично разписание, на тях трябва да разчитат на практика всички, а прогнозата на кмета за спектакъла е 30 000 души. Днес той няколко пъти горещо заяви, че никъде другаде в града не е било възможно да се осигури такава гледаемост, както точно на централния булевард \"Цар Борис трети обединител\". Около 300 вече са заявките за акредитация от журналисти от България и чужбина, от името на Европейската комисия в официалната церемония ще участват комисар Мария Габриел, ще бъде и Цвета Караянчева, а що се отнася до министър- председателят, той още не е потвърдил, макар че е поканен. Кметът Иван Тотев показа одеялата и шаловете с лого на Пловдив 2019, които ще се раздават на хората – впрочем предвидени са по 15 000 бройки от всеки артикул, цветовете са синьо, розово и бежово. Те ще останат на хората като сувенир от събитието. Тотев обеща слънчево време и 4-5 градуса за през деня, а само десет минути след като го предрече, в Пловдив заваля първият сняг. Няма изгледи да натрупа, така че засега времето наистина помага. Зрителите на вечерния спектакъл \"Ние всички сме цветове\" трябва да се приготвят за поне тричасово стоене на едно място- поканени са от 17:30, събитието започва в 19, а от 20 следва музикална програма на немския диджей Шилер.", "date": "2019.01.07", "title": "Тотев обеща грандиозно откриване на Европейска столица на културата в Пловдив"}
{"url": "https://www.faktor.bg/bg/articles/obrazuvano-e-dosadebno-proizvodstvo-sreshtu-chetirimata-mazhe-zadarzhani-vav-vrazka-s-otkradnatite-kartini-na-maystora", "text": "Прокуратурата е започнала досъдебно производство срещу четирима души във връзка с открадналите картини на Владимир Димитров – Майстора и други български художници от къща в София. Това съобщиха от пресцентъра на Прокуратурата на Р. България.  След докладване на делото в Софийска районна прокуратура наблюдаващият прокурор е повдигнал следните обвинения.  Срещу В.Христов, за това, че от неустановена дата през декември 2018 г. до 29 декември 2018 г. в гр. София, от къща, като извършител е отнел чужди движими вещи - 15 бр. картини, 1 бр. сабя с ножница, 1 бр. цигулка в калъф и 1 бр. пишеща машина от имота на П.Антонов, без негово съгласие. Кражбата е станала в съучастие с А.Антонов, чрез разрушаване на преграда, здраво направена за защитите на имот и използване на неустановено моторно превозно средство. Кражбата е извършена в условията на опасен рецидив, след като Христов е бил осъждан за тежко умишлено престъпление на лишаване от свобода не по-малко от една година. Спрямо В.Христов е взета мярка за неотклонение „Задържане под стража“ за срок до 72 часа. За това престъпление се предвижда наказание „лишаване от свобода“ от три до петнадесет години. Срещу А.Антонов, за това, че от неустановена дата през декември 2018 г. до 29 декември 2018 г. в гр. София, от къща в съучастие с В.Христов е отнел чужди движими вещи - 15 бр. картини, 1 бр. сабя с ножница, 1 бр. цигулка в калъф и 1 бр. пишеща машина от дома на П.Антонов, без негово съгласие с намерение противозаконно да ги присвои. Като кражбата е извършена в условията на опасен рецидив, след като А.Антонов е бил осъждан за тежко умишлено престъпление на лишаване от свобода не по-малко от една година. Спрямо А.Антонов е взета мярка за неотклонение „Задържане под стража“ за срок до 72 часа. За това престъпление се предвижда наказание „лишаване от свобода“ от три до петнадесет години. Срещу А.Йовчев за това, че на 29 декември 2018 г. в гр. София, с цел да набави за себе си или за другиго имотна облага е придобил чужди движими вещи, за които предполага, че са придобити от друг чрез престъпление. Спрямо А.Йончев е взета мярка за неотклонение „Парична гаранция“ в размер на 5000 лева. За това престъпление се предвижда наказание „лишаване от свобода“ от една до шест години. Срещу Б.Найденов за това, че на 29 декември 2018 г. в гр.София, с цел да набави за себе си или за другиго имотна вреда, е спомогнал да бъдат отчуждени чужди движими вещи, за които предполага, че са придобити от друг чрез престъпление. Спрямо Б.Найденов е взета мярка за неотклонение „Парична гаранция“ в размер на 5000 лева. За това престъпление се предвижда наказание „лишаване от свобода“ от една до шест години.", "date": "2019.01.07", "title": "Обвиниха четирима за кражбата на картините на Майстора"}
{"url": "https://www.faktor.bg/bg/articles/novini/svyat/makedonskata-tsarkva-ochakva-da-poluchi-avtokefaliya-ot-vselenskata-patriarshiya-do-kraya-na-godinata", "text": "\"Надявам се, че след украинската, македонската ще бъде втората църква, която ще получи автокефалност тази година\", заяви македонският митрополит Петър, цитиран от vesti.mk. \"Надявам се тази година и ние да се зарадваме като автокефална църква призната от Вселенската патриаршия и от останалите поместни православни църкви. Ние изпълняваме, и то не отсега, а отдавна, всички условия за това\", коментира митрополитът. \"Трябва да почакаме да дойде денят да бъде изпълнено това, което ни е обещано и да бъде призната нашата света църква\", казва още митрополит Петър.", "date": "2019.01.07", "title": "Македонската църква очаква да получи автокефалия от Вселенската патриаршия до края на годината"}
{"url": "https://www.faktor.bg/bg/articles/vav-vtornik-se-proshtavame-s-obichaniya-aktyor-ivan-laskin", "text": "Поклонението пред обичания български актьор Иван Ласкин, който почина на 6 януари,  ще бъде във вторник (8 януари) от 12.30 ч. в храма „Св. Седмочисленици“, съобщи председателят на Съюза на българските артисти (СБА) Христо Мутафчиев. Малко по-късно погребението му ще се състои в Алеята на творците на Централните софийски гробища. Иван Ласкин ни напусна на 48-годишна възраст. Той прекара последните 10 дни в реанимацията на ВМА с тежка чернодробна недостатъчност и спешна нужда от трансплантация. Колеги и приятели на актьора дори организираха кампания за кръводаряване в цялата страна. За съжаление обаче въпреки грижите на лекарите актьорът не излезе от комата. Също на 48 години ни напусна и непрежалимият му приятел Чочо Попйораднов, когото Ласкин често споменаваше. Въпреки че по думите му „няма загуба, ако някой е в сърцето ти“. След себе си Иван Ласкин остави две дъщери – Люба от Мирослава Гоговска, и София – от Александра Сърчаджиева, с която живееше. За нея той говореше с огромна любов и уважение.", "date": "2019.01.07", "title": "Във вторник се прощаваме с обичания актьор Иван Ласкин"}
{"url": "https://www.faktor.bg/bg/articles/putin-strelya-s-istinski-top-za-koleda", "text": "В деня, когато в Русия отбелязват Коледа, руският президент Владимир Путин направи нещо, за което мечтаят много деца - стреля с истински топ, предадоха ТАСС и Асошиейтед прес. При посещение в Петропавловската крепост на река Нева в родния си Санкт Петербург Путин произведе традиционния обеден топовен залп - ежедневна традиция от 1865 г. Президентът също така се срещна с възпитаници на Суворовското военно училище. Традицията с оръдейния изстрел съществува и в други пристанищни градове в Русия, както и в редица други страни, но единствено в Санкт Петербург ежедневният залп е официално признат за символ на града.", "date": "2019.01.07", "title": "Путин стреля с истински топ за Коледа"}
{"url": "https://www.faktor.bg/bg/articles/ninova-zapochna-podgotovka-za-izborite", "text": "Националният предизборен щаб на БСП, Комисията по идейното и програмно развитие и Съветът по външна политика и международната дейност към НС на БСП обсъдиха предизборната платформа за европейските избори, съобщиха от пресцентъра на партията.  Тя ще се гласува от Националния съвет в събота и ще бъде приета от Конгреса на партията, който ще се проведе на 26 януари. Припомняме, че на 4 януари ГЕРБ също проведе първото си заседание на Националния предизборен щаб на партията за предстоящите европейски и местни избори. На 20 януари ГЕРБ ще проведе Национална предизборна среща в София.", "date": "2019.01.07", "title": "Нинова започна подготовка за изборите"}
{"url": "https://www.faktor.bg/bg/articles/novini/svyat/a-piontkovski-opasnostta-ot-eskalatsiya-na-voynata-na-rusiya-s-ukrayna-narastva-s-vsyaka-minuta", "text": "\"Значителна част от руския политически елит и руския президент Владимир Путин мечтаят украинската държава да престане да същестувва, затова на бъдещия победител на президентските избори в Украйна ще му бъде трудно да се договори с тях за каквото и да било\", прогнозира руският политолог Андрей Пионтковски пред \"Еспресо\". \"Идеята за Украинска държава абсолютно не се възпришиема от така наречения руски политически имперски елит. И сега, и преди 100, и преди 200-300 години. Много странно в страна, която се намира във война с агресора, звучат твърденията, че \"Путин ще напише неговите желания на един лист, а ние нашите на друг\". И опасността от ескалация на войната нараства с всяка минута\", категоричен е Пионтковски Той добавя, че засега руските власти явно са решили за изчакат резултаттие от изборите с надеждата, че ще спечели \"удобен за тях кандидат\". \"Те са рационални хора, защо да не почакат три месеца\", каза още Пиионтковски.", "date": "2019.01.07", "title": "А. Пионтковски: Опасността от ескалация на войната на Русия с Украйна нараства с всяка минута"}
{"url": "https://www.faktor.bg/bg/articles/siriyskite-kyurdi-ochakvame-poyasnenie-za-planovete-na-sasht-da-se-izteglyat-ot-stranata", "text": "Представителят на сирийските кюрди Бадран Джия Курд заяви, че те очакват пояснение за плановете на САЩ за изтегляне от Сирия, предаде АП. \"Кюрдите не са информирани за каквато и да било промяна в американската позиция и са объркани от скорошните изказвания на съветника на президента Доналд Тръмп по националната сигурност Джон Болтън\", каза Курд. Болтън вчера по време на посещението си в Израел заяви, че американските войски няма да се изтеглят от Сирия, докато екстремистите от групировката \"Ислямска държава\" (ИД) не бъдат победени и сигурността на кюрдските сили не бъде гарантирана. Тези думи са в рязко противоречие с обявеното миналия месец от президента на САЩ Тръмп изтегляне на американските войници от Сирия, което първоначално се очакваше да бъде извършено в рамките на няколко седмици.", "date": "2019.01.07", "title": "Сирийските кюрди объркани: Очакваме пояснение от САЩ - ще се изтеглят, или няма да се изтеглят"}
{"url": "https://www.faktor.bg/bg/articles/novini/svyat/papata-se-zareche-da-izchisti-tsarkvata-ot-pedofilite", "text": "Папа Франциск днес изрази загриженост от възхода на национализма в света и донякъде обвини за това недостатъците на глобализацията, предаде Асошиейтед прес. Без да цитира държави или политически партии, главата на Римокатолическата църква изрази съжаление за национални политики, които насърчават \"бързо пристрастно единодушие\" за сметка на търпеливи усилия за общото благо. В годишната си реч пред дипломатите, акредитирани към Светия престол, папата отбеляза безпокойството в Европа и Северна Америка по отношение на мигрантите и произтичащите от това ограничения за преминаването им през границите, включително и транзитно. \"На такъв всеобхватен въпрос не може да бъдат давани частични решения\", подчерта папата. Франциск похвали Колумбия за това, че е приела голям брой хора, избягали от икономическите трудности във Венецуела. Същевременно папата каза, че е ужасен от продължителните конфликти в Украйна и Сирия, и похвали диалога между Северна и Южна Корея, като предупреди срещу засилването на надпреварата във въоръжаването. Що се отнася до самата Католическа църква, папата отново каза, че осъжда насилието срещу деца, и потвърди обещанието си да изчисти Църквата от свещеници педофили. \"Насилието върху непълнолетни е едно от най-гнусните и отвратителни престъпления, които може да бъдат извършени\", и то \"причинява непоправими щети за цял живот\", подчерта Франциск. Той отбеляза, че \"Светият престол и Църквата като цяло работят, за да се противостои и да се предотвратят тези престъпления и тяхното укриване, за да се установи истината (за престъпления, извършени от) духовници, и да се въздаде правосъдие за непълнолетните, преживели сексуално насилие, утежнено от злоупотребата с власт и съвест\". Франциск се подготвя в края на февруари да бъде домакин на среща на високо равнище във Ватикана с главните епископи от националните католически църковни организации от целия свят, за да бъде обсъдена кризата с насилието срещу деца. За да се подготвят, участниците в срещата трябва да разговарят с жертви на такава сексуална агресия. Миналата година бе белязана от скандали със сексуално насилие на духовници, особено в САЩ и Чили. Днес френският кардинал Филип Барбарен ще бъде изправен пред съда по обвинение, че е укрил педофилското минало на свещеник, предаде Франс прес.", "date": "2019.01.07", "title": "Папата се зарече да изчисти църквата от педофилите"}
{"url": "https://www.faktor.bg/bg/articles/novini/balgariya/todor-tagarev-rusiya-uvelichava-s-9-na-godina-poddrazhkata-na-samoleti-f-16-sa-mnogo-po-dobri-ot-gripen", "text": "„Преди две години всички изисквания за нови военни самолети бяха затворени в една рамка. Много от депутатите не бяха изчели дори какви са изискванията. Заводът за Ф-16 съществува. С малко допълнителни инвестиции ще започнат да произвеждат „Блок 70“ с цялото оборудване. В Словакия ще има такива самолети, както, ако се приключи договорът, и у нас. Служебното правителство надхвърли своите правомощия. И Грипен, и Ф-16 са добри, но Грипен е по-евтин за експлоатация. Но ние трябва да се съобразим с кого ще поддържаме самолетите. Ф-16 превъзхожда по ефективност Грипен“. Това заяви пред БТВ бившият военен министър Тодор Тагарев. „Ф-16 е много изпитан самолет, който превъзхожда по мощност Грипен. Ние ще получим с американския самолет с 50% повече експлоационно време. Категорично имаме нужда от нови машини, докато те станат 16. Надяваме се депутатите още сега да ги купят наведнъж, дори ако трябва да ги плащаме разсрочено или чрез заеми. По този начин ще ни излязат по-евтини. От друга страна, руските самолети увеличават с 9% всяка година цената на поддръжката на самолетите. С модерните машини можем да се включваме в операции на НАТО. Кугерите, които купи правителството на Симеон Сакскобургготски, не ни вършат кой знае каква работа. Те нямат общо с Ф-16.", "date": "2019.01.07", "title": "Тодор Тагарев: Русия увеличава с 9% на година поддръжката на самолети, Ф-16 са много по-добри от Грипен"}
{"url": "https://www.faktor.bg/bg/articles/ordenat-na-ritsarite-tamplieri-na-yerusalim-velik-priorat-balgariya-otdade-chest-na-aktyora-ivan-laskin", "text": "Орденът на рицарите тамплиери на Йерусалим - Велик приорат България отдаде чест на актьора Иван Ласкин чрез публикации в социалните мрежи. От молитвата, публикувана на официалната страница на ордена във Фейсбук, става ясно, че приживе Ласкин е членувал в организацията. Принадлежността на актьора към ордена не беше обществено достояние и публикацията в официалната фейсбук страница на организацията предизвика учудване сред феновете му. „С дълбоко прискърбие ви съобщаваме, че на 6 януари 2019 г. ни напусна нашият брат Иван Ласкин KTJ, член на Командерия „Света София“ на Велик Приорат България. Той беше истински Рицар християнин и премина в редиците на небесното Христово войнство за да продължи своята мисия – да служи на Господ. Нека душата му почива в мир и вечната Светлина го озарява!“, това гласи публикуваният некролог на Иван Ласкин – Рицар на Храма. Към публикацията си тамплиерите са добавили и молитва за своя брат.Ето самия пост: Помени, Господи, нашият Брат и Рицар Иван, починал с надежда за възкресение за вечен живот, поминал се в благочестие и вяра, прости му всяко съгрешение, извършено от него волно и неволно, с дума с дело или с помисъл. Всели го в места светли, в места прохладни, в места покойни, отгдето е изчезнала всяка болка, скръб и въздишка, и гдето сияе светлината на Твоето лице и весели всички от века Твои светии. Дарувай на него и на нас Твоето царство, участие в неизказаните и вечни Твои блага и услада от Твоя безкраен и вечен живот. Защото Ти, Христе Боже наш, си животът, възкресението и покоя на починалите Твои войни и на Тебе отдаваме слава, с безначалния Твой Отец, и с пресветия, благия и животворящ Твой Дух, сега и всякога, и во веки веков? Амин! Амин! Амин!", "date": "2019.01.07", "title": "Орденът на рицарите тамплиери отдаде чест на Иван Ласкин"}
{"url": "https://www.faktor.bg/bg/articles/d-r-denislava-angelova-golyama-chast-ot-horata-ne-razbraha-che-ivan-laskin-ima-golyamo-sartse", "text": "Иван беше много пряк, много директен и много истински. Това каза пред БТВ д-р Денислава Ангелова - първата жена в света, удостоена с награда за толерантност от Института за мир \"Перес\", основател на асоциацията \"Докосни дъгата\" и близка приятелка на Иван Ласкин. Голяма част от хората не разбраха, че има голямо сърце. Това, което казваше, беше истината, неговата истина, което предизвикваше много жлъчни коментари. Не искам да повярвам, че в България има толкова малки хора, които съдят. Разбирам, че всеки има празнота в живота си и свободно време, но не е ли по-добре да направиш нещо полезно за себе си и за околните, отколкото да мразиш. Всеки, които се опитва да направи нещо, е нападан, заяви д-р Ангелова. Иван е имал нужда да покаже, че обича Александра и София. За него те са принцеси. Нека да пожелаем на всеки да срещне такава любов в живота си, да знае, че е искан и уважаван. Човек има енергия и желание само ако има обич, каза още д-р Денислава Ангелова. Най-тежка е болката на Александра и на София, защото те трябва сами да се справят с липсата на Иван. Много хора звънят на Александра, много хора й пишат. Цяла нощ беше звънене, писане, а Алекс има нужда да се събере и да обърне внимание на детето си. Алекс изслушва всички. Надявам се, че всички хора, които обичат Иван и нея, да я оставят да се погрижи за детето си, заяви Ангелова.  София вече знае, че баща й си отишъл, но не искам да разговарям на тази тема, допълни тя. Десислава Ангелова беше жената, която преди дни съобщи на страницата на Александра Сърчаджиева във фейсбук, че Иван Ласкин е във ВМА и помоли всички призиви за кръводаряване, медикаменти и дарения да се случат след официално поискано съдействие.", "date": "2019.01.07", "title": "Д-р Денислава Ангелова: Алекс има нужда да събере себе си, за да се справи с липсата на Иван"}
{"url": "https://www.faktor.bg/bg/articles/otkriha-martav-ruski-kapitan-na-borda-na-tovaren-korab-kray-turskiya-chanakkale", "text": "Руски гражданин, капитан на товарен кораб \"Канопус\", е бил открит мъртъв на борда на кораба в района на турския град Чанаккале /Северозападна Турция/, предаде ТАСС, като се позовава на съобщение на руското генерално консулство в Истанбул. В съобщението се посочва, че според информация, получена от турските компетентни власти, капитанът на кораба Юрий Черкасов е бил намерен мъртъв в каютата си късно вечерта на 6 януари, предаде БТА. Тялото на починалия капитан е транспортирано в Бурса за аутопсия. Корабът \"Канопус\" е бил закотвен в пристанище Кепез.", "date": "2019.01.07", "title": "Откриха мъртъв руски капитан на товарен кораб край турския Чанаккале"}
{"url": "https://www.faktor.bg/bg/articles/novini/svyat/ruski-protoyerey-proklina-novata-ukrainska-tsarkva-iztrebi-gi-vsichki-gospodi", "text": "Руската православна църква продължава да разпространява  проклятия към Православната църква в Украйна заради получения от нея Томос за автокефалията.  Според replyua.net, известният със скандалната си реторика протойерей на Руската православна църква Всеволод Чаплин, написа на страницата си във Фейсбук, че трябва да бъде наказан \"всеки, който е склонен на компромис с евромайданците, съзаклятничи с лукавите миротворци, опитва се да лъже, за „да остане настрана от битката“. „В светските офиси има такива къртици и плъхове, има и в„ църковните ”. Лъжци и предатели. Господи, порази ги. Затвори им устите. Изтрий ги от лицето на земята ”, пише Чаплин, без да уточнява точно какво има предвид.  Припомняме, че на 6 януари православната църква на Украйна най-накрая получи независимост, след като й бе връчен Томос за автокефалията от Константинопол. Документът вече е занесен в Киев. Освен това, бившият президент на Украйна Виктор Юшченко осъди открито пропагандата на Кремъл, който се опита да го провокира да направи изявление по повод независимостта на Църквата и Томоса на Константинополския патриарх. „Но ако нямаше и Томос, как биха могли да я признаят за независима? А Московската църква може да живее 400 години без Томос ”, отговори Юшченко на руската пропаганда.", "date": "2019.01.07", "title": "Руски протойерей проклина новата Украинска църква: Изтреби ги всички, Господи!"}
{"url": "https://www.faktor.bg/bg/articles/ek-potvardi-che-nyama-da-predogovarya-sdelkata-za-brekzit", "text": "Днес Европейската комисия потвърди за пореден път, че лидерите на ЕС няма да предоговорят Брекзит сделката, която беше съгласувана с британския премиер Тереза Мей през последния месец на 2018-а година и няма да се подадат на натиска за евентуално излизане на Великобритания от Съюза без споразумение. \"Сделката, която е на масата, е най-добрата и единствено възможна сделка\", заяви пред репортери говорителят на комисията Маргаритис Схинас, когато беше попитан за проведения в петък телефонен разговор между Тереза Мей и председателя на ЕК Жан-Клод Юнкер, съобщава Ройтерс. \"Тази сделка няма да бъде предоговорена\", подчерта Схинас и допълни, че разговорът на Юнкер с Мей е бил \"приятелски\" и че двамата ще разговорят отново тази седмица. Междувременно Би Би Си цитира правителствени източници, според които британските депутати планират да проведат гласуване на договорената от Тереза Мей Брекзит сделка през следващия вторник, 15-и януари. Според в-к UK Times вотът може да се проведе на 15-и или на 16-и януари. Говорителят на британския премиер - Джеймс Слак потвърди, че гласуването ще се проведе през следващата седмица. Според него по-прецизната дата за вота ще зависи от парламента на страната. Този вот беше отложен през декември в последните минути, за да бъде избегнато гласуване против договореното с ЕК споразумение, което трябва да влезе в сила след официалното напускане на Великобритания на 29-и март.", "date": "2019.01.07", "title": "ЕК потвърди за пореден път: Няма да се предоговаря сделката зa Брекзит!"}
{"url": "https://www.faktor.bg/bg/articles/puskat-novi-busove-za-hora-s-uvrezhdaniya-v-stolitsata", "text": "София се сдоби с нови специализирани микробуси за превоз на хора с увреждания. Микробусите са общо седем и бяха представени на специална церемония в присъствието на столичния кмет Йорданка Фандъкова. \"Целта е всички тези хора да имат активен живот, свързан с лечение, работа, забавление, изобщо кой, където трябва да отиде\", добави Фандъкова. Новите бусове ще могат да се ползват от трудно подвижни хора срещу предварителна заявка. Те ще функционират от 06:00 до 23.00 часа, а билетът ще струва 1 лв. Те ще бъдат въведени поетапно в движение. Те ще бъдат въведени поетапно в движение. Ползването на тази транспортна услуга може да се осъществи с предварителна заявка на телефонна линия в отдел „Транспортно обслужване“ при Дирекция „Транспорт“ на Столична община. Изчисленията на общината показват, че от тази услуга се възползват средно над 640 души месечно.  \"Средно месечно 645 души използват микробусите за трудно подвижни хора. Точният брой са ми дали е 644 души средно месечно търсят тази услуга. Ако е необходимо да я разширим, вече имаме такава възможност с необходимите микробуси. Подобна услуга се осъществява и от Общинското дружество „Лозана“, което има свои социални предприятия, така че също по този начин може да се изпълнява тази функция. Всеки, който има нужда да използва тази услуга, заявява най-късно 12 часа преди използването на ѝ при диспечера, след което колата се изпраща на адреса“, обясни Фандъкова.", "date": "2019.01.07", "title": "Пускат нови бусове за хора с увреждания в столицата"}
{"url": "https://www.faktor.bg/bg/articles/novini/balgariya/i-bez-yadreni-raketi-vartolomey-postavi-putin-i-kiril-v-stoyka-parter", "text": "Чудодеен и свят човек е Негово Всесветейшество Вартоломей. Той върна свободата на Украинската православна църква. Поклони се пред православния и свободолюбив украински народ. Възтържествува Божията правда.  Така в началото на 80-те години Н.Св. Папа Йоан Павел II подкрепи святата борба на полската „Солидарност” срещу комунизма. 10 години по-късно СССР се разпадна. Сега със своето решение патриарх Вартоломей ни подсказа какво може да очакваме да се случи с Руската федерация след 10 години. Политиката на Владимир Путин и на руския патриарх Кирил претърпя поредната си катастрофа. Без да притежава ядрени ракети, без танкови дивизии и самолети, Вселенският патриарх постави и двамата в стойка партер. В момента Москва няма полезен ход. Като държава автократична и недемократична, почти през цялата своя история, и днес Русия се самоизолира от нормалния свят. Руската църква също се самоизолира от православния свят. 1.Поправи една многолетна неправда.  2. Срина мита, че РПЦ е „Трети Рим”.  3. Показа, че Вселенската патриаршия е църква–майка на УПЦ.  4. Подсказа, че УПЦ ще играе все по-важна роля в православния свят. 5. Демонстрира силата на вярата.  6. Защити православния канон.  7. Укрепи позициите на Вселенската патриаршия в света. 8. Вдъхна надежда на всички християни, че когато са заедно, злото е победимо. С неадекватната си реакция, спрямо решението на патриарх Вартоломей, РПЦ доказа, че не е нито православна, нито църква. Тя е политико-религиозна секта. Твърдението за „разкол” в православието е московска „опорна точка” от сталински тип. Разколникът е Руската православна църква. А сега малко история. След болшевишкия преврат през 1917 г. предходниците на Владимир Путин и на патриарх Кирил изхвърлят от календара Рождество Христово. Първо го преместват след Нова година, а след това и забраняват този християнски празник. За целта „декрет” издава оня, който продължава да пружи кокали и кости в центъра на Москва.  През 1929 г. Сталин забранява продажбите на елхи, както и честването на Рождество Христово и Нова година.  През 1930 г. в московския вестник ”Известия” четем: „Да се надене хомота на шията на роботниците, да се удари революцията с кръста по главата – това е подлият класов смисъл на рождественската легенда”. От 1929 до 1935 г. стотици хиляди православни християни са „въдворени”в концлагери в Сибир, защото тайно да празнували Рождество Христово. В края на 1935 г. Сталин връща елхата за новогодишния празник, но за Рождество Христово отказва. Нещо повече. Нарежда да се прогони добрият дядо Коледа. И разрешава циркът с ментето „Дядо Мраз”. Според него „дядо Хладилник” е „древно славянско божество”. През 2000 г. руският митрополит Сергий заяви, че „Дядо Мраз – това е нормално развитие на нашата духовна съветска традиция”. През 1953 г. в Москва е свикан „Православен събор”. Присъстват само предстоятелите на православните църкви от „социалистическия лагер”. Решава се да поднесат Украинската православна църква в дар на Московската патриаршия. Решението е неканонично, светотатство, богохулно. Като удавник за сламка за него и до днес се държи РПЦ. Но на тая сламка могат да се хванат само ония архиереи от Синода на Българската православна църква или на Сръбската православна църква, които са петолъчки. За всеки свещенослужител, понесъл в ръка Божия кръст, Московският събор от 1953 г. е сатанинско дело. Честито на нашите православни братя, украинците!Честита им независимата църква. Честита им духовна свобода! Тя ще им помогне да си върнат и окупираната от руските агресори земя. Дълбок поклон пред святото дело на Негово Всесветейшество Вселенския патриарх Вартоломей! На него и паството му, Господ здраве и дълголетие да дава! И да се слави името на Украйна!", "date": "2019.01.07", "title": "И без ядрени ракети Вартоломей постави Путин и Кирил в стойка партер"}
{"url": "https://www.faktor.bg/bg/articles/snezhni-vielitsi-blokiraha-turisti-v-avstriyskite-alpi", "text": "В Южна Германия училища останаха затворени заради снежните виелици и високата лавинна опасност, предава ДПА. Властите са обявили второ ниво при четиристепенна лавинна опасност.  Зимата взе и жертви. В Бавария мъж загина под паднало дърво, а в Австрийските Алпи трима скиори бяха затрупани под лавина.  Километрични задръствания има по магистралите в Бавария и Западна Австрия.  Заради навявания проблеми има и железопътният превоз. Много туристи са блокирани в австрийските Алпи и не могат да се приберат след края на ски ваканцията си.", "date": "2019.01.07", "title": "Снежни виелици блокираха туристи в Австрийските Алпи"}
{"url": "https://www.faktor.bg/bg/articles/novini/svyat/ruski-zhurnalist-belarus-shte-plati-za-poluchavanite-dosega-subsidii-sas-suvereniteta-si", "text": "\"Русия и Беларус ще създадат една държава, с \"общ господар\" в рамките на три-четири години\", прогнозира директорът на \"Ехото на Москва\", собственост на държавната \"Газпроммедия\" Алексей Венедиктов. \"Ами вижте, през 21-ва година предстоят избори за Държавна дума. Защо да не проведем едновременно и по едни и същи правила избори за парламент на Съюзна държава и да започнем не с общ президент, а с общ парламент\"\", смята Венедиктов, за когото се говори, че е близък до Кремъл. По думите му, Белорус може да плати за получаваните досега субсидии със суверенитета си.  \"В Русия сега няма пари, ако по-рано можехме да ги субсидираме, вече не искаме, а и не можем\", коментира Венедиктов. Припомняме, че президентът на Беларус, който беше на посещение в Москва преди нова година, зяви, че \"Повече не може да нарича Русия братска трана\" и проведе съвещание със силовите структури, на което е обсъден въпроса за защита на суверенитета на страната.", "date": "2019.01.07", "title": "Руски журналист: Беларус ще плати за получаваните досега субсидии със суверенитета си"}
{"url": "https://www.faktor.bg/bg/articles/novini/svyat/patriarh-filaret-do-kakva-nizost-e-padnal-patriarh-kiril", "text": "\"Писмото със заплахите към вселенския патриарх Вартоломей е признак за слабостта на руския патриарх Кирил\", коментира почетния патриарх на Православната църква на Украйна Филарет. \"Когато прочетох написаното от патриарх Кирил си помислих: до каква низост е паднал патриарха, да се опълчи против своя събрат - вселенския патриарх и така да го унижава. Това е признак на слабост. Силният човек, силната държава никога не заплашва\", казал още Филарет.  Според него, Православната църква на Украйна ще получи статут на патриаршия. \"Засега сме признати за митрополия и ние сме съгласни с това. Макар че 25 години бяхме патриаршия, се съгласихме на това да бъдем митрополия, но митрополия на цялото православия. Имаме претенция да бъдем патриаршия, защото сме голяма църква. Надявме се, че с времето вселенският патрирах ще признае укаринската църква за патриаршия. Това е в бъдещето, но ще се случи\", зяви Филарет. По думите му, рано или късно, мнозинството православни църкви ще признаят укринската независима църква. \"Може да стане така, че руската църква, която ни обвинява в разкол, сама да се окаже в разкол\", прогнозира той.", "date": "2019.01.07", "title": "Патриарх Филарет: До каква низост е паднал патриарх Кирил"}
{"url": "https://www.faktor.bg/bg/articles/tsvetanov-vrachi-chlenskite-karti-na-novi-chlenove-na-gerb", "text": "Председателят на ПГ на ГЕРБ и зам.-председател на партията Цветан Цветанов връчи членски карти на нови членове на ГЕРБ. Това се случи по време на среща с актива на ГЕРБ в община Годеч, провела се малко след откриването на обновената картинна галерия в общинския център. \"Благодаря ви, че избирате ГЕРБ. Нашата мисия да осигурим траен просперитет на страната и да подобрим качеството на живот на хората не е лека и всяко ново лице в нашия екип е стъпка напред към реализирането на целите ни. Фактът, че непрекъснато се увеличаваме е сигурен знак за нарастването на доверието на гражданите към нас и към нашите политики. През годините сме доказали, че можем да работим в интерес на гражданите и се грижим за всички региони в страната, докато други са силни само на думи\", обърна се към най-новите членове на ГЕРБ Цветан Цветанов. С представителите на ГЕРБ-Годеч Цветанов обсъди и актуалната политическа обстановка в страната и предстоящите тази година европейски и местни избори. Зам.-председателят на ГЕРБ призова годечката структура да работи активно по време на предизборните кампании, защото двата вота ще бъдат решаващи за бъдещето на България и Европа.", "date": "2019.01.07", "title": "Цветанов връчи членските карти на нови членове на ГЕРБ"}
{"url": "https://www.faktor.bg/bg/articles/tsvetanov-radev-i-sluzhebnoto-pravitelstvo-iskaha-da-berem-plodovete-na-tyahnata-neprozrachnost", "text": "С избора на нов тип боен самолет по време на кабинета „Герджиков“, президентът Румен Радев и служебното правителство искаха да задължат следващото Народно събрание и следващия кабинет да берат плодовете на тяхната непрозрачност. Тогава Румен Радев, който лично назначи министър-председателя и министъра на отбраната, искаше непрозрачно, на тъмно и в кратки срокове да финализира процедурата за изтребителите. Това заяви пред журналисти в Годеч председателят на ПГ на ГЕРБ и зам.-председател на партията Цветан Цветанов. „Експертите от Министерството на отбраната внесоха доклада за работата си по избора на нов тип боен самолет в Министерски съвет, като най-вероятно тази сряда ще име решение на правителството. След това предстои дебат в Народното събрание, което трябва да даде мандат на правителството да финализира започнатата процедура“, обясни Цветанов. Той сподели очакванията си, че Румен Радев ще продължи да не се държи като държавен глава и обединител на нацията и няма да работи успешно с българските институции както предшествениците му. „Нека Радев се поинтересува кои държави споделят оценката на експертите от МО и кои държави подкрепят неговата теза за изтребителите“, призова председателят на ПГ на ГЕРБ. Той допълни, че не е нормално едно служебно правителство да ограничи възможността на следващия редовно избран кабинет, който ще бъде подложен и на парламентарен контрол, да завърши една такава процедура. Във връзка с обвиненията на президента Радев за лобизъм, Цветан Цветанов подчерта, че те не отговарят на истината и заяви категорично: „Всяко едно решение на страната ни е политическо. Решението да се присъединим към ЕС и НАТО също беше такова и представителите на българските институции винаги са се придържали към него и към евроатлантическата ориентация на България, която на свой ред е гаранция за сигурността ни“. Пред медиите зам.-председателят на ГЕРБ съобщи, че в края на февруари или началото на март тази година ще бъде взето окончателното решение за кандидатите на ГЕРБ за евродепутати. „Имаме много достойни кандидати и всеки един от тях може да води листата. Сигурен съм, че всеки един, който попадне сред 17-те в листата, ще има достатъчно потенциал и подкрепа, за да работи в интерес на страната ни“, отбеляза той. Цветанов също така анонсира, че на 20 януари ГЕРБ ще проведе национална работна среща с всички представители на партията в местната, законодателната и изпълнителната власт, на която ще бъдат разчертани хронологично дейностите преди изборите. „Скоро стартираме и граждански диалог „Европа в нашия дом“, с който ще представим ползите от членството ни в ЕС“, каза още председателят на ПГ на ГЕРБ.", "date": "2019.01.07", "title": "Цветанов: Радев и служебният кабинет искаха да берем плодовете от непрозрачния избор на изтребител"}
{"url": "https://www.faktor.bg/bg/articles/vtori-den-ne-mogat-da-izvadyat-krasta-ot-reka-matnitsa", "text": "Втори ден продължава издирването на металния кръст, който в неделя на Йордановден бе хвърлен във водите на река Мътница в град Костандово, сподели кметът на родопското градче Валентин Вигнев. Той изказа силно притеснение, че според стари хора, ако не се намери християнския символ, това носело лоша поличба за населеното място. Кметът изрази надежда, че може и да се намери. Багерът е преровил целия участък в реката, където отец Стоил хвърли Божието разпятие навръх Богоявление. Младежи от Костандово също са претърсили с ръце ледената вода в реката, но не са намерили металния кръст. Най-вероятно Йордановският кръст, след като е паднал в реката, е бил стъпкан от смелчаците, хвърлили се в ледените води, за да го извадят и се е забил надълбоко в тинята. Днес издирването продължава, а хората в Костандово се молят кръстът да се намери, за да не се случи нещо лошо на градчето.", "date": "2019.01.07", "title": "Втори ден не могат да извадят кръста от река Мътница"}
{"url": "https://www.faktor.bg/bg/articles/absurd-targovtsite-na-goriva-se-izzhivyavat-kato-balgarskite-zhaltite-zhiletki-zatvaryat-granitsi", "text": "Националното сдружение на търговците и превозвачите на горива започва протест на „жълтите жилетки“ още тази седмица. Планират се демонстрации във всички големи градове, както и затваряне на няколко граници, каза пред БНР неговият говорител Симо Симов. „Хората са отчаяни и вече не издържат, борят се за хляба си. Отчаяните хора са готови на всякакви действия“, каза той. По думите му Законът за горивата поставя неизпълними условия.", "date": "2019.01.07", "title": "Абсурдно! Търговци на горива се изживяват като български „жълти жилетки“, затварят граници"}
{"url": "https://www.faktor.bg/bg/articles/koshmar-povreden-avtobus-ostavi-17-chasa-patnitsite-na-patya", "text": "Кошмарно пътуване с автобус за българи, които се връщат на работа във Франция след празниците. Превозното средство се развалило и те останали на пътя около 17 часа. С автобуса са пътували 47 българи. От фирмата са изпратили друг автобус, който според пътници също е имал повреда. Тръгнахме в събота в 9:30 ч. сутринта. Пристигнахме на сърбо-хърватската граница в 18:12 ч. Между Сърбия и Хърватия стояхме 8 часа, в 2:20 ч. минахме хърватската граница, влязохме в Хърватия и в 2:30 ч. автобусът вече беше развален. Останахме насред пътя, изтеглиха ни до близка бензиностанция и там останахме в автобуса, разказа в ефира на Би Ти Ви Анка Стоянова, която е сред пътниците. Новият автобус пристигна в 18:30 ч., тоест  на бензиностанцията престояхме 17 часа, тъй като тръгнахме в 19:30 ч., допълни тя. Вторият автобус, който ни изпратиха, също се развали, след като влязохме в Словения, подчерта Анка Стоянова. По думите ѝ шофьорите са се справили с повредата и отново са тръгнали на път. Тя подчерта, че в новия рейс парното не работи и пътниците буквално са „опаковани”. „Всички стоими мръзнем”, каза Анка Стоянова. В момента автобусът пътува и е в Италия. По думите ѝ половината пътници са за Лион и никой не ги е предупредил, че ще минат по друг маршрут, при който има около 1000 км допълнително.   След получаване на информация за проблема е изпратен резервен автобус. Превозвачът е реагирал с придвижването си съобразно метеорологичната обстановка в Европа – сняг и ниски температури, и ситуацията по граничните пунктове, каза Весела Смилец – директор „Връзки с обществеността” на „Юнион Ивкони”. Тя подчерта, че автобусите на фирмата са доста нови. Смилец няма и информация в изпратения втори автобус да няма парно. „Напротив, знам, че пътуването продължава добре въпреки закъснението. Преди половин час са били по маршрут малко след Венеция”, изтъкна тя.  По думите ѝ пътниците са били настанени на топло място и на два пъти им е била раздавана храна и вода. Получавали са и своевременно информация.", "date": "2019.01.07", "title": "Кошмар: Повреден автобус остави 17 часа българи на пътя"}
{"url": "https://www.faktor.bg/bg/articles/blasnaha-zhestoko-otzad-kolata-na-bivshiya-ni-poslanik-v-meksiko-na-okolovrastnoto", "text": "Бившият ни посланик в Мексико Богомил Герасимов и съпругата му - журналистката Елиана Митова, са пострадали при катастрофа на Околовръстния път в София малко преди коледните празници. Колата им била ударена отзад от друг автомобил, чийто шофьор избягал от местопроизшествието. Сега семейството търси съдействие от свидетели, за да бъде открит виновникът за случилото се. Вследствие на удара бившият ни посланик в Мексико има отоци и кръвонасядания, а съпругата му е със спукано ребро, предаде Нова телевизия. „Не повикахме КАТ, което беше огромна грешка. Подадохме сигнал чак на 3 януари. Но бързахме за посещение при лекар, от когото трябваше да получим много важен документ”, каза в ефира на „Здравей, България” Елиана Митова. Тя разказа, че мъжът, който ги ударил, първоначално спрял. Свидетелка на инцидента го попитала дали има застраховка „Автокаско”, той казал, че не, след което изчезнал. „Дори не видяхме лицето му”, допълни журналистката. След удара обаче регистрационният номер на колата, която ги блъска, остава в автомобила на семейството. От полицията вече са установили самоличността на виновника за инцидента, но той все още не е арестуван. ", "date": "2019.01.07", "title": "Полицията установи самоличността на мъжа, блъснал колата на бившия ни посланик в Мексико"}
{"url": "https://www.faktor.bg/bg/articles/po-niski-yanuarski-pensii-za-horata-s-uvrezhdaniya-izplashtat-invalidnite-dobavki-do-15-fevruari", "text": "Пенсионерите с инвалидна добавка ще вземат по-ниска пенсия за януари, тъй като от тази година на мястото на инвалидните добавки те ще получават нов вид финансово подпомагане, което ще се дава от социалните. Парите ще бъдат изплатени до средата на февруари и те са повече като сума, увери социалният министър Бисер Петков в ефира на Би Ти Ви. Промяната обхваща близо 340 000 пенсионери, които досега са вземали инвалидна добавка. Нейната стойност е около 30 лв. и я получават възрастни хора, които са с ТЕЛК. Досега добавките се изплащаха от НОИ, но от януари вече ще ги изплаща Агенцията за социално подпомагане. Това обаче ще доведе до забавяне на парите, защото социалните, за разлика от НОИ, изчакват да мине съответният месец и правят плащането в следващия. Януарската сума ще бъде платена до 15 февруари.  Трансформацията произтича от влезлия в сила от 1 януари Закон за хората с увреждания, който предвижда нова месечна финансова подкрепа за всички хора с трайни увреждания над 18 години. Тя ще бъде в по-висок размер и ще се актуализира годишно, защото е обвързана с линията на бедност, каза в социалният министър. Смисълът на промяната е да получават по-голяма подкрепа. Тези социални инвалидни пенсии в непълен размер бяха отпускани до края на 2014 г., след това спряха да се отпускат, но продължиха да се изплащат в замразен размер. Сега минималният размер на помощта, която ще получават хората със степен на увреждане над 71% до 90%, е 52,20 лв., отбеляза Петков. По думите му неудобството, което ще се получи, е заради това, че двете системи плащат по различен график. НОИ изплаща пенсиите за текущия месец, а Агенцията за социално подпомагане плаща за предходния месец. Голяма част от тези 340 000 пенсионери получават месечни добавки за социална интеграция от Агенцията за социално подпомагане. По данни на АСП става дума за 290 000 души, те ще си получат добавките за месец декември през януари и съответно няма да имат никакви задължения да правят постъпки, защото по служебен път новите месечни помощи ще им бъдат изплащани, посочи министърът. Действия трябва да предприемат около 50 000 пенсионери, които не получават месечни интеграционни добавки от АСП и за да получават новата месечна помощ, би трябвало да подадат заявление-декларация в дирекцията за социално подпомагане по техния настоящ адрес.", "date": "2019.01.07", "title": "По-ниски януарски пенсии за хората с увреждания, изплащат инвалидните добавки до 15 февруари"}
{"url": "https://www.faktor.bg/bg/articles/obshtestvo/ulitsata/tsvetanov-shte-prisastva-na-otkrivaneto-na-obnovenata-kartinna-galeriya-v-godech", "text": "Председателят на ПГ на ГЕРБ и зам.-председател на партията Цветан Цветанов ще присъства на откриването на обновената картинна галерия в Годеч. Събитието ще се проведе на 7 януари 2019 г. (понеделник) от 12.00 часа в сградата на галерията, намираща се на площад „Свобода“ 2. След ремонт със средства на Общината на първия етаж в културния кът са обособени помещения за изложбена зала. Първата експозиция там ще бъде на известния годечки художник Тодор Николов, който ще представи свои 50 авторски картини, дарени лично от него на Общината.", "date": "2019.01.07", "title": "Цветанов ще присъства на откриването на обновената картинна галерия в Годеч"}
{"url": "https://www.faktor.bg/bg/articles/razbiha-balgarska-prestapna-mrezha-za-migranti-kam-velikobritaniya", "text": "Българският гражданин Алдин Н. (41 г.) е бил предаден на Белгия по подозрение, че е ръководел организирана престъпна група за незаконното прехвърляне на мигранти към Великобритания, съобщава БТА, позовавайки се на белгийски медии. Според следствието той е направлявал дейността на автосервизи в Белгия, където са били изработвани и поставяни тайници в превозни средства. В тайниците са били заключвани до деветима мигранти, чийто път обикновено е започвал от Афганистан или Пакистан, преминавал е през Турция и България, за да достигнат Западна Европа и да се прехвърлят към британския бряг. Разследването е започнало през 2016 г. в британското пристанище Дувър, където митничари се усъмнили в камион с българска регистрация. Външният обем на превозното средство не отговарял на вътрешната товарна кухина, затова митничарите поискали допълнителна проверка. Така те открили петима души в тайник, сред които три непълнолетни деца. Издадено било предупреждение към европейските служби да следят за подобни опити за измама. До октомври 2017 г. европейските митничари се натъкнали на още 55 подобни случая. В разследването участвали службите на Великобритания, Белгия, Холандия, Германия, Франция и България. Белгийската прокуратура е повдигнала обвинения на седем души, а делото срещу тях започва тази седмица в Гент. Отбелязва се, че изработваните тайници са били изключително тесни и неудобни, а някои от тях пряко са заплашвали сигурността и живота на мигрантите. В един от случаите тайникът е бил с размери 74 х 63 х 35 сантиметра, а при друг мигрантът е трябвало да се събере в двигателния отсек на автомобила, на мястото на резервната гума и част от охладителната система. Подслушани телефонни разговори са доказали, че трафикантите са знаели колко трудно е да се пътува по този начин. Те дори направили опит, който показал, че биха издържали в подобни условия не повече от седем минути. За превоз от българо-турската граница до Великобритания мигрантите са плащали по 10 000 евро. Прехвърлянето на мигрант от Франция до Великобритания е струвало 1300 евро, се отбелязва в информацията.", "date": "2019.01.07", "title": "Разбиха престъпна мрежа за трафик на мигранти към Великобритания"}
{"url": "https://www.faktor.bg/bg/articles/politsiyata-e-arestuvala-dvamata-mazhe-koito-otkradnaha-kartini-na-maystora", "text": "Полицията в София е арестувала двамата мъже, които откраднаха картини на Владимир Димитров-Майстора и Димитър Киров от къщата на наследник на Майстора и след това ги продадоха.  Арестуваните са на 42  и 45 години. Те са познати на полицията с предишни кражби. Единият от мъжете е арестуван снощи, а другият се е предал днес сутринта в полицията.  Преди минути беше съобщено, че още двама души са задържани във връзка с кражбата на картини на Владимир Димитров-Майстора и на пловдивския художник Димитър Киров. . Пред Агенция „Фокус“ от пресцентъра на СДВР потвърдиха това. Столични полицаи са задържали двама мъже на 27 и 45 години, заподозрени в съпричастност към извършената кражба. Продължават процесуално-следствени оперативни издирвателни действия в рамките на образуваното досъдебно производство.  Така задържаните до момента стават общо четирима.", "date": "2019.01.07", "title": "Полицията арестува четирима заради откраднатите картини на Майстора"}
{"url": "https://www.faktor.bg/bg/articles/plovdivski-dzhepeets-poema-patnicheskite-prevozi-v-bdzh", "text": "Новият шеф на \"Пътническите превози\" в БДЖ е Христо Иванов, дългогодишен специалист по жп транспорта, който винаги е работил в тази сфера. Той сменя Пламен Пешаров на поста, пише Канал3. Рокадите в БДЖ новият министър на транспорта Росен Желязков подхвана още в началото на декември м.г., когато смени ръководството на холдинга и на мястото на Владимир Владимиров бе избран Никола Василев. Новият отговарящ за пътническите превози Христо Иванов е започнал кариерата си в БДЖ още през 1984 г., когато е бил технолог на гара Стамболийски, а после и диспечер в жп управлението на Пловдив. Заемал е последователно ръководни длъжности през годините в системата на \"Пътнически превози\". Бил е директор \"Експлоатация\", както и директор „Маркетинг и продажби” в \"БДЖ - Пътнически превози\" ЕООД. Инж. Христо Иванов е завършил Техническият университет в София, специалност „Експлоатация на железопътния транспорт”. Има и магистърска степен по финанси във Великотърновския университет „Св.Св. Кирил и Методий”.", "date": "2019.01.07", "title": "Пловдивски жепеец поема \"Пътническите превози\" в БДЖ"}
{"url": "https://www.faktor.bg/bg/articles/novini/svyat/poslanikat-na-sasht-v-gartsiya-osazhdam-zhalkiya-i-bezsmislen-vandalizam-tazi-sutrin-v-amerikanskoto-posolstvo", "text": "Посланикът на САЩ в Гърция Джефри Пайт осъди атаката с червена боя членове на „Рубикон“ срещиу американското посолство в столицата, като я определи като „жалък и безсмислен вандализъм“, съобщава електронното издание на атинския ежедневник Kathimerini, цитирано от \"Фокус\".  „Осъждам жалкия и безсмислен вандализъм тази сутрин в американското посолство\", написа дипломатът в профила си в социалната мрежа „Туитър“, като същевременно изрази благодарността си към гръцката полиция за „бързите действия\". Вандали от анархистката групировка „Рубикон“ хвърлиха червена боя по фасадата на посолството на САЩ в Атина. Акцията бе проведена около 3:30 часа, когато анархистите изцапаха сградата, хвърляйки бутилки и балони, пълни с боя, след което избягаха от района със скутери. След инцидента полицията задържа за разпит осем души. Малко по-късно „Рубикон“ пое отговорността за нападението на официалната си страница в интернет, като обяви, че тя се е случила 24 часа по-рано – в нощта на събота срещу неделя. Според полицията анархистите са планирали да извършат акцията по-рано, но са я отложили за понеделник сутрин.  С акцията си анархистите осъдиха „американския империализъм\" и по-специално ролята на САЩ в Международния валутен фонд и в ситуацията в Сирия. Те също така свързаха Вашингтон с политическата ситуация в Гърция.", "date": "2019.01.07", "title": "Посланикът на САЩ в Гърция: Осъждам жалкия и безсмислен вандализъм тази сутрин в американското посолство"}
{"url": "https://www.faktor.bg/bg/articles/evrokomisar-zaplahite-na-tramp-nyama-da-sprat-izgrazhdaneto-na-severen-potok-2", "text": "Заплахите на американския президент Доналд Тръмп няма да спрат изграждането на газопровода „Северен поток 2“, заяви европейският комисар по бюджета Гюнтер Йотингер, предава РИА Новости. „Никога не съм бил поддръжник на „Северен поток 2“. Но истината е, че газопроводът се строи от доста време и сега не може да бъде толкова лесно спрян. Заплахите на Тръмп не са причина за това“, заяви еврокомисарят. Европейският комисар също смята за важно „Газпром“ да сключи справедливо споразумение за по-нататъшното използване на съществуващите линии, минаващи през Украйна, цитира \"Фокус\". Германският канцлер Ангела Меркел от своя страна многократно е отбелязвала, че Берлин разглежда проекта „Северен поток 2“ като търговски, но в същото време свързва неговата реализация със запазването на транзита на руски газ през Украйна. Руската страна също така многократно е заявявала, че проектът е изцяло търговски и конкурентен и посочи, че това не означава прекратяване на транзита на руски газ през Украйна към ЕС. Миналата година САЩ тенденциозно налагаха санкции срещу Иран, а през 2019 г. Белият дом ще насочи вниманието си към Германия, съобщава икономическото списание Das Handelsblatt, като привежда информация, съгласно която Вашингтон ще вземе на прицел високо специализираните строителни компании, които полагат тръбопроводите по морското дъно от името на управляващата проекта „Северен поток-2“ компания. Федералното правителство в Берлин отбелязва с голяма загриженост, че САЩ не се отказват от усилията си да спрат строителството на газопровод. В Държавния департамент на САЩ вече са „изковани“ плановете за налагане на санкции на Германия, а американският посланик в Берлин Ричард Гренел се позиционира като говорител на противниците на „Северен поток-2“.  И когато неговата убедителност е недостатъчна, Гренел си помага със заплахи. Компаниите, които продължават да участват в „Северен поток-2“, „винаги са в опасност, тъй като санкциите са напълно възможни“, предупреди американският дипломат в интервю за Das Handelsblatt. При това той изрази увереност, че фирмите сами ще вземат решение да се откажат от проекта.  Според информация на редакцията, американците ще се насочат най-вече към високо специализираните строителни компании, които полагат тръбопроводите по морското дъно от името на управляващата проекта компания.", "date": "2019.01.07", "title": "Еврокомисар: Заплахите на Тръмп няма да спрат  „Северен поток 2“"}
{"url": "https://www.faktor.bg/bg/articles/deyli-telegraf-moskva-trevozhi-london-s-opit-da-izgradi-nova-shpionska-mrezha", "text": "Британското правителство се опасява, че Русия се опитва да изгради нова шпионска мрежа във Великобритания, този път чрез външното си разузнаване. Това пише в. \"Дейли телеграф\", като се позовава на правителствени източници. Според два материала на изданието Службата за външно разузнаване (СВР) на Русия опитва да запълни вакуума, оставен от военното разузнаване, известно със съкращението ГРУ, след отравянето на бившия двоен агент Сергей Скрипал в Солсбъри през март миналата година, посочва \"Дневник\". Според материал в неделното хартиено издание на вестника, цитиран от други британски медии, разузнаването в Лондон смята, че Кремъл е поверил продължаването на операциите именно на СВР. \"Опасяваме се повече от нещата, които не знаем за СВР, отколкото от всичко, което знаем за ГРУ,\" казва правителствен източник. \"Ако Москва дава повече ресурси на СВР и повече свобода за действие във Великобритания, както вярваме, че се случва, тогава това е много по-голям повод за безпокойство, защото те са по-големи професионалисти.\" Според друг текст, публикуван онлайн, британските власти са уверени, че вече знаят \"всичко, което си струва да се знае\" за покушението срещу Скрипал и дъщеря му, и следите действително водят до президента Владимир Путин. Освен това мрежата на ГРУ е напълно неутрализирана на британска територия и опасността от враждебни действия на тази организация е значително ограничена, смятат източниците на \"Дейли телеграф\". Лондон обвини Москва за атаката, а тогавашният външен министър Борис Джонсън дори обяви, че може Путин сам да е взел решението за нея. И източници от различни институции разказват за изданието, че според уликите на разследващите във Великобритания Путин лично е издал заповедта. Кремъл и други руски структури отричат и смятат обвиненията за част от атаката на Запада срещу Русия. \"Уверени сме, че знаем всичко, което трябва да се знае за (атаката в) Солсбъри\", казва един от източниците. \"Ще отнеме на ГРУ десетилетия да си върне присъствие във Великобритания.\" За това, изглежда, са допринесли грешки на руското военно разузнаване като издаването на паспорти с поредни серийни номера. В резултат двамата души, обвинени от Великобритания за атаката и пътували с имената Александър Петров и Руслан Боширов, според разузнавачи и медийни разследвания са офицери от ГРУ - Александър Мишкин и Анатолий Чепига. Впоследствие изтекоха данни за още 40 предполагаеми агенти. Тези и други фактори са дали на Великобритания и западните ѝ съюзници възможността да разкрият по-голямата част от мрежата на ГРУ, изпращани на мисии в чужбина. Важна роля в това играе и решението на редица европейски страни и САЩ да бъдат изгонени руски дипломати. СВР, отделила се от КГБ през 1991 г., постоянно се надпреварва с ГРУ, която има повече сътрудници и по-голям бюджет. Към момента се оглавява от бившия началник на администрацията на президента (тогава Дмитрий Медведев) и бивш председател на парламента Сергей Наришкин. Той е в списък със санкции, наложени от САЩ и Европейския съюз.", "date": "2019.01.07", "title": "Дейли телеграф\": Лондон в стрес - Кремъл опитвал да изгради нова шпионска мрежа"}
{"url": "https://www.faktor.bg/bg/articles/radio-svoboda-ukrayna-praznuva-tomosa-na-vselenskiya-patriarh-video", "text": "Украйна празнува томоса на Вселенския патриарх с първата Рождественска служба в Киев, която се провежда след предаването му, съобщава Радио \"Свобода\".  На празника Рождества Христово, 7 януари, от 10 часа сутринта в древната светиня на украинския народ –  църквата \"Света София Киевска\" предстоятелят на Православната Църква на Украйна, Митрополит Киевски и на цяла Украина Епифаний служи Божествената литургия на Василий Велики, съобщи segodnya.ua. В общата молитва участват президентът на Украйна Петро Порошенко, председателят на Върховната Рада, народни представители, членове на кабинета, много хора от украинската интелигенция, граждани. \"Знаковостта и историческото значение на богослужението се  заключават в това, че на този ден украинският народ отбелязва не само рождението на Богомладенца, но и възраждането и утверждаването на единната поместна Украинска Православна Църква\", се казва в сайта на институцията. На  богослужението специална роля е отредена на томоса –  този дългоочакван документ, който Вселенският патриарх предаде на главата на УПЦ вчера, 6 януари. Предстоятелят на Православната църква на страната изрази надежда, че през настоящата година в Украйна ще се възцари мир.", "date": "2019.01.07", "title": "Украйна празнува томоса на Вселенския патриарх с Рождественската служба (ВИДЕО)"}
{"url": "https://www.faktor.bg/bg/articles/libiya-obyavi-che-shte-zadarzha-vsichki-balgarski-korabi", "text": "Да бъде задържан всеки кораб, плаващ под български флаг, който влезе в териториалните води на Либия. Да се прави обстойна проверка на всички плавателни съдове и ако сред техните собственици има български фирми или такива, регистрирани в България, те също да бъдат задържани. Това се казва в заповед на началника на Либийската морска администрация инж. Омар Абделла Джауши, чието копие е публикувано в арабски медии, съобщава в свое разследване „24 часа“.  Инструкциите са разпратени до всички търговски, промишлени и нефтени пристанища на Либия. От заповедта става ясно, че това са реципрочни мерки “в отговор на действията, предприети от българските власти” спрямо либийския танкер “Бадр”.  На 21 декември хора от частна охранителна фирма заедно с частен съдебен изпълнител (ЧСИ) са се качили на борда на либийския кораб и са принудили екипажа му да слезе, сменили са флага, след което корабът е бил изведен от пристанището в открито море. “Бадр” е в Бургас от ноември 2017 г. заради претенции на частна българска фирма за стари вземания от Либия. Либийската държава, която се явява собственик на танкера, обаче оприличава случилото се на пиратски действия и алармира международните организации. Миналата седмица в Ню Йорк Либия е инициирала среща на ниво постоянни представители в ООН. Шефът на либийската мисия там е предал в Триполи след срещата, че българският представител в ООН Георги Панайотов е окачествил случая като “недопустим криминален акт” и е поел ангажимент да информира държавното ръководство в София, за да бъдат предприети незабавни действия за възстановяване на собствеността и наказване на замесените лица. Като последна мярка преди разгарянето на истинска морска война Файез Сарадж - премиер в правителството на националното единство на Либия, е командировал вчера свой специален пратеник в София, който да се опита да убеди българските институции да се намесят в случая. Пратеникът е Джамал Али Омар ал Барак - изключително сериозен дипломат, на когото правителството в Триполи възлага деликатни мисии в чужбина. Официално той е директор на департамента за международно сътрудничество в либийското външно министерство. По времето на Кадафи Ал Барак бе посланик на Либия в Германия. Пратеникът, който днес ще има срещи в Министерството на външните работи в София, настоява българските власти да приложат закона, да съдействат за връщането на танкера “Бадр” на неговия собственик и “да предприемат наказателно преследване срещу всички замесени в този безпрецедентен за международното и морското право случай”. Това основно искане е част и от официалната нота, която посолството на Либия в София е подготвило за внасяне в Министерството на външните работи. От разговорите на специалния пратеник в София на практика зависят всички последващи действия, които Либия се готви да предприеме срещу България.", "date": "2019.01.07", "title": "Либия обяви, че ще задържа всички български кораби"}
{"url": "https://www.faktor.bg/bg/articles/putin-nagradi-vuchich-s-orden-aleksandar-nevski", "text": "Руският президент Владимир Путин награди сръбския президент Александър Вучич с орден \"Александър Невски\" за големия му принос в развитието на мностранното сътрудничество с Русия, предаде ТАСС, като се позовава на пресслужбата на Кремъл. Руският държавен глава подписа указ за награждаване на президента на Република Сърбия Вучич с орден \"Александър Невски\" за големия му личен принос в развитието на многостранното сътрудничество с Руската федерация, се посочва съобщението, цитирано от БТА.", "date": "2019.01.07", "title": "Путин награди Вучич с орден \"Александър Невски\""}
{"url": "https://www.faktor.bg/bg/articles/nay-malko-50-ot-sluchaite-na-izteklite-danni-za-nemski-polititsi-obyaviha-za-mnogo-seriozni", "text": "Около 50 от случаите на изтекли данни на общо 994 германски политици се смятат за сериозни, обявиха службите за сигурност на страната, цитирани от ДПА и БТА. Това означава, че лични данни, снимки и кореспонденция са станали публични. Засегнати са бивши и настоящи личности на изборни длъжности, но в повечето случаи е публикувана само информация за контакт. Германският канцлер Ангела Меркел е сред стотиците политици на федерално, провинциално и европейско равнище, засегнати от изтичането на лични данни. Те бяха разпространени в линкове, публикувани в \"Туитър\" миналия месец, но привлекли общественото внимание едва в петък. Германските власти, които отговарят за сигурността на данните, бяха остро критикувани, след като се разкри, че Федералната служба за информационна сигурност (BSI) е знаела от по-рано за хакерската атака и изтичането. Очевидно BSI е знаела за това още през декември, докато Федералната криминална полиция (ВКА) е била информирана чак в петък сутринта, както се вижда от писмо, изпратено от ВКА, посочва ДПА. По-малкият коалиционен партньор на канцлера Меркел - социалдемократите, поиска министърът на вътрешните работи бързо да установи какво точно са знаели по въпроса германските агенции по сигурността и как са реагирали, предаде \"Ройтерс\". Изтичането на данни предизвика голям шок в Германия и може да разклати отново управляващата \"голяма коалиция\", месеци след като скандал за съдбата на ръководителя на вътрешното разузнаване едва не разби управляващия съюз. Ларс Клингбайл - генерален секретар на левоцентристката Германска социалдемократическа партия, каза пред медийната група \"Функе\", че правителството трябва бързо да хвърли светлина кои агенции са знаели, какво точно, кога и как са се справили с проблема. \"Това трябва да е приоритет за вътрешния министър Хорст Зеехофер. Става дума за защита на нашата демокрация\", добави Клингбайл. Зеехофер посочи пред в. \"Зюддойче цайтунг\", че той самият е разбрал за изтичането на данни в петък сутринта, но би споделил с обществеността всичко, което установи, и смята да го направи най-късно да средата на седмицата. Ръководителят на парламентарната група на зелените Антон Хофрайтер заяви, че председателят на BSI Арне Шьонбом трябва спешно да бъде изслушан на извънредно заседание на парламентарна комисия. BSI по-рано защити реакцията си на изтичането на данни, като изтъкна, че не е можело да се направи връзка между отделните случаи, за които се е знаело миналата година, докато целият обем от изтекли данни е станал публичен миналата седмица.", "date": "2019.01.07", "title": "Обявиха 50 случая на изтекли данни за германски политици за особено сериозни"}
{"url": "https://www.faktor.bg/bg/articles/poveche-ot-200-deputati-podpisaha-pismo-do-tereza-mey-s-priziv-da-zabravi-za-brekzit-bez-sdelka", "text": "Повече от 200 депутати подписаха писмо до Тереза Мей с призив да изключи варианта „Брекзит без сделка“. Депутатите, които са както привърженици на оставането, така и привърженици на излизането на Обединеното кралство от ЕС, са били поканени на среща с премиера във вторник. Организатори на подписката са Каралайн Спелман от Консервативната партия и Джак Дроми от Лейбъристката партия, които твърдят, че „Брекзит без сделка“ ще доведе до загуба на работни места. Сделката на Тереза Мей, дебатите по която ще бъдат подновени в сряда в Камарата на общините, се очаква да бъде гласувана на 15 януари, според правителствен източник. Обединеното кралство би трябвало да напусне ЕС на 29 март независимо дали сделката на Мей бъде одобрена или отхвърлена в парламента, припомня БНР. В интервю за Радио 4 на Би Би Си Каралайн Спелман заяви, че подписалите писмото в никакъв случай не се задължават да подкрепят сделката на премиера. „Ако парламентът създаде впечатление, че не иска излизане без сделка това означава, че трябва да бъдат подновени усилията за намиране на решение, което е приемливо за мнозинството от парламентараристите, посочи Спелман. Междувременно бившият външен министър Борис Джонсън пише днес в „Дейли телеграф“, че опцията за излизане без сделка е най-близката до това, за което гласуваха хората в референдума през 2016 г.", "date": "2019.01.07", "title": "Повече от 200 депутати подписаха писмо до Тереза Мей с призив да забрави за „Брекзит без сделка“"}
{"url": "https://www.faktor.bg/bg/articles/korab-potana-v-cherno-more-ima-zaginali", "text": "Двама души загинаха днес при потъване на кораб в Черно море, на около 80 мили от северния турски град Самсун, предаде турската телевизия НТВ. На борда на кораба, плавал под панамски флаг, е имало общо 13 души. Плавателният съд е потънал в 8.10 ч. местно време. Предприета е спасителна операция, в която участват един самолет, четири хеликоптера, кораб и две лодки на бреговата охрана. Екипите на бреговата охрана откриха телата на двама души от екипажа, а седем души бяха спасени. Продължава операцията по издирването на останалите четирима души.", "date": "2019.01.07", "title": "Кораб потъна в Черно море, има загинали"}
{"url": "https://www.faktor.bg/bg/articles/amerikanski-desaten-korab-patrulira-vav-vodite-na-cherno-more", "text": "Десантният кораб на американския флот \"Форт Макхенри\" е навлязъл в Черно море на патрулна мисия. За това информира пресслужбата на американския флот в Европа, цитирана от “Дарик“. \"Влизането на кораба \"Форт Макхенри\" в Черно море потвърждава нашата колективна ангажираност за сигурността на морето и укрепва връзките със съюзниците от НАТО и партньорите в региона\", заяви вицеадмирал Лиза Франкети, командир на Шести флот на САЩ. Франкети отбелязва, че през 2018 г. шест американски военни кораба са посетили Черно море. Присъствието на \"Форт Макхенри\" в Черно море е отговор на растящото напрежение между Русия и Украйна в Азовско море.", "date": "2019.01.07", "title": "Американски десантен кораб патрулира във водите на Черно море"}
{"url": "https://www.faktor.bg/bg/articles/prouchvane-64-6-podkrepyat-protestite-na-prevozvachite-v-bryuksel", "text": "Протестите на превозвачите, които ще се проведат на 10 януари в Брюксел, са съпътствани от висока обществена подкрепа у нас. Това показват данните от експресно национално представително проучване на „Екзакта Рисърч Груп”. В отговор на въпроса „Подкрепяте ли или не протестите на превозвачите срещу новите европейски изисквания за международен транспорт (пакета „Макрон”)?”, 64.6 % от респондентите отговарят с „да”, а 7.9% - с „не”. 27.5% нямат мнение по въпроса. Подкрепата е сравнително равномерно разпределена сред всички социално-демографски групи, като по-високи от средните стойности на подкрепа се регистрират сред мъжете, сред хората на възраст между 30 и 39 години и сред жителите на градовете извън столицата. Протестът на превозвачите получава почти еднаква подкрепа сред избирателите на основните политически сили – ГЕРБ и БСП, както и сред негласуващите. По-високо от средното е одобрението към протеста на превозвачите сред симпатизантите на Обединените патриоти (сред 69% от тях). Без мнение по темата са по-често младите респонденти (на възраст между 18 и 29 години) и жителите на селата.", "date": "2019.01.07", "title": "Проучване: 64.6 % подкрепят протестите на превозвачите ни в Брюксел"}
{"url": "https://www.faktor.bg/bg/articles/dzhambazki-predlozheniyata-v-paketa-makron-sa-antievropeyski-prizovavam-prevozvachite-da-protestirat", "text": "Българите, които са пряко заети в транспортния бизнес, са около 150 000 души. Тези хора заработват за себе си около 4000 лв., с които пазаруват, въртят българската икономика, дават 17% от БВП. Това коментира в сутрешния блок на БНТ Ангел Джамбазки по повод предложенията за промени в пакет \"Мобилност\". Евродепутатът призова за максимално участие в протеста на превозвачите на 10 януари в Брюксел.  Това е български интерес, изтъкна Джамбазки. Предложенията в пакета \"Макрон\" са антиевропейски. Битката сега е на център-периферия, има глад за шофьори в цяла Европа. Не може на 4 седмици задължително да пращаш шофьорите в дома им. Измислиха и другата глупост - да връщат камионите на 4 седмици, без шофьора. Но как ще се върне сам?", "date": "2019.01.07", "title": "Джамбазки: Предложенията в пакета \"Макрон\" са антиевропейски, призовавам превозвачите да протестират"}
{"url": "https://www.faktor.bg/bg/articles/novini/balgariya/varnaha-li-kolektorskite-firmi-mutrenskite-vremena", "text": "За Камен обаче битката не е приключила. Този път я продължава в съда, за да си върне всички надвзети разноски и такси към задължението. Случаи като този на Камен буквално заливат съдилищата. Колекторите притискали потребителите и с дългове, изтекли по давност. Според последните правила, при неплатените сметки за ток, вода и парно, давността е 3 години. А при банковите задължения, като потребителски или ипотечни кредити, например, дългът се погасява след петата година. Хората не знаят точно кога започва давността и някои с по-малки сметки решават да ги платят, за да нямат проблеми със съдебната система. В такава ситуация попада и Михаил Кибаров. Преди дни разбира, че е длъжник на колекторска фирма. А задължението му е от преди шест години. Оказва се, че в поведението на колекторските фирми се прилагат специални тактики.  каза още Пейо Майорски.", "date": "2019.01.07", "title": "Връщат ли колекторските фирми мутренските времена?"}
{"url": "https://www.faktor.bg/bg/articles/spetsprokuraturata-banev-sklonyava-ruski-lobisti-da-rabotyat-sreshtu-balgariya-tova-e-darzhavno-predatelstvo", "text": "Ако нямахме доказателства за Баневи, едва ли френският съд щеше да ги екстрадира. Но г-н Банев не може да предизвика моето съчувствие. Само преди 10-тина дни е намерен телефон в кутия за сок, с който той е осъществил комуникации с руски лобисти, на които  предлага създаването на евразийска партия у нас, искал е политическо убежище, защото бил репресиран той и семейството му, уговаряли неговата защита както организирането на медийна атака срещу прокуратурата. Това за мен е предателство към българската държава. Ние трябва да отговорим на тези атаки и на това, което хората искат – справедливост.  Така зам.-главния прокурор Иван Гешев коментира в студиото на Би Ти Ви ареста на семейство Баневи, който те определиха като \"цирк на прокуратурата\".  Не искам Баневи да излизат под домашен арест при всички тези обстоятелства. Ние сме изпратили съответното искане до министерство на правосъдието, добави зам.-главния прокурор. Гешев коментира и случая с Арабаджиеви, които продължават да се издирват. По думите му щом някой се крие, значи го е страх от българското правосъдие. Очевидно е, че те имат основание да се крият, защото са извършили престъпление, коментира Гешев и даде само един пример - бандеролите от намерените пари са от банки, в които  Арабаджиеви нямат сметки. Иван Гешев потвърди новината, че турският съд е разрешил екстрадацията на Митьо Очите в България, но това е процедура, изпълнението на която изцяло зависи от турската страна. Съдът в Турция е разрешил Димитър Желязков да бъде екстрадиран в България. Не мога обаче да дам зор на Ердоган, за да подпише документа, с който трябва да бъде върнат.  На въпрос на водещия дали има намерение да се кандидатира за главен прокурор, Гешев бе лаконичен: Не мисля по въпроса да ставам главен прокурор. Аз мисля за нещата, които трябва да се свършат в Специализираната прокуратура.", "date": "2019.01.07", "title": "Спецпрокуратурата: Банев склонява руски лобисти да работят срещу България - това е държавно предателство"}
{"url": "https://www.faktor.bg/bg/articles/starostiltsi-praznuvat-dnes-koleda", "text": "Православните християни в много страни отбелязват Коледа по стар стил. По Юлианския календар празнуват общо 16 страни, сред които Русия и Сърбия. Руският патриарх Кирил ръководи рождественското богослужение в храма \"Христос Спасител\", на което присъства и премиерът Дмитрий Медведев. Патриархът се обърна към вярващите в специално послание като ги призова да посветят празника на добри дела.  „Празникът на Рождество е прекрасна възможност да покажем на-добрите си човешки качества, да дарим радост и любов на хората. Дори малките дела могат да направят този свят по-добър и по-светъл. Това е по-възможностите на всеки , защото с нас е Бог.“ Руският президент Владимир Путин избра да бъде на среднощна рождественска литургия в Спасо-Преображенската катедрала в Санкт Петербург. В Сърбия пък на Коледа палят дъбови пънове и  клони - символ на Христос, или т.нар. бъдник. Патриарх Ириней присъства на освещаването му пред храма Свети Сава в Белград. Той каза: „Поздравявам всички с нашия най-радостен православен поздрав - Мир божий - Бог се роди.“ Освен в Сърбия и Русия Коледа по стар стил празнуват в общо 16 страни, сред които Черна гора, Беларус, Етиопия, Грузия.  Православният патриарх на Йерусалим Теофил III бе начело на богослужението в църквата „Рождество Христово\" във Витлеем. Там присъства и палестинският министър-председател Рами Хамдала. Президентът на Египет Абдел Фатах ас Сиси откри огромна катедрала близо до Кайро по повод православното Рождество Христово. Церемонията се състоя при засилени мерки за сигурност, ден след откриването на взривно устройство близо до църква, при което загина един полицай. По-рано египетският президент откри и нова джамия в Египет, за която се твърди, че е третата по големина в Близкия изток. В церемониите по откриването на двата храма присъстваха християни и мюсюлмани, както и палестинският президент Махмуд Абас.", "date": "2019.01.07", "title": "Старостилци празнуват днес Рождество Христово"}
{"url": "https://www.faktor.bg/bg/articles/nastimir-ananiev-ostavki-zaradi-vinetkite-ne-sa-tochno-ostavki", "text": "Днес започва продажбата на електронни винетки по големите бензиностанции и в други части от търговската мрежа. Системата за електронните винетки влезе в сила от 1 януари тази година. Въвеждането ѝ обаче беше съпроводено от множество неуредици - основно с липсата на достатъчно терминали за закупуването им в пощите, бензиностанциите и граничните пунктове. Заради проблемите със системата беше въведен гратисен период за шофьорите до 15 януари, като по-късно беше обяснено, че всъщност такъв гратисен период няма, просто до тогава \"Пътна полиция\" няма да глобява за липсваща винетка. По разпореждане на министър-председателя Бойко Борисов двама ръководители в АПИ и един от съветниците на регионалния министър ще понесат отговорност заради недобрата организация при подготовката и въвеждането на електронната винетка. Бившият председател на транспортната комисия в парламента Настимир Ананиев и Емил Марков от Института за пътна безопасност казаха в студиото на \"България сутрин\" Bulgaria ON AIR., че тези оставки са били очаквани. Ананиев дори подчерта, че това не са точно оставки, а по-скоро тези служители са били уволнени от премиера. \"За мен в много от случаите трябва да се търси наказателна и материална отговорност. Въпросът е, че трябва прокуратурата да се самосезира\", категоричен беше бившият депутат.  Емил Марков пък допълни, че напускането на няколко човека няма да реши проблемите в АПИ и добави, че от Института за пътна безопасност предлагат децентрализация на агенцията, за да бъдат пътищата управлявани по-добре и да има ясна отговорност. \"Г-н Глосов ни обясняваше първо как не разбираме да работим със системата, след това как има частични проблеми, но той самият не намери очи да понесе и той самият малко лична отговорност\", каза още Марков пред Bulgaria ON AIR. Той се съгласи още с Настимир Ананиев, че системата за електронните винетки ще заработи бавно и трудно, но в крайна сметка ще я има.", "date": "2019.01.07", "title": "Настимир Ананиев: Оставки заради винетките? Не са точно оставки"}
{"url": "https://www.faktor.bg/bg/articles/voenni-prevzeha-radioto-v-gabon-teche-opit-za-prevrat", "text": "В Габон офицери, изглежда, са извършили тази сутрин опит за преврат. Те са завзели държавното радио и са изразили недоволство от управлението на президента Али Бонго, който се лекува в Мароко след прекаран инсулт, съобщи Ройтерс, цитирана от БТА.       Новогодишното обръщение на Бонго \"е засилило съмненията в способността на президента да продължи да изпълнява задълженията си\", каза лейтенант Кели Ондо Обианг, водач на провъзгласеното Патриотично движение на габонските сили за отбрана и сигурност.      Франс прес съобщава, че войниците са призовали към създаване на Национален съвет за възстановяване на страната и че в центъра на столицата Либървил се чуват изстрели. Един от главните булеварди е блокиран от военните.", "date": "2019.01.07", "title": "Военни превзеха радиото в Габон, тече  опит за преврат срещу президента Бонго"}
{"url": "https://www.faktor.bg/bg/articles/novini/balgariya/chez-izpratili-blizo-282-000-sms-a-za-prosrocheni-smetki", "text": "Над 162 600 клиенти имат активна регистрация за безплатните sms услуги, предоставяни от „ЧЕЗ Електро България“ АД – известие преди прекъсване на електрозахранването и проверка на сметката. През изминалата 2018 година Дружеството изпрати близо 282 000 кратки съобщения, от които около 4% са за проверка на сметка, а с останалите 96% Дружеството е напомнило на клиентите, че са пропуснали срока за плащане на сметката си. През периода януари – декември 2018 г. регистрациите за sms услуги достигнаха 21 651, съобщи \" 24 часа\" . Всеки месец между 20 000 и 29 000 регистрирани потребители получават напомняне, че са просрочили плащането на сметката си. Над 900 клиенти предпочитат ежемесечно да проверяват текущите си задължения за електроенергия чрез sms. Проверката се извършва с кратко съобщение с текст „smetka“ на 170077, без увеличение на цената, според конкретния тарифния план на клиента. Всички разходи по изпращане на информативните sms-и се поемат от „ЧЕЗ Електро България“ АД. Използването на тези услуги би могло да спести средства и неудобства на клиентите по време на отпуски, особено в периода на празници, когато несъзнателно може да се пропусне срокът за плащане на месечната сметка за електроенергия. Sms услугите са достъпни за клиентите на мобилните оператори А1, Теленор и Виваком. Те могат да бъдат заявени онлайн на www.cez.bg; с изпращане на кратко съобщение на 170077 с текст 12-те цифри на клиентския номер; в центровете за клиенти на „ЧЕЗ Електро България“ АД и в офисите на „Изипей“. Регистрацията за sms услугите на Дружеството е безплатна. При регистрация чрез sms на 170077 клиентът заплаща еднократно изходящото съобщение според тарифния си план, без увеличение на цената. Получаването на електронни известия - преди прекъсване на захранването поради неплатено задължение и за проверка на сметката, е напълно безплатно за клиентите на „ЧЕЗ Електро България“ АД. Услугите се активират в рамките на 24 часа след извършване на регистрацията. При смяна на мобилния оператор, във връзка с техническото осигуряване на услугата, е необходимо клиентът своевременно да уведоми за това Дружеството на телефон 0700 10 010, на info@cezelectro.bg или в Център за клиенти на „ЧЕЗ Електро България“ АД.", "date": "2019.01.07", "title": "ЧЕЗ изпратили близо 282 000 sms -а за просрочени сметки през 2018 г."}
{"url": "https://www.faktor.bg/bg/articles/novini/svyat/ruskiyat-patriarh-zaplashi-sas-strashniya-sad-patriarh-vartolomey", "text": "Руският патриарх Кирилл заплаши със Страшния съд вселенския патриарх Вартоломей заради признаването на независимостта на украинската православна църква. В писмо, публикувано на сайта на РПЦ Кирил за пореден път \"призовава\" вселенския патриарх \"да се откаже от предоставянето на автокефалия на УПЦ, както и от общуването с разколниците\". \"В своите решения Вие се позовавате на волята на православния народ на Украйна, който уж моли за намесата на Вселенската църква. Но именно волята на мнозинството от духовнеството и вярващите, истински църковните хора на Украйна подбудиха епископата на украинската православна църква да не отговаря на вашите покани и да откажат да участват в така наречения \"обединителен събор\" на украинския разкол\", се казва в писмото. Патриарх Кирил твърди, че в резиденцията на Вартоломей са изпращани \"стотици хиляди подписи на украински вярващи\" с молба да не бъде подкопавано единството на църквата. Той уверява, че украниската власт е правила опити да попречи на доставянето на тези писма, а самият Вартоломей ги е игнорирал. Кирил призвава Вартоломей да се откаже от участи в \"политическата авантюра за легализация на разколниците\" и добавя, че \"Вартоломей завинаги ще загуби възможността да бъде пръв в православния свят, а причинените от вас страдания на православните украинци ще ви преследват на Стршния съд на нашия Господ и ще свидетелстват против вас\".", "date": "2019.01.07", "title": "Руският патриарх заплаши със Страшния съд патриарх Вартоломей"}
{"url": "https://www.faktor.bg/bg/articles/netanyahu-sasht-da-priznayat-izraelskiya-suverenitet-varhu-golanskite-vazvisheniya", "text": "Израелският премиер Бенямин Нетаняху призова САЩ да признаят израелския суверенитет върху оспорваните Голански възвишения, предаде Асошиейтед  прес. Нетаняху съобщи, че той и съветникът по националната сигурност на Белия дом Джон Болтън ще посетят района по-късно днес, ако времето позволи.  Преди вечеря с Болтън в Ерусалим, Нетаняху заяви: \"Когато бъдете там, ще разберете отлично защо ние никога не ще напуснем Голанските възвишения и защо е важно всички страни да признаят израелския суверенитет над Голанските възвишения\". Израел превзе района от Сирия през войната през 1967 г. и го анексира през 1981 г., но международната общност не признава това. Болтън е в Израел, за да успокои американските съюзници относно планираното изтегляне на американските военни от Сирия. Израел се страхува, че то може да доведе до възраждане на Ислямска държава в Сирия.", "date": "2019.01.07", "title": "Нетаняху: САЩ да признаят израелския суверенитет върху Голанските възвишения"}
{"url": "https://www.faktor.bg/bg/articles/novini/balgariya/rumen-milanov-prez-zimata-e-mnogo-vazhno-peshehodnite-pateki-da-badat-pochisteni", "text": "Сцеплението на асфалта, хубавата маркировка, видимостта и осветлението - това са сред основните елементи, за да бъде една пешеходна пътека безопасна. Това коментира в предаването „Здравей, България” на Нова тв ген. Румен Миланов – бивш началник на „Пътна полиция”. „Така наречените повдигнати пътеки определено въздействат върху водачите, за да не се движат с висока скорост, или да я намалят. Безспорно имат ефект”, коментира ген. Миланов. По думите му най-добрият пример за безопасна пешеходна пътека е на ул. „Незабравка” в София. „Пътеката не е повдигната, а неравностите са малко преди и след нея”, обясни Миланов. Той обясни, че маркировката има по-нисък коефициент на сцепление от асфалтовото покритие. „Преди време решихме да оцветим пешеходните пътеки червени, но тогава се намалява сцеплението”, обясни ген. Миланов. Според него през зимата е много важно пешеходните пътеки да бъдат почистени. „Много важен елемент е осветлението. Видимостта е много важен елемент за пешеходните пътеки”, заяви Румен Миланов.", "date": "2019.01.07", "title": "Румен Миланов: През зимата е много важно пешеходните пътеки да бъдат почистени"}
{"url": "https://www.faktor.bg/bg/articles/stud-i-silen-vyatar-v-tsyalata-strana", "text": "Днес с умерен северозападен, в Източна България и временно силен вятър от север-североизток ще продължи да нахлува студен въздух. Ще остане предимно облачно и на места ще превалява сняг, по-значителен в Западния и Централния Предбалкан. Привечер от северозапад валежите ще спират, облачността ще се разкъсва и намалява. Максимални температури между минус 4° и 1°, в София - около минус 3°. Това съобщат за „Фокус” от Националния институт по метеорология и хидрология (НИМХ). Над Черноморието ще има значителна облачност и ще превалява слаб сняг. Ще духа умерен, временно силен вятър от север-североизток. Максималните температури ще са минус 1° - 1°. Температурата на морската вода е около 6°. Вълнението на морето ще бъде 2-3 бала.  Над планините облачността ще е значителна и на много места ще има валежи от сняг. Ще духа предимно умерен северозападен вятър, който след обяд ще се ориентира от североизток и слабо ще се усили. Вечерта валежите ще спират. Максималната температура на височина 1200 метра ще е около минус 9°, на 2000 метра – около минус 15°. Атмосферното налягане ще продължи да се повишава и по-късно през деня ще бъде по-високо от средното за месеца.", "date": "2019.01.07", "title": "Студ и силен вятър в цялата страна"}
{"url": "https://www.faktor.bg/bg/articles/gotvyat-nova-sreshta-mezhdu-tramp-i-kim-chen-un-v-hanoy", "text": "Представители на САЩ и Северна Корея обсъждат възможността за провеждане на втора среща между президента на САЩ Доналд Тръмп и лидера на Северна Корея Ким Чен-ун в Ханой. Това съобщава агенция TACC, позовавайки се на Bloomberg, цитирана от \"Фокус\". Според вестник Munhwa Ilbo, представители на американската и севернокорейската страна проведоха по-ранна среща в Ханой, на която обсъдиха графика за евентуална среща на върха. Вашингтон смята също, че Индонезия, Монголия, Хавай и граничният пункт Пханмунджом на границата между Северна Корея и Република Корея са потенциално място за срещи на лидерите на САЩ и КНДР. Тръмп заяви, че Вашингтон преговаря с Пхенян за мястото на втората среща на върха. На 12 юни миналата година в Сингапур се проведе първата в историята среща на върха между САЩ и Северна Корея. След това Тръмп и Ким Чен-ун дадоха съвместно изявление. В него Пхенян обяви, че е готов за пълна денуклеаризация, а Съединените щати обещаха да предоставят гаранции за сигурността на Северна Корея. Въпреки това намеренията на страните в окончателното комюнике на срещата в Сингапур не бяха уточнени.", "date": "2019.01.07", "title": "Готвят нова среща между Тръмп и Ким Чен-ун в Ханой"}
{"url": "https://www.faktor.bg/bg/articles/ivan-geshev-bg-magistrati-sa-zabarkani-v-prestapna-grupa-prala-pari-na-ruski-oligarh-v-sanktsionniya-spisak-na-sasht", "text": "Адвокати обмислят протест след проверки в кантори …Няма ненаказуеми хора в България, защо да не се претърсват кантори и офиси на адвокати, ако има съмнения за извършени престъпления. В конкретния случай става дума за престъпна група, която се занимава с пране на пари. Имаме съмнение, че са стигнали до офшорки на руски олигарх, който е в санкционния списък на САЩ. Ние имаме и международни ангажименти, работим по конкретни сигнали и с партньорски служби. Това разкри в студиото на Би Ти Ви зам.-главният прокурор Иван Гешев. Става дума за милиони евро, които са присвоени незакономерно. С престъпната схема са свързани около 10 души, но тя по никакъв начин не е ощетила българския фиск, уточни Гешев. По думите му има медийна фиксация върху кметицата на столичния квартал „Младост“ Десислава Иванчева.  В случая г-жа Иванчева има активна защитна позиция и използва всякакви възможности, за да го прави, в това число да подава жалба в съда в Страсбург, както и да лъжат, особено ако ги грозят 30 години лишаване от свобода...Цяла България видя как се бяха дадени пари на Иванчева и Петрова. Въпреки това се твърди, че те са подхвърлени, посочи Гешев. Аз няма да влизам в спор с подсъдими. Не съм запознат със СРС-тата които са по делото, защото не съм наблюдаващ прокурор. Колегите казаха и те дължат да бъдат чути СРС-тата в съдебна зала, за да може българските граждани да чуят как се случват нещата. Как си представяте, че един бизнесмен ще каже: дайте ми парите,…Нещата се случват с посредници. Достатъчно е да гледаш филми, за да знаеш как се случват, обясни още зам.-главния прокурор.", "date": "2019.01.07", "title": "Иван Гешев: БГ-магистрати са забъркани в престъпна група, прала пари на руски олигарх в санкционния списък на САЩ"}
{"url": "https://www.faktor.bg/bg/articles/novini/balgariya/opiten-planinar-se-podhlaznal-na-tarzanovata-pateka-nad-kalofer-i-padna-v-propastta", "text": "Опитен планинар загина в Централен Балкан над Калофер. Инцидентът станал на 6 януари между хижа „Рай” и връх Ботев. Мъжът паднал в пропаст при изкачване на върха. Тялото му е локализирано. Екипи планински спасители са в района, като се очаква в светлата част на деня в понеделник тялото да бъде свалено. Загиналият е 54-годишният Делчо Делчев от Карлово. Предполага се, че на т.нар. Тарзанова пътека се е подхлъзнал и е паднал в пропастта. В ефира на „Здравей, България”на Нова телевизия кметът на Калофер Румен Стоянов каза, че за съжаление в последните години често стават подобни инциденти с фатален край. Той посъветва туристите да не поемат рискове в желанието си да изкачват върхове и да не подценяват планината, защото там се сменят четири сезона понякога в рамките на час.", "date": "2019.01.07", "title": "Опитен планинар се подхлъзнал на Тарзановата пътека над Калофер и падна в пропастта"}
