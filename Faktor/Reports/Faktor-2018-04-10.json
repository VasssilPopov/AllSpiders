{"url": "http://www.faktor.bg/bg/articles/novini/svyat/senata-izslushva-mark-zukarbarg-zaradi-skandala-s-lichnite-danni", "text": "В този час започва изслушването на основателя на Фейсбук Марк Зукърбърг пред американския Конгрес. Той ще трябва да обясни как и защо компанията \"Кеймбридж Аналитика\" е успяла да се сдобие с личните данни на милиони потребители и да ги използва неправомерно, предава БНТ. Фейсбук вече разпространи писмено извинение към потребителите на социалната мрежа, за това, че не е направено достатъчно, за да бъде защитена информацията им. Започна и поетапното уведомяване на засегнатите 87 млн. души, както и съвети как да защитят профилите си. Очаква се американските законодатели да въведат нови мерки, с които социалните мрежи да бъдат регулирани така, както традиционните медии. По данни на социалната мрежа, 18 българи са свалили приложение, даващо достъп до лична информация. Броят на засегнатите обаче е в пъти повече, тъй като приложението е получило достъп до профилите и на техните приятели.", "date": "2018.04.10", "title": "Сенатът изслушва Марк Зукърбърг за скандала с личните данни"}
{"url": "http://www.faktor.bg/bg/articles/novini/balgariya/tihomir-bezlov-zatvorite-ni-sa-stari-i-amortizirani-koruptsiyata-tam-e-gigantska", "text": "Залавянията са в първите 24 часа най-често. Какви са шансовете след 8 дена да заловим избягалите затворници от Софийския обаче не мога да кажа, защото не знаем какво стои като логистика зад тези хора. Това коментира в студиото на БНТ Тихомир Безлов, експерт от Центъра за изследване на демокрацията.  Според него големият проблем, ако се  погледнат данните за разходите, които се правят за вътрешна сигурност - полиция, прокуратура, съд и затвори, първите три са с най-голям разход предвид процентът от БВП, който отива за тях. Голямата разлика е в затворите, които получават най-ниската ставка от БВП, с други думи – най-малко разходи. Сега там стачкуват за заплати, но в съвременността имаме  много техника и инвестиционни разходи, а нашите затвори са амортизирани и немодерни. Част от проблемът е и самата среда – темата корупция там е гигантска, посочи експертът.  Безлов смята, че всички кандидатстващи за работа в затворите трябва да бъдат подлагани на полиграф. По думите му освен заплащането и техническата обезпеченост, там има и много сериозни институционални вътрешни проблеми, които трябва да бъдат решени.", "date": "2018.04.10", "title": "Тихомир Безлов: Затворите ни са стари и амортизирани, корупцията там е гигантска"}
{"url": "http://www.faktor.bg/bg/articles/sotsiolog-borisv-da-napravi-speshen-plan-za-balgariya-inache-idat-izbori", "text": "Премиерът Бойко Борисов балансира умело в чужбина и защитава добре националните интереси на България пред ЕС, НАТО и Москва, но ако не потуши нарастващото напрежение вътре в страната, вървим към избори.  Това заяви пред БНТ социологът Кънчо Стойчев.  \"Борисов направи разумен план за Балканите, но трябва да направи такъв план и за България. Иначе вървим към избори - без значение дали БСП е готова да вземе властта или не\", заяви Стойчев.   \"Хората одобряват външната политика на правителството, по този въпрос има консенсус. Но се интересуват повече от ситуацията в страната, където безобразието е много голямо, корупцията е голяма. Случаят с избягалите затворници е емблематичен за всяка сфера. Получава се така, че почти няма случай на голямо престъпление, където да не са замесени точно тези, които трябва да го предотвратят\", обясни социологът.  Според колежката му Антоанета Христова в България има спешна нужда от реформи.  \"Досега Борисов решава проблемите в България с даването на повече пари. Но така реформи не се правят\", каза Христова. Според нея БСП не е готова да поеме управлението в страната.  Социолозите смятат, че у българите - а и у всички европейци, расте страхът от нова световна, предвид ситуацията в Сирия.  53% от анкетираните българи вече се страхуват от избухването на евентуален конфликт.  \"Българите се страхуват, че ЕС няма тактика за ефективна защита на всичките си членове. Затова решението на Борисов в конфликта с руските дипломати да протегне ръка и на едните, и на другите  и да превърна страната ни в балансиращ мост се радва на одобрение. Приема се като проява на разум. Извън съмнение е, че сме част от ЕС и НАТО. Но Брюксел не е Господ. Трябва да се прави разлика между интереса на страната и принадлежността към двата съюза\", обобщи Кънчо Стойчев.", "date": "2018.04.10", "title": "Социолог: Борисов да направи спешен план за България, иначе идат избори"}
{"url": "http://www.faktor.bg/bg/articles/ruski-diplomati-pak-napirat-za-sreshta-s-yuliya-skripal", "text": "Руското посолство в Лондон изпрати още една нота до външното министерство на Великобритания, в която се иска Юлия Скрипал да се срещне с руските консули.  Това обяви пресслужбата на руската дипломатическа мисия, цитирана от осведомителните агенции. В нотата се казва, че руските дипломати \"искрено се радват\" за Юлия и й желаят бързо възстановяване, но позицията на британските власти, които я преместиха на т. нар. \"безопасно място\", предизвиква безпокойство у тях.  \"Ние вярваме, че подробностите за инцидента в Солсбъри, представени от Юлия, биха допринесли значително за разследването на случилото се\", се казва в изявлението. Освен това руското посолство отново се жалва, че британската страна отказва да предостави подробна информация за състоянието на Юлия Скрипал.  \"Посолството не е наясно какво точно е състоянието й, говори ли тя от свое име или британските власти го правят вместо нея, което е в нарушение на правата й.   \"Потвърждаваме желанието си да се срещнем с нея и да се убедим, че тя е добре\", пишат руските дипломати.", "date": "2018.04.10", "title": "Руски дипломати пак напират за среща с Юлия Скрипал"}
{"url": "http://www.faktor.bg/bg/articles/uvolnen-deputat-specheli-delo-sreshtu-universitet", "text": "Депутатът от ВМРО доц. Милен Михов бе възстановен на предишната си работа от Върховния касационен съд. За това съобщи самият той в профила си във Фейсбук. Патриотът бе освободен от поста на помощник-ректор на Великотърновския университет \"Св. св. Кирил и Методий\" през юли 2016 г., когато беше народен представител в 43 Народно събрание от Патриотичния фронт. За това, че е депутат, ректорът на ВТУ проф. Христо Бонджолов подписа заповед за освобождаването му, въпреки че след полагането на депутатската клетва Милен Михов пусна молба за неплатен отпуск. Сега съдът постанови, че доцентът и помощник-ректор е незаконно уволнен и отсъжда ВТУ да му изплати 1000 лв. разноски по спечеленото дело. Доцентът, който е преподавател по история, ще може да се върне на предишното си работно място след края на депутатския му мандат.", "date": "2018.04.10", "title": "Уволнен депутат спечели дело срещу университет"}
{"url": "http://www.faktor.bg/bg/articles/dostavchik-na-mareshki-ostana-bez-litsenz", "text": "Агенция „Митници” отне лицензите на два данъчни склада за акцизни стоки на лицензиран складодържател.  Става въпрос за русенската фирма „Полисан”, която е един от доставчиците на горива за бензиностанциите на бизнесмена Веселин Марешки. Лицензите се отнемат на основание влязло в сила наказателно постановление, с което е определена санкция в размер на 29 165,06 лв. То е влязло в сила на 28 март 2018 г. след като е потвърдено от две съдебни инстанции –районен и административен съд.  Нарушението е „тежко” по смисъла на Закона за акцизите и данъчните складове, тъй като санкцията е над 15 хил. лв. Затова фирмата вече не изпълнява условията на закона, според които лицензиран складодържател може да бъде лице, което не е извършило тежко или повторно нарушение. Наказателното постановление е от септември 2016 г. и е издадено от Митница Русе за нарушени процедури по доставка на над 24,5 тона гориво за отопление, обложени с намалена акцизна ставка от 50 лв. по действащото тогава законодателство. Митничарите установяват, че през 2015 г. гориво е доставяно на различен получател от отбелязания в документите. Т.е. фирмата няма документи, които да позволяват горивото да се обложи с намалена ставка. През миналата година бившият шеф на производството в „Полисан” Гален Петков беше намерен обесен. От полицията заявиха, че става въпрос за самоубийство, като имаше версия, че то е свързано с очакваните резултати от ревизия, която течеше по това време.", "date": "2018.04.10", "title": "Доставчик на Марешки остана без лиценз"}
{"url": "http://www.faktor.bg/bg/articles/guardian-samo-pobedata-na-asad-shte-slozhi-kray-na-grazhdanskata-voyna-v-siriya", "text": "Химическата атака в Дума е чудовищна, но военната намеса на Запада само ще удължи страданията на Сирия.  Това пише британският вестник The Guardian в материала \"Only Assad’s victory will end Syria’s civil war. The west can do nothing\". Автор на публикацията е Саймън Дженкинс.   \"Нищо няма да попречи на режима на Асад по пътя към победата в гражданската война.  Всяка помощ, която Западът предоставя на сирийската опозиция след 2011 г., само удължава агонията на страната. Преди 7 години западните разузнавания и западните медии постоянно обявяваха, че Башар Асад аха-аха ще падне. Това не беше истина. От тогава нерешителната интервенция беше по-лоша от никаква интервенция\", пише Дженкинс.  \"Външната намеса в гражданските войни в Близкия Изток никога не са носили плодове – ако не се считат смъртта и разрушенията.  Целият спор не е за морала, а само за степента на непристойност.   Сирийската война ще завърши едва тогава, когато Асад ще победи. В сегашния момент военната намеса на Запада е безсмислена. Ние трябва да се избавим от привичката да управляваме света\", обобщава Саймън Дженкинс.", "date": "2018.04.10", "title": "Guardian: Само победата на Асад ще сложи край на гражданската война в Сирия"}
{"url": "http://www.faktor.bg/bg/articles/novini/balgariya/ustroystvo-za-mishki-ot-razgneven-pensioner-shashardisala-sotir-tsatsarov", "text": "Разгневен пенсионер е изпратил на Сотир Цацаров колет с устройство срещу мишки, което не било ефективно, пише \"24 часа\". Мъжът придружил пратката със специално писмо, в което настоява главният прокурор да санкционира производителя за невярната информация. Комичната ситуация разказаха достоверни източници от държавното обвинение, които искрено се забавлявали от версиите, появили се в различни сайтове малко след 16 часа. Основен източник на информацията за опасна пратка, която е вдигнала на крак сапьори от МВР във вторник, е Българското национално радио. Съдебната палата в София, където работи и главният прокурор, не е била “отцепвана”, нито разполага със скенер. Служителка на Сотир Цацаров е слязла на служебния вход, за да вземе пратката. Машинката, ядосала пенсионера, представлява нещо средно между хипопотам и крава, с лампи и щепсел. Имало е проверка на Националната служба за охрана и Столичната дирекция на вътрешните работи, която е установила, че по-скоро става дума за необичайна молба на възрастния мъж. Той закупил апаратчето с идеята да прогони мишките от дома си, но се оказало, че няма никаква ефективност. Затова той се обърнал към Сотир Цацаров, за да санкционира производителя, който подвеждал купувачите. “Опасната пратка” ще замине най-вероятно от върховната прокуратура към Комисията за защита на потребителите.", "date": "2018.04.10", "title": "Устройство за мишки от разгневен пенсионер шашардисало Сотир Цацаров"}
{"url": "http://www.faktor.bg/bg/articles/novini/balgariya/iliya-troyanov-za-sluchaya-yuliya-krasteva-kontaktuvala-s-ds-oshte-predi-verbovkata-dosieto-y-e-prochisteno", "text": "\"Властите са били великодушни\" - под това заглавие \"Франкфуртер Алгемайне Цайтунг\" публикува обширен анализ от Илия Троянов по случая \"Юлия Кръстева\". Подзаглавието гласи: \"Юлия Кръстева, една от най-известните интелектуалки на нашето време, предполагаемо е шпионирала свои колеги в полза на България. Един поглед в досието \"Сабина\".\" В началото на статията Илия Троянов накратко скицира публичния портрет на Юлия Кръстева и цитира списание \"Тайм\", което я беше поставило сред стоте най-значими мислители на човечеството. Авторът отбелязва, че досега българският произход на Кръстева не е играел съществена роля за нейната интелектуална биография, след което обяснява как и защо се е стигнало до откриването на нейното досие. Троянов, който добре познава архивите на българската ДС от собствените си проучвания, най-вече за монументалното произведение \"Власт и съпротива\", внимателно е прочел досието на Кръстева и подробно го анализира. Той посочва, че през 1971 година досието е преминало от Шесто главно управление в Първо главно управление на ДС. Според Троянов това е важен детайл, който говори за контакти на Кръстева със службите още преди официалното ѝ вербуване от ПГУ. Троянов е убеден, че досието е прочиствано и - както вече отбелязаха други анализатори - доказва това твърдение с двойното и дори тройно номериране на страниците. \"Бързо става ясно какво липсва: писмените доклади на агент \"Сабина\". Няма нито един\", пише Илия Троянов и се спира на устните доклади на Кръстева за парижките интелектуални кръгове. Авторът посочва, че \"агентката е докладвала и за български емигранти в Париж, което не ще да е било лесно, защото тези последните бяха подозрително настроени към всеки, излязъл от България по законен начин и въздържащ се от изказвания против тамошния режим.\" По-нататък в обширната статия във \"Франкфуртер Алгемайне Цайтунг\" Илия Троянов анализира и реакцията на Юлия Кръстева: \"Г-жа Кръстева отрича всичко и твърди, че \"някой\" иска да ѝ навреди и да я дискредитира. Това не е изненадващо. Обратното би било много необичайно. Досега почти никога не се е случвало бивши информатори, шпиони или доносници да признаят вината си. В началото всичко се отрича и се говори за фалшификация. Когато доказателствата се окажат необорими, идва ред на твърдението, че въпросният човек не е навредил никому и дори, че е бил воден от патриотичния си дълг. (…) А после следва доживотно мълчание. Като психоаналитичка г-жа Кръстева би трябвало да изпитва особено силен професионален интерес към тези фази на отричането. Аргументът, че липсата на писмени доклади сваля бремето от плещите на г-жа Кръстева, няма тежест. Фактът, че досието ѝ е било прочистено, може да означава тъкмо обратното: че властите са искали да опазят бившата си агентка\", пише Илия Троянов и обяснява сложната система за достъп до досиетата и преплетените компетенции на институциите, които носят отговорност за документите. Възможно ли е тези близо 400 страници наистина да са фалшификация, пита се авторът и продължава: \"Извършителите - този анонимен \"някой\", на когото винаги се позовават защитаващите се - трябва да са били сътрудници на ДС, доколкото публикуваното сега досие с голяма вероятност датира още от комунистическите времена. (…) Но за какво им е било на тогавашните тайни служби да изработват един фалшификат? Такова нещо би било обяснимо единствено, ако преди 1989  г-жа Кръстева по сериозен начин се е борила срещу тоталитарния режим на БКП. Ако е била \"враг на народната власт\". Вярно обаче е обратното. Младостта на г-жа Кръстева е протекла точно толкова конформистки, колкото и на повечето други хора в онази епоха и в онази система. В интервю за \"Нувел Обсерватьор\" от 1974 г. (№ 658) тя съвсем откровено си го разказва: \"Както всички други, и аз от шестата или седмата си година членувах в партийните организации на децата и юношите. После влязох в Комсомола. И аз живеех със знанието за борбите на Георги Димитров, за Лайпцигския процес. Детство под знака на спомените за антифашистката борба. Впоследствие моето мислене влезе в марксисткия коловоз.\" Това не ѝ създало \"никакви проблеми\". Между другото, баща ѝ, дипломиран теолог, работел като счетоводител към Светия синод на Българската православна църква, която в онази епоха беше просмукана от агенти и информатори на ДС. След промените се оказа, че от 14-те епископи словом и цифром единайсет са били сътрудници на тайните служби. Сред тях е и сегашният патриарх Неофит. По-късно, след края на следването си, г-жа Кръстева става аспирантка към БАН (Института за български език и литература) и сътрудник на казионните вестници \"Народна младеж\" и \"Средношколско знаме\". Възнаграждението не закъснява. През 1966, когато за огромна част от населението едно пътуване в капиталистическия Запад беше немислимо, на нея ѝ разрешават да замине за Франция със стипендия от френското правителство, но с уговорката, че \"нито ще остане, нито ще се омъжи там\". Тя обаче не спазва тези две задължения, а това я превръща в \"невъзвръщенец\", както се е казвало навремето. През онези години невъзвръщенците ги съдеха, а често пъти роднините им бяха подлагани на тормоз и дори наказвани. В този случай такова нещо няма, \"Сабина\" най-спокойно от време на време дори се връща в \"родината, която е измамила\" (според тогавашната терминология). А властите проявяват великодушие и дори позволяват на родителите ѝ и на други роднини да я посещават във Франция.\" В края на статията си Илия Троянов стига до извода, че няма логика досието на Юлия Кръстева да е било изработено като фалшификат - нито от ДС преди 1989 година, нито пък от сегашните български власти. Неговият анализ завършва така: \"Съвършено неразбираемо е защо редица интелектуалци без специални познания на тематиката сега изведнъж застават зад госпожа Кръстева, сякаш сътрудничеството с бруталния потиснически апарат на тоталитарния режим е било някаква дреболия. Юлия Кръстева е носителка на наградата \"Хана Аренд\" за политическо мислене (2006) и на наградата \"Вацлав Хавел\" (2008). А това би трябвало да задължава както нея, така всички изказващи се по въпроса в много висока степен към политическата почтеност и будност.\" За Юлия Кръстева през последните дни се появиха още много публикации. Ето няколко заглавия: \"Любовни поздрави от Париж\" (\"Франкфуртер Алгемайне Цайтунг\"), \"Политически ужас и частна меланхолия\" (\"Нойе Цюрхер Цайтунг\"), \"Случаят Кръстева: да четеш между редовете в полицейските архиви\" (\"Ди Велт\"). Ето накрая още два пасажа от други вестници. Под заглавие \"Да се провери спокойно\" \"Зюддойче Цайтунг” между другото коментира: \"Френските реакции на разкритията в България са умерени. Това са много стари неща, режимите от Източния блок отдавна са в историята, а пък на базата на опита с понякога прибързаните обвинения срещу писатели и хора на изкуството след падането на комунизма, вече се е наложила по-голяма доза предпазливост. Архивните документи на тоталитарните режими трябва да се четат с едно наум, пише известната изследователка на архивите Соня Комб.\" Левият германски \"Тагесцайтунг\" излезе с предизвикателното заглавие \"Предателството на 20 век\", а в статията четем: \"Можем добре да си представим, че Кръстева се е съгласила на такава агентурна дейност, за да ѝ разрешат през 1965 да замине за чужбина. Необходимо ли е било обаче ефективно да дава на ДС информация за интелектуалците и комунистическите симпатизанти или пък за френската външна политика? (…) Днес от наказателно-правна гледна точка подобна шпионска и агентурна дейност е покрита с давност. Но тя въпреки това си остава твърде конфузна.\" (Източник: Дойче веле)", "date": "2018.04.10", "title": "Илия Троянов за случая \"Юлия Кръстева\": Контактувала с ДС още преди вербовката, досието й е прочистено"}
{"url": "http://www.faktor.bg/bg/articles/novini/svyat/ostavka-podade-shefat-na-taynite-sluzhbi-v-kosovo-zaradi-ekstradiranite-turski-grazhdani", "text": "Шефът на косовската тайна служба КИА Дритон Гаши подаде днес оставка, съобщи прищинският портал Зъри, цитиран от Танюг. Оставката на Гаши бе поискана от премиера Рамуш Харадинай заради ареста и депортацията на шестима турски граждани, заподозрени във връзки с движението на Фетхуллах Гюлен, което според Анкара стои зад опита за преврат в Турция през 2016 г. Според Зъри Гаши е предал оставката си в кабинета на премиера и днес се е сбогувал с персонала на КИА. Новината е потвърдена от говорителката на правителството Донета Гаши, информира БТА. По-рано по същите причини подаде оставка и министърът на вътрешните работи Фламур Сефай. Харадинай настоя Сефай и Гаши да подадат оставки ден след като шестимата турски граждани бяха депортирани в Турция, като заяви, че арестът и предаването им на турските власти са били извършени при съвместна операция с турското разузнаване, но косовското правителство и премиерът не са били уведомени. Според косовските закони оставката на шефа на разузнаването трябва да бъде подписана и от президента Хашим Тачи, който по-рано каза, че не е съгласен с промените в ръководството на КИА. Информационният портал Газета експрес съобщи, че прокуратурата е започнала разследване срещу КИА заради депортацията на шестимата турци, но в него не е включен президентът Тачи, който според някои медии е знаел за операцията. Турският президент Реджеп Тайип Ердоган след депортацията два пъти публично благодари на Тачи за успешната операция по ареста на \"гюленистите\", посочва порталът. Прокуратурата отказва да съобщи подробности по разследването.", "date": "2018.04.10", "title": "Оставка подаде шефът на тайните служби в Косово заради екстрадираните турски граждани"}
{"url": "http://www.faktor.bg/bg/articles/obshtestvo/ulitsata/nadziratel-orazhieto-na-izbyagalite-zatvornitsi-e-vkarano-prez-tsentralniya-vhod", "text": "Огнестрелното оръжие, с което са заплашили надзирателите избягалите преди  седмица двама затворници, осъдени на доживотен затвор, най-вероятно е внесено през централния вход на Софийския затвор. Това предположение направи по БНТ Ивайло Григоров, представител на Синдиката на служителите в затворите.  Той посочи, че всеки ден там се вкарват тонове храна за столовата и лафката, както и консумативи. Проверката им обаче става по много стар и допотопен начин – с един металотърсач. Най-вероятно при внасянето в затвора на тези стоки и материали е вкарано и оръжието на избягалите, посочи Григоров. Според него следствието щяло да посочи конкретно как се е стигнало до бягството и по какъв начин е било организирано, но това била една от версиите, за които се говорело. Той посочи, че много често при вкарването на хранителни стоки и материали проверката се претупва и е неефективна, заради големите обеми, които трябва да се проверяват.  Григоров посочи и най-сериозните проблеми в затворите, които са причина за да стачкуват - огромната липса на надзиратели, компромисните заплати, които са  под средната за страната, незадоволителните условия за работа, вътрешния състав разполага само с палка и белезници, 30 човека пазят 700 човека, липса на достатъчно техническо обезпечение. Дали протестите им ще продължат – зависи от съответните институции – правосъдно министерство и прокуратура и тяхната ангажираност с решаването на техните проблеми.", "date": "2018.04.10", "title": "Надзирател: Оръжието на избягалите затворници е вкарано през централния вход?"}
{"url": "http://www.faktor.bg/bg/articles/obshtestvo/zakon-i-red/protest-na-nadziratelite-tsacheva-svikva-natsionalno-saveshtanie", "text": "Синдикатите на служителите в местата за лишаване от свобода се събират днес пред Централния софийски затвор. Още преди дни те обявиха, че на този ден ще покажат подкрепата си към колегите си след случая с двамата избягали затворници.  Синдикатите, обаче не са получили разрешение за протест и обявяват срещата си като Общо събрание.  По-късно през деня министърът на правосъдието Цецка Цачева свиква национално съвещание с участието на всички началници на затвори в страната и с ръководството на Главна дирекция \"Изпълнение на наказанията\".  На срещата ще бъде обсъдено създалото се напрежение в системата.", "date": "2018.04.10", "title": "Протест на надзирателите, Цачева свиква национално съвещание"}
{"url": "http://www.faktor.bg/bg/articles/rublata-zagubi-nad-3-ot-stoynostta-si", "text": "Рублата загуби повече от 3 процента от стойността сиРублата загуби повече от 3 процента от стойността си в първия работен ден след поредните финансови санкции, наложени на Русия от Съединените щати. В късния следобед вчера щатският долар се разменяше за 60 рубли - най-високата му стойност от ноември миналата година, съобщава БНР.  Водещите руски компании също бяха засегнати от наказателните мерки на Вашингтон. Индексът на Московската борса се свлече с повече от 9 процента, а калкулираният в долари РТС - с 11 на сто. Най-много пострада компанията за производство на алуминий \"Русал\", притежавана от Олег Дерипаска. Нейните акции загубиха днес над половината от стойността си.  Повече от 12 милиарда долара са загубили руските милиардери в понеделник от срива на акциите на компаниите им заради новите американски санкции. Това показват изчисления на сп. \"Форбс\", цитирани от ТАСС. Най-много е загубил шефът на алуминиевия гигант \"Русал\" Олег Дерипаска - 1 милиард и 300 милиона долара. Следват го Владимир Потанин и Виктор Векселберг - с по около 1 милиард долара загуби. наложени на Русия от Съединените щати. В късния следобед вчера щатският долар се разменяше за 60 рубли - най-високата му стойност от ноември миналата година, съобщава БНР.  Водещите руски компании също бяха засегнати от наказателните мерки на Вашингтон. Индексът на Московската борса се свлече с повече от 9 процента, а калкулираният в долари РТС - с 11 на сто. Най-много пострада компанията за производство на алуминий \"Русал\", притежавана от Олег Дерипаска. Нейните акции загубиха днес над половината от стойността си.  Повече от 12 милиарда долара са загубили руските милиардери в понеделник от срива на акциите на компаниите им заради новите американски санкции. Това показват изчисления на сп. \"Форбс\", цитирани от ТАСС. Най-много е загубил шефът на алуминиевия гигант \"Русал\" Олег Дерипаска - 1 милиард и 300 милиона долара. Следват го Владимир Потанин и Виктор Векселберг - с по около 1 милиард долара загуби.", "date": "2018.04.10", "title": "Рублата загуби над 3% от стойността си след поредните наказателни мерки на Вашингтон"}
{"url": "http://www.faktor.bg/bg/articles/parviyat-dokumentalen-film-za-shtazi-sled-promenite-gostuva-v-sofiya", "text": "Първият документален филм за \"Щази\", направен след падането на Берлинската стена, една лична история от Втората световна война и ода за Берлин ще бъдат показани в минипанорама на германската режисьорка Тамара Трампе, която гостува тази седмица в \"Гьоте институт\". Всяка вечер от 10 до 13 април зрителите ще могат да гледат по един неин филм и да го обсъдят с Трампе в дискусия, модерирана от българския журналист Диана Иванова. Входът за всички прожекции е свободен. Трампе има интересна съдба. Родена е на фронта в Русия по време на Втората световна война, където майка й е медицинска сестра, а баща й - неизвестен руски войник. Отрасва там и при баба си в Украйна, а след войната се мести с майка си и новият й съпруг в ГДР. Семейството й дълбоко вярва в Йозеф Сталин. Тези теми бележат и дълбоко личните й филми, които са събития сред немското кинообщество. Панорамата ще бъде открита тази вечер с последното произведение на Трампе, филмът \"Майка ми, войната и аз\" от 2014 г., в който документалистката се връща в Украйна да търси своите корени. Филмът ще бъде показан днес от 18 ч. и в петък от 20 ч. в института. През 1990 г. Трампе и колегата й Йохан Файнт заснемат дълги разговори с Йохан Гирке - психолог и полковник от \"Щази\", който сам се идентифицира като човек от службите по време на едно четене на дисиденти след падането на стената и изявява желание да говори. В \"Черната кутия\" Трампе и Файнт се опитват да изградят психопортрет на човека, който сам се признава за съучастник на режима. Това е и първият документален филм за немските тайни служби. Той ще бъде показан на 11 април (сряда) от 18 ч. и на 13 април, петък, от 18 ч. Трампе ще присъства на първите три вечери от прожекциите. В четвъртък пък ще бъде единствената прожекция на поетичния й филм \"Приспивни песни\", в който режисьорката разпитва берлинчани за музиката на тяхното детство.", "date": "2018.04.10", "title": "Първият документален филм за \"Щази\" след промените гостува в София"}
{"url": "http://www.faktor.bg/bg/articles/nhg-harchi-darenite-2-mln-lv-ot-margarita-zanef-samo-za-zakupuvane-novi-tvorbi", "text": "Националната  художествена галерия ще използва дарените 1 771 261.35 лева от наследството на починалата в Австралия г-жа Маргарита Занеф само и единствено за попълване на колекцията си. Това обеща пред Би Ти Ви Слава Иванова, директор на НХГ.  \"Не бързаме да харчим парите.  Те ще бъдат използване само за обогатяване на колекцията на галерията. Намерението ни е да закупим и български, и чуждестранни творби\", обясни Иванова.  Тя призна, че когато първоначално прочела писмото от адвокатите на Занев, не повярвала, че е истина. \"Реших, че е някаква шега, че няма как да получим такава сума\", призна директорката на НХГ.  Сега обаче парите са по сметката на галерията и нито един от наследниците на г-жа Маргарита Занеф не е предявил претенции към тях.  Слава Иванова призна, че до ден днешен няма обяснение какво е накарало Занеф да направи дарение именно на Националната галерия, а не на друга институция.  \"Сведенията за г-жа Занев са оскъдни. От това, което разбрахме, тя не е била свързана с галерията и с изкуството по никакъв начин. Нито пък някой от семейството й е бил. Не е вярна и информация, че тя самата е притежавала колекция с картини. В апартамента й в Сидни не открихме такава колекция.  Мария Занеф е била много обикновен, сърдечен и великодушен човек и не е желаела да влиза в светлините на прожекторите\", каза Слава Иванова.   Предположенията засега са, че починалата през 2016 г. в Австралия наша сънародничка през 2000 г. е посетила галерията и нещо там дотолкова я е впечатлило, че през 2008 г. изготвя завещанието си, чрез което НХГ наследява почти 2 млн. лв.  Това, което се знае за Маргарита Занеф е, че тя емигрира в Австралия през 1960 г.  Съпругът й Цанко и синът им Антон, са починали преди нея.  Според завещанието половината от сумата след продажбата на недвижимото си  имущество г-жа Занеф дарява на Художествената галерия на Ню Саут Уелс в Сидни, а другата  половина – на Националната галерия в София.  Съгласно завереното от Върховния съд на Ню Саут Уелс след смъртта на г-жа Маргарита Занеф през 2016 г. завещание, на адвокатската кантора “Biddulph&Salenger” е възложено да продаде имотите на семейството и да преведе парите на двете галерии.  Единият от двата имота е в Уейвъртън. Той е притежание на семейството от 1963 г. В неговата градина синът Антон е посадил бяла азалия за майка си.", "date": "2018.04.10", "title": "НХГ харчи дарените 2 млн лв от Маргарита Занеф само за закупуване нови творби"}
{"url": "http://www.faktor.bg/bg/articles/uvolniha-stoycho-mladenov-v-kazahstan", "text": "Стойчо Младенов вече не е треньор на казахстанския елитен „Кайсар“, съобщи БГНЕС, цитирана от БНР.  До решението на клубното ръководство се е стигнало заради незадоволителните резултати на тима от началото на сезона. След четири изиграни кръга в казахстанската Висша лига воденият от Младенов отбор е спечелил едва 1 точка от общо 12 възможни, като заема десетата позиция във временното класиране.  Бившият наставник на ЦСКА и националния отбор на България застана начело на \"Кайсар\" в края на 2016 г. През миналия сезон тимът на Младенов завърши на 6-о място в класирането.", "date": "2018.04.10", "title": "Уволниха Стойчо Младенов като треньор на елитния „Кайсар“"}
{"url": "http://www.faktor.bg/bg/articles/ot-redaktora/bashtata-na-balgarskata-arheologiya-ubit-kato-kuche-ot-komunistite-1", "text": "За четвърта поредна година председателят на парламентарната група на ГЕРБ и великотърновски народен представител Цветан Цветанов ще подкрепи финансово ученици от всички училища в старата столица, които желаят да се включат в една от най-родолюбивите прояви у нас – Националния поход „По стъпките на Ботевата чета“.  Този ангажимент Цветан Цветанов пое при среща с една от ръководителките на великотърновската група Снежана Димитрова. Благодарение на Цветанов, за пореден път, над 50 търновски младежи ще имат възможността да преминат по 120-километровата алея на безсмъртието от Козлодуйския бряг до връх Околчица. Част от групата отново се очаква да бъде и студентът Божидар Русев, който учи в Англия, но се връща специално заради похода, провеждащ се ежегодно от 27 май до 2 юни. В знак на признателност, родолюбивите млади хора направиха мил подарък на Цветанов по повод рождения му ден на 8 април. Младежите изработиха фотоалбум, съдържащ десетки снимки от срещите им с председателя на най-голямата парламентарна група на връх Околчица от последните години. Освен кадри от похода, в който ежегодно се включва и самият Цветанов, в албума място са намерили и запечатани моменти от посещението на децата в Народното събрание, където гостуваха по негова покана. В книжката учениците са изписали и своите пожелания към Цветан Цветанов, по повод Великден и личния му празник.  Децата и техните ръководители не крият благодарностите си към Цветанов и често му правят приятни изненади. През годините те го отличиха със свои призове „Родолюбец“ и „Златно сърце“.  Основен организатор на великотърновското участие в мащабното национално събитие е Туристически клуб „Незабравка“ към ПГЕ „А. С. Попов“.", "date": "2018.04.10", "title": "Цветанов подкрепя финансово  великотърновски ученици да преминат по стъпките на Ботевата чета"}
{"url": "http://www.faktor.bg/bg/articles/tri-bona-globa-za-futbolist-na-ludogorets", "text": "3000 лева глоба отнесе крилото на Лудогорец Върджил Мисиджан след мача с ЦСКА, който завърши 3:2 за шампионите. Холандецът подразни феновете на \"червените\" с жест да мълчат при един от головете, което му донесе паричната санкция. Треньорът на Лудогорец Димитър Димитров - Херо пък бе наказан за един двубой и глобен с 2000 лева, след като бе изгонен с срещата с ЦСКА. От Дисципа потъврдиха официално това, че Фернандо Каранга, Станислав Манолев и Жеферсон от ЦСКа ще приопуснат мача с Левски за Купата в сряда. От \"сините\" аут е Иван Горанов.", "date": "2018.04.10", "title": "Глобиха с 3000 лв футболист на Лудогорец"}
{"url": "http://www.faktor.bg/bg/articles/fenovete-na-levski-nakazvat-otbora-nyama-da-pravyat-horeografiya-na-macha-s-tsska", "text": "Нов протест срещу слабата игра на Левски готвят феновете на клуба. Те обявиха, че няма да правят хореография за мача с ЦСКА за Купата на България. Първата среща е в сряда от 18:00 часа на \"Васил Левски\".  От Националния клуб на привържениците на Левски обясниха, че футболистите не заслужават хореография и затова парите, които са събрани ще бъдат дадени за благородни цели.  Ето какво пишат от Националния клуб на Левски в страницата си във Фейсбук: \"След страстната седмица идва нова такава за нас Левскарите!  В сряда е важният мач с ГМО продукта от Ловеч и Етрополе. НКП реши , че няма да харчи пари за хореография за този мач, тъй като отборът ни не заслужава такава. Събраните средства ще бъдат дарени на #LevskiFamily за далеч по-благородни и благотворителни цели!  Заради „умното” решение мача да е от 18:00ч. няма да обявяваме обичайното шествие. Който иска да дойде преди мача е добре дошъл на \"Тодор Александров\" 23. Ще тръгнем към стадиона в 16:30 , където очакваме победа!  Купата за нас е чест! Мачът е изключително важен и отново призоваваме за обединение.  Левски е един и никой не е по-голям от Него!\".", "date": "2018.04.10", "title": "Феновете на Левски наказват отбора - няма да правят хореография на мача с ЦСКА"}
{"url": "http://www.faktor.bg/bg/articles/izdahna-golemiyat-toncho-rusev", "text": "Почина големият български композитор Тончо Русев, съобщи тъжната вест в кратко съобщение семейството му.  „След кратко боледуване, дни преди рождения си ден, днес ни напусна композиторът Тончо Русев. Написал над хиляда песни, спечелил десетки престижни награди на български и международни музикални конкурси, Тончо Русев оставя диря в българската естрадна музика. Голям музикант, но преди всичко той беше и голям човек. Почивай в мир!”, написаха неговите близки на страницата му във Фейсбук. Тончо Русев е роден в Бургас през 1932 г. Завършва Музикалната академия, специалност „Тромпет”. През 1960 г. е част от първия състав на биг-бенда на Българското национално радио. През 1962 г. основава заедно с Димитър Ганев, Морис Аладжем и др. оркестър „Балкантон“, в който свири до 1972 г. През сезона 1972-73 г. ръководи отдел „Естрада“ към Концертна дирекция. През 1974 г. създава заедно с Иван Кутиков оркестър „Спектър“ към металургичния комбинат Кремиковци и става негов главен художествен ръководител. С този оркестър е записан целият албум „Тайна“ на Мустафа Чаушев през 1979 г. в „Балкантон\". От 1980 до 1985 г. е директор на дирекция „Българска естрада“. В началото на 90-те работи като музикален продуцент на фирма „Мега музика”. От 1996 г. е на свободна практика. В продължение на повече от четири десетилетия неговите песни са изпълнявани от повечето известни български певци и певици, като особено близко е сътрудничеството му с Лили Иванова, Васил Найденов, Веселин Маринов и др. Неговите песни се изпълняват с успех и от чуждестранни певци, между които София Ротару, Филип Киркоров, Дагмар Фредерик, Фара Мария и др. Повечето от песните му са създадени по текстове на български поети като Елисавета Багряна, Иван Вазов, Ваньо Вълчев, Дора Габе, Атанас Далчев, Дамян Дамянов, Калин Донков, Георги Джагаров, Петя Дубарова, Евтим Евтимов, Павел Матев, Христо Фотев, Борис Христов. Член е на Съюза на българските композитори (СБК). Автор е и на детски песни, музика към театрални спектакли, телевизионни, детски мюзикли и филмова музика („Юлия Вревская“, „Петимата от РМС“, „Тайфуни с нежни имена“). Песните са му издавани в САЩ, Англия, Франция, Испания, Италия, Гърция, Турция, Русия и всички бивши социалистически страни.", "date": "2018.04.10", "title": "Издъхна големият Тончо Русев"}
{"url": "http://www.faktor.bg/bg/articles/borsite-po-tsyal-svyat-reagirat-pozitivno-na-rechta-na-kitayskiya-prezident", "text": "Пазарите на акции по цял свят реагират позитивно на очакваната с голямо внимание днешна реч на китайския президент Си Цзинпин, тъй като инвеститорите я определят като знак за отслабване на страховете от търговска война между САЩ и Китай. \"Речта на Си Цзинпин е като музика за инвеститорските уши\", отбеляза пред MarketWacth Родриго Картил, който е анализатори в National Australian Bank. \"Неговите коментари изглежда отразиха всички основни проблеми, повдигнати от САЩ, включително интелектуалната собственост и либерализацията на вътрешните пазари\", заяви пред Ройтерс Йоширори Шигеми, глобален пазарен стратег за JPMorgan Asset Management в Токио. \"Си Цзинпин прехвърли топката в полето на САЩ, но изглежда, че Китай полага основи за постигане на споразумение с американските власти\", допълни той. Азиатските борси бяха първите, които реагираха позитивно на обещанията на китайския президент да отвори пазарите в страна за чуждестранния бизнес и да намали митата за вноса на автомобили. Японският индекс Nikkei приключи търговията във вторник с повишение от 0,54%, китайският водещ индекс Shanghai Composite нарасна с цели 1,66%, а индексът Hang Seng - с 1,66 на сто. Южнокорейският индекс Kospi се повиши с 0,27%, докато австралийският ASX 200 - с 0,83%. Европейските инвеститори също приветстват речта на китайския президент, като основните фондови индекси на стария континент нарастват в началото на днешната търговия. Общият индекс Stoxx Europe 600 се повишава с 0,58%, френският CAC40 - с 0,72%, а германският DAX 30 нараства с цели 1,12%, докато британският индекс FTSE10 се повишава с 0,46%. Коментарите на Си Цзинпин се отразяват най-позитивно на компаниите от суровинния и минно-добивен сектор с оглед на техните големи по размер експозиции в Китай, като акциите им поскъпват средно с около 2%. Фючърсите на трите основни американски фондов индекси също реагират много позитивно, нараствайки с над 1% на извънборсовата търговия. След речта на Си Цзинпин фючърсите на DJIA се повишават с около 250 пункта (скок с 1,04%), на широкият индекс S&P500 - с 1,06% и на технологичният индекс Nasdaq100 - с 1,54%. Подемът на американските фондови фючърси е факт, след като късно снощи пазарът на акции на Уолстрийт изтри голяма част от първоначалните си печалби в резултат на новината, че ФБР е нахлуло в офиса на личния адвокат на президента Донал Тръмп - Майкъл Коен. Федералното бюро за разследване е иззело от Майкъл Коен запаси, свързани с плащането на 130 хиляди долара на порно актрисата Сторми Даниел (с настоящо име Стефани Клифорд), за която се твърди, че е имал кратка връзка с президента на САЩ. Доналд Тръмп определи операцията на ФБР като \"лов на вещици\".", "date": "2018.04.10", "title": "Борсите по цял свят реагират позитивно на речта на китайския президент"}
{"url": "http://www.faktor.bg/bg/articles/pochivkite-v-gartsiya-poskapvat-zaradi-noviya-danak-za-prebivavane", "text": "Цените за настаняване в Гърция ще бъдат по-високи през настоящия летен сезон заради новия данък за пребиваване, който влезе в сила от началото на годината. Това отбелязва скопският телевизионен канал A1 On. Нощувките ще поскъпнат с между половин и четири евро, в зависимост от типа на настаняването.  Президентът на Гръцката федерация на хотелиерите и председател на Съюза на хотелиерите от Халкидики Григорис Тасиос обясни, че туристическата такса се прилага за стая, а не на човек. Тя се събира от туристите при пристигането им и важи както за настаняване в хотели, така и в апартаменти и стаи под наем. Размерът на изискуемата сума зависи от категорията на съоръжението – половин евро за категория от една и две звезди, 1,5 евро за хотелите с три звезди, три евро – за четири звезди и четири евро за петзвездните хотели.  Въвеждането на данъка за пребиваване бе гласувано в гръцкия парламент на 22 май 2016 г., а решението е да влезе в сила на 1 януари 2018 г. Туристите, които планират уикенди или прекарват лятна почивка в Гърция, ще трябва да вземат предвид и пътните такси. Към настоящия момент за Халкидики и Солун движението по магистралата се таксува с 1,80 евро на посока. За пътуване с автомобил до столицата Атина, туристите ще трябва да предвидят около 37 евро в посока.", "date": "2018.04.10", "title": "Почивките в Гърция поскъпват заради новия данък за пребиваване"}
{"url": "http://www.faktor.bg/bg/articles/ekoministarat-podpisa-novo-sporazumenie-po-okolna-sreda-za-klimata", "text": "Министърът на околната среда и водите Нено Димов подписа ново споразумение за финансиране по програма \"Околна среда\" за изменения на климата на обща стойност 30 милиона и половина лева, определени по Европейския финансов механизъм. Споразумението беше подписано в рамките на неформалния съвет на европейските министри по околна среда в НДК, където на двудневна среща те обсъждат проблема с мръсния въздух, както и предстоящата среща на високо ниво за климата. По същата програма вече е поставено началото на система за ранно предупреждение за риск от наводнение в някои от уязвимите общини в България, отчете Димов, цитиран от БНР. Разработена е и информационна система за интегрирано управление на крайбрежните зони, превенция и преодоляване на последствията от нефтени разливи. Актуализирана е националната геоинформационна система за управление на водите като един от най-важните инструменти за управление на водите. В началото на съвета на министрите, Димов заяви пред журналисти, че в над две трети от държавите в Европейския съюз има проблем с мръсния въздух. Той изрази изненада, че темата не е повдигана досега на високо ниво. Важна тема на срещата, по думите на Димов, ще бъде по-добрата регулаторна рамка, свързана със законодателството по околна среда на ЕС. \"Става дума за опит да бъде синхронизирано законодателството, така че да се намали административната тежест и различните секторни политики да могат да прилагат законодателството в сферата на околната среда по начин, който да позволява икономическото развитие да се случва по-лесно, предприемачеството да бъде улеснено. \"Развитието на икономиката е приоритет и на България, и на ЕС\", коментира той, цитиран от агенция \"Фокус\". Третата тема, която ще бъде дискутирана утре сутринта, е свързана с глобалното затопляне и подготовката на СОР24, големият дебат, който ще се състои в град Катовице, Полша след няколко седмици.", "date": "2018.04.10", "title": "Екоминистърът подписа ново споразумение по \"Околна среда\" за климата"}
{"url": "http://www.faktor.bg/bg/articles/merkel-bez-ukrainski-tranzit-gaz-nyama-da-ima-severen-potok-2", "text": "\"Няма да има проект „Северен поток-2“ без ясното определяне на ролята на украинския транзит на газ\". Това обяви германският канцлер Ангела Меркел на пресконференция с украинския президент Петро Порошенко, цитирана от БГНЕС. Така тя на практика опроверга пресцентъра на Кремъл, който обяви вчера, че в телефонен разговор между германския канцлер и руския президент Путин са се договорили за проекта. „Ясно показах, че от наша гледна точка проектът „Северен поток-2“ е невъзможен без яснота за украинския транзит. Поради това, както виждате, това не е чисто икономически проект, но тук играят роля и политически фактори“, допълни Меркел.  Германският канцлер коментира и горещата тема в световната политика – предполагаемата атака с химическо оръжие срещу джихадисти в Източна Гута, за която Западът обвинява режима на сирийския президент Башар Асад. \"Доказателствата за това, че там е било използвано химическо оръжие, са много, много ясни\", заяви Ангела Меркел.", "date": "2018.04.10", "title": "Меркел: Без украински транзит газ няма да има \"Северен поток 2\""}
{"url": "http://www.faktor.bg/bg/articles/puskat-na-targ-turskata-kamasutra-sas-seksualni-orgii-na-osmanskite-beyove", "text": "Аукционната къща \"Сотбис\" предлагат на търг книга, която описва оргиите в Османската империя.  В десетки страници са изобразени секс увеселенията на един от османските бейове, съобщава в. \"Дейли мейл\". 200-годишната биография свидетелства за запоите и оргиите на властника. Книгата се смята за един от най-добре нагледно илюстрираните сексуални ръкописи в света след индийската Камасутра, съобщава  в. \"Марица\".  Книгата е илюстрирана от неизвестен художник, който е трябвало да увековечи сексуалните подвизи на бея. Рисунките са детайлни, но жените на тях едва ли ще се харесат на европейците - всички са закръглени и нямат талии.  Книгата е определяна от историците като \"турската Камасутра\". Очаква се да бъде продадена поне за 500 000 долара.", "date": "2018.04.10", "title": "Пускат на търг \"турската Камасутра\" със сексуалните оргии на османските бейове"}
{"url": "http://www.faktor.bg/bg/articles/rokeri-potroshiha-ot-boy-patuvashti-v-lek-avtomobil", "text": "Възрастна двойка пострадала тежко при разправия и побой на автомагистрала „Люлин“, съобщиха от полицията в Перник. Двама мотористи се скарали с възрастните хора, които пътували в лек автомобил. Спорът възникнал за това кой как кара. По данни на потърпевшите от лекия автомобил, мотористите - момче и момиче, ги блъскали, в резултат на което 55-годишната жена е със счупен череп, а 60-годишният водач на автомобила се разминал с охлузни рани. След спречкването и побоя мотористите продължили към столицата, но били спрени от автопатрул малко след инцидента.  Започнато е досъдебно производство и работата по случая продължава.", "date": "2018.04.10", "title": "Мотористи потрошиха от бой възрастни хора на автомагистрала \"Люлин\""}
{"url": "http://www.faktor.bg/bg/articles/mariya-gabriel-v-sartsevinata-na-podhoda-kam-novite-tehnologii-tryabva-da-badat-horata", "text": "Защитата на личните данни е европейска ценност, която не подлежи на преговори, заяви днес еврокомисарят по цифровизацията Мария Габриел, цитирана от БТА. Така тя отговори на въпрос на пресконференция, свързан със скандала около Фейсбук и \"Кембридж Аналитика\". Уважаваме всички наши световни партньори, но в сърцевината на подхода към новите технологии трябва да бъдат хората, добави Габриел. Доверието се основава на отговорността и прозрачността за начина на използване на данните, без доверие не можем да постигнем цифровия преход, коментира тя. Еврокомисарят призова в следващия многогодишен бюджет на ЕС да бъдат предвидени средства за цифровизация, съразмерни на целите, които Общността си поставя за заемане на водещо място в света. Габриел отбеляза, че досега ЕС е усвоил за цифровизация един милиард евро, а до 2020 г. е предвиден още един милиард.", "date": "2018.04.10", "title": "Мария Габриел: Защитата на личните данни е европейска ценност, която не подлежи на преговори"}
{"url": "http://www.faktor.bg/bg/articles/ryazak-zavoy-na-erdogan-sreshtu-rusiya", "text": "Позицията на турския президент Реджеп Ердоган се сблъска с тази на Русия за Сирия. Днес Ердоган оспори мнението на руския външен министър Сергей Лавров за сирийския район Африн и заплаши с последствия извършителите на предполагаемата атака с химическо оръжие в Дума. Лавров в понеделник призова Анкара да предаде Африн под контрола на Башар Асад. Според руския първи дипломат това ще доведе до нормализиране на ситуацията в района. „Такъв подход е неправилен. Ние много добре знаем на кого ще предадем Африн. Когато дойде времето, ще предадем Африн на жителите му“, отвърна Ердоган. Той заплаши подкрепяния от Москва режим на Башар Асад в Сирия, че ще плати „висока цена“ за атаката с химическо оръжие в град Дума. „Проклинам тези, които извършиха това клане. Който и да го е направил, на извършителите ще бъде търсена сметка и със сигурност ще заплатят висока цена“, каза Ердоган пред депутати от управляващата Партия на справедливостта и развитието в парламента на Турция. Турското външно министерство през уикенда излезе с изявление, в което се каза, че има „силни подозрения“, че режимът на сирийския президент Башар Асад е отговорен за атаката в Дума. Ердоган отбеляза, че е провел телефонен разговор с руския президент Владимир Путин по темата. Вчера Русия официално отрече да е използвано химическо оръжие в град Дума. Съобразно резолюция на ООН от 2013 г. Москва отговаря за унищожаването на арсенала от такива бойни средства, притежаван от Асад. Руската позиция е, че всички химически оръжия на сирийската армия вече са унищожени. „Говорих с Путин вчера, разговорите ще продължат и днес“, каза турският президент. В понеделник той е изразил „загриженост“ пред руския си колега във връзка с атаката срещу град Дума.", "date": "2018.04.10", "title": "Рязък завой на Ердоган срещу Русия"}
{"url": "http://www.faktor.bg/bg/articles/romi-ograbiha-manastir-navrah-velikden", "text": "Непълнолетни циганчета посегнаха на манастир \"Света Богородица\" в бургаския жк. \"Меден рудник”.  Ромите задигнали оборота от продажбата на свещи на Великден, съобщиха от МВР-Бургас.  В празничната неделя циганчетата отишли в манастира следобяд и свили от касата сумата от 1000 лева.  След това побегнали в неизвестна посока. В резултат на бързите полицейските действия  обаче бързо били издирени и заловени. Циганчетата са на възраст между 13 и 16 години.  Те веднага признали какво са свършили и върнали част от откраднатите пари.", "date": "2018.04.10", "title": "Циганчета ограбиха манастир навръх Великден"}
{"url": "http://www.faktor.bg/bg/articles/malak-samolet-padna-varhu-golf-igrishte-v-sasht", "text": "Най-малко шестима души са загинали при катастрофа на малък моторен самолет в американския щат Аризона, съобщава местната полиция. Лекият моторен самолет „Пайпър Пи-ей-24“ е паднал на игрище за голф скоро след като е излетял от летището на град Скотсдейл. Няма оцелели при катастрофата. Националното управление за транспортна сигурност разследва обстоятелствата около инцидента.", "date": "2018.04.10", "title": "Малък самолет се разби върху голф игрище в САЩ, няма оцелели"}
{"url": "http://www.faktor.bg/bg/articles/general-shamanov-zaplashi-sasht-s-voenen-otgovor-pri-ataka-sreshtu-siriya", "text": "Русия ще предприеме политически, дипломатически и, ако е необходимо и и военни действия, в случай на атака на САЩ срещу Сирия. Това заяви председателят на Комисията за отбрана на Държавната Дума Владимир Шаманов, бивш командващ на Въздушно десантните войски на Русия.  \"Политиката на двойни стандарти ни дойде до гуша. Нито едно противоправно действие няма да остане без отговор\", заяви депутатът от \"Единна Русия\" по време на пленарно заседание, цитиран от осведомителните агенции.  Шаманов бил възмутен от изявлението на президента на САЩ Доналд Тръмп за възможна военна намеса на Вашингтон в отговор на предполагаемата химическа атака в сирийския град Дума и от изпращане на разрушители от ВМС на САЩ в Средиземно море.  \"Нека да не се надяват на своите корабните групировки и фейкови новини. Ние сме суверенна държава, имаме съюзници и гаранти за събитията, които се провеждат в Сирия. Ние няма да позволим на американците да коват гвоздеи върху чужда наковалня\", подчерта председателят на комисията.  \"Няма опасност от военен сблъсък между Русия и САЩ в Сирия\", внесе все пак нотка разум специалният представител на руския президент за Близкия изток и страните от Африка, заместник-външен министър на Русия Михаил Богданов. \"Разумът все пак трябва да възтържествува над безумието\", допълни дипломатът.", "date": "2018.04.10", "title": "Ген. Шаманов плаши САЩ с военен отговор при атака срещу Сирия"}
{"url": "http://www.faktor.bg/bg/articles/desni-formatsii-sazdadoha-demokratichna-balgariya", "text": "Повото политическо обединение в което участват \"Да, България\", \"Демократи за силна България\" (ДСБ) и партия \"Зелените\", ще се казва \"Демократична България\". Създаването на новата партия ще бъде обявено официално в четвъртък, казва за \"Дневник\" лидерът на ДСБ ген. Атанас Атанасов. Преговорите за обединението се водят от миналата година. ДСБ и \"Да, България\" работят заедно от доста време, като заемаха позиции по актуални политически теми заедно с ДЕОС и БЗНС. Последните две партии няма да са сред обявените в коалицията в четвъртък, засега. През март ДСБ даде мандат на председателя си Атанас Атанасов за \"създаване на траен политически съюз между ДСБ и \"Да, България\", в който да влязат и други партии, а \"Да, България\" имат такова решение още от февруари.", "date": "2018.04.10", "title": "Десни формации създадоха \"Демократична България\""}
{"url": "http://www.faktor.bg/bg/articles/energiyni-eksperti-i-polititsi", "text": "Водещи български експерти в ядрената енергетик и политици изпратиха Обръщение до председателя на Народното събрание, министър-председателя, депутатите в парламента, шефа на парламентарната комисия по енергетика и министъра на енергетиката. В него се изтъква, че отново се лансира идеята за трети рестарт на проекта АЕЦ”Белене”, но и никоя от отговорните държавни институции до сега не е предоставила задълбочен анализ на обществото за причините, довели до провала на предишните два опита и какво е коствало това на данъкоплатците. Този път като аргументи за рестарта се изтъква фактът, че НЕК е платил част от оборудването за централата, но се премълчава, че  то не е повече от 10% от бюджета за един нов проект. Експертите и политиците изтъкват, че никой от тях не е против развитието на ядрената енергетика, но не на всяка цена. Те изразяват безпокойство от настойчивите призиви на някои политически сили за незабавно размразяване на проекта, но без изготвяне на комплексна оценка за последствията за българската икономика и енергетика от това начинание. В Обръщението се изтъква, че един такъв нов проект ще възлезе на над 22 млрд. лв., а себестойността на произвежданата електроенергия ще бъде минимум 100 евро за МВтч. Проектът се оценява като високо рисков за българската икономика, а последствията от него ще тегнат и на бъдещите поколения. Ето и пълния текст на Обръщението в прикачения файл.", "date": "2018.04.10", "title": "Експерти и политици: АЕЦ „Белене” е високо рискова за българската икономика"}
{"url": "http://www.faktor.bg/bg/articles/novini/balgariya/shefat-na-antikoruptsionata-komisiya-obeshta-v-pismo-da-spazva-zakona-i-da-raboti-prozrachno-v-interes-na-obshtestvoto", "text": "Председателят на антикорупционната комисия Пламен Георгиев разпространи отворено писмо, в което декларира, че в работата си институцията ще спазва закона и ще бъде напълно прозрачна. \"Основен принцип на правовата държава е върховенството на закона и намирането на точния баланс между обществения интерес и защитата на конституционно гарантираните права на човека. Уверявам ви, че новият орган в лицето на Комисията за противодействие на корупцията и отнемане на незаконно придобито имущество ще изпълнява законовите си задължения при пълна прозрачност.\", се казва в документа, разпространен от институцията.  Поводът за писмото декларация е стар, посочва \"Дневник\". Веднага след избирането на Георгиев в отворено писмо девет неправителствени организации поискаха личните му гаранции за прозрачност. Това бяха \"Антикорупционен фонд\", \"Български адвокати за правата на човека\", Българският институт за правни инициативи, Българският хелзинкски комитет, програма \"Достъп до информация\", Институтът за пазарна икономика, асоциация \"Прозрачност без граници\", \"PиcĸMoнитop\", Центърът за либерални стратегии. В края на миналата седмица Георгиев влезе в задочен конфликт и с друга неправителствена организация - най-голямото магистратско обединение, Съюза на съдиите в България. Той се оплака, че съюзът е погазил правата му.", "date": "2018.04.10", "title": "Шефът на антикорупционата комисия обеща в писмо да спазва закона и да работи прозрачно в интерес на обществото"}
{"url": "http://www.faktor.bg/bg/articles/chez-samo-kevr-ima-pravo-da-opredelya-tsenite-na-toka", "text": "Преди да дам каквато и да било конкретна цифра, отново ще обърна внимание, че единствен Регулаторът има право и носи отговорност за вземане на решение относно цените на електроенергията. Това каза пред \"Фокус“ Карел Крал – регионален мениджър на ЧЕЗ за България, коментирайки внесените в края на март от енергийните енергийните дружества ценови заявления. „Регулаторът прави това въз основа на преценка на всички фактори и отчитане на заявените параметри от всички участници във веригата на ценообразуването – производство, където е най-големият дял от крайната цена; преноса; разпределението и снабдяването. Ние сме в последните две части на този процес. Към момента делът на ЧЕЗ е 8,39%, включително данъците, което при една условна сметка от 100 лв означава 8 лв и 39 ст. Това е всичко, с което разполагаме за постигане на българските и европейските изисквания за дейността. Съгласно подадените от нас в края на м. март ценови заявления, в случай, че нашите предложения бъдат приети, би се стигнало до средно увеличение от около 3 стотинки на киловатчас за бита“, посочи Карел Крал, но уточни, че в същото време предлаганите параметри по отделните показатели биха довели до намаление на цената на пиковата енергия за стопанските клиенти. „Ние сме длъжни да кажем какво е необходимо. Както винаги досега, сме предложили промяна в тарифната структура, така че тя да отразява вярно действителните разходи за стопански, битови клиенти, клиенти на средно или ниско напрежение и т.н. Но крайното решение да определи колко бързо българският енергиен сектор ще стане напълно либерализиран е изцяло в ръцете на КЕВР“, подчерта още регионалният мениджър на ЧЕЗ за България. На въпрос как са обосновани исканите от дружеството параметри във внесените ценови предложения, той отговори: „Има много фактори, които да обосноват подхода на постепенното увеличение на цените за електроенергия, които и към момента са най-ниските в ЕС. Тук трябва да се отчете преодоляване на дефицита в енергийната система, инвестициите в инфраструктурата високо, средно и ниско напрежение, отразяване на разходите за производство на електроенергия и разбира се, либерализацията. В същото време километър кабел, нов трансформатор или електромер навсякъде в Европа струват почти еднакво. Цената на квалифицираната работна ръка в България расте. Това е валидно и за енергийния сектор и ЧЕЗ трябва да се съобразява с нивата на възнагражденията в държавните и останалите частни енергийни компании. Това е сериозно предизвикателство и ръководството на ЧЕЗ е в постоянен диалог с представителите на профсъюзите за постигане на уеднаквяване на нивата на възнагражденията и осигуряване на конкурентоспособност на нашите компании да задържат и привличат най-добрите професионалисти в сектора. Ние вече имаме подписани колективни трудови договори, в които като ръководство сме поели определени ангажименти. Освен това сме финансово ангажирани с развитието на професионалното образование в страната, което не е предмет на ценовите заявления, но е в подкрепа на факта, че гледаме изключително сериозно на човешките ресурси“.  Карел Крал коментира и твърденията, че разходите на купувача Инерком и лихвите по евентуалните кредити са включени в ценовите заявления на ЧЕЗ.  „Абсолютно не. Ценовите заявления са подготвени от ЧЕЗ и купувачът няма никакво отношение към тях. Самият председател на КЕВР Иван Иванов вече опроверга възможността подобни разходи да бъдат включени в цените. Това само по себе си е достатъчна гаранция като имаме предвид, че крайното решение по отношение на цените на електроенергия на регулирания пазар, е на КЕВР“, аргументира се той.", "date": "2018.04.10", "title": "ЧЕЗ: Само КЕВР има право да определя цените на тока"}
{"url": "http://www.faktor.bg/bg/articles/rotvayler-napadna-shestgodishno-momchentse-v-sofiya-deteto-e-v-bolnitsa", "text": "Шестгодишно дете е в болница, след като е било нападнато от домашно куче снощи в столичния квартал „Гоце Делчев“. Инцидентът е станал в двора на 121 СОУ. Кучето - ротвайлер, е било без намордник. Свидетел на инцидента е станал бащата на 6-годишното момченце, който се е опитал да го спаси. Полицията в София е задържала двама души - собственика на животното и човека, който го е разхождал.", "date": "2018.04.10", "title": "Шестгодишно дете е в болница, след като бе нападнато от ротвайлер"}
{"url": "http://www.faktor.bg/bg/articles/prirodozashtitnitsi-protestirat-pred-ndk", "text": "Замърсяването на въздуха, климатичните промени и възможните решения за защита на човешкото здраве ще обсъждат в София европейските министри на околната среда. Форумът е в рамките на Българското европредседателство. Пред сградата на НДК министрите бяха посрещнати от протестиращи природозащитници. Те настояха да се предприемат мерки за намаляване на замърсяването на въздуха, тъй като това е една от основните теми по време на заседанието на неформалния съвет на министрите по околна среда на страните-членки. Преди една година съдът на Европейския съюз осъди България заради превишаването на нормите на замърсяване на въздуха с фини прахови частици, но все още не са наложени финансови санкции. Природозащитниците настояха Министерството на околната среда да приеме решения, с които да се спре употребата на пластмасови торбички.", "date": "2018.04.10", "title": "Природозащитници протестират пред НДК"}
{"url": "http://www.faktor.bg/bg/articles/pochina-aktyorat-nikolay-kalchev", "text": "На 73 години вчера е починал актьорът Николай Калчев. Това съобщиха във фейсбук страницата на Сатиричния театър.  \"Отиде си още един талант от звездната трупа на Сатиричния театър. Красив човек с префинено чувство за хумор, той бе от артистите, които са толкова духовити, че само може да се гордееш, ако си сред избраната му компания. Николай Калчев бе истински джентълмен, който може да си позволи да е саркастичен, защото никога не е бил злобен. Дълбок поклон! Почивай в мир!\", написаха още колегите. Поклонението ще се състои на 11 април 2018 (сряда) от 11:30 часа в храм \"Свети Седмочисленици\".", "date": "2018.04.10", "title": "Отиде си още един талант от звездната трупа на Сатиричния театър"}
{"url": "http://www.faktor.bg/bg/articles/kardzhali-vrashta-leninskite-sabotnitsi", "text": "Кърджали е на път да стане първият град у нас, върнал традициите на съботниците от времето на социализма, предаде БНР. Идеята на местните жители масово да излязат да чистят е на Обществения съвет към Общинския съвет на града. За момента не е ясно колко хора ще се включат в тази кампания, но инициаторите се надяват тя да има успех. Първото масово почистване на Кърджали ще се проведе на 14 април. Идеята е всеки да излезе и да събере боклуците около дома си, а фирмите и предприятията да почистят предварително определен за тях район. Общината също ще се включи в почистването. Някои приемат акцията като връщане на ленинските съботници. За председателя на Обществения съвет Милан Миланов обаче в това няма нищо лошо: „Идеята е да направим един ден за почистване на Кърджали. Намеренията ни са да изкараме колкото се може повече хора“. В последните месеци има много сигнали от граждани за нерегламентирани сметища и изхвърлени купища боклуци в междублоковите пространства.  Хората от града смятат идеята за добра, но някои са на мнение, че тя е трудно осъществима.", "date": "2018.04.10", "title": "Кърджали връща ленинските съботници"}
{"url": "http://www.faktor.bg/bg/articles/savetnik-v-blagoevgrad-sadi-zhurnalistka-ne-bil-privarzan-kam-kmeta", "text": "83,5% от хората с увреждания у нас са с доходи под линията на бедност или под 321 лева на месец. 75% от тези хора имат трудов стаж, а всеки трети от тях не може да покрива разходите си за животоподдържащи лекарства. Това показва проучване на КТ \"Подкрепа\" сред членове на национално представителните организации на хора с увреждания. Данните бяха представени на нарочна пресконференция, само ден преди Националния протест срещу готвените промени в медицинската експертиза, на база на която ще отпускат инвалидните пенсии. Промените предвиждат хората с увреждания да преминават през две комисии, в която ще се определя степента на увреждане и остатъчната им работоспособност. \"Тази концентрация води до влошаване на живота на хората с увреждания\", заяви зам. председателят на Националния съвет за интеграция на хора с увреждания Адриана Стоименова. Ваня Григорова от \"Подкрепа\" представи още данни, според които 59,6% от хората с увреждания са срещали дискриминация при кандидатстване на работа. \"Това са хора, които искат да се чувстват полезни в това общество, но това, което ги спира е отказът на работодателите да ги наемат\", коментира Григорова. Васил Долапчиев от Съюза на слепите у нас открои две групи проблеми. Първата е свързана с медицинската експертиза. \"Във вида, в който е пусната наредбата за обществено обсъждане, първият по-малък проблем е, че България по днешния стандарт имаме различно третиране спрямо водещи в медицинско отношение западноевропейски страни като Германия\", каза той. \"Човек, който в България за определен вид заболявания се оценява с 60 процента степен на увреждане, в Германия се оценява на 80-85 на сто. Примери в тази посока ТЕЛК имат, тъй като даже и български граждани получават освидетелстване пред медицински институции в Западна Европа и идват тук с ТЕЛК-ове, които получават по-ниска степен на увреждане\", каза той. По думите му в пуснатата за обществено обсъждане наредба има по-голям проблем, който касае 350 000 души със срочен ТЕЛК. \"Вторият, огромният проблем, от който ще бъдат потърпевши около 350 000 души на срочен ТЕЛК, е, че от тях около 80 на сто имат второ и трето заболяване. Давам като пример диабета, който е бич за зрението. Един човек с тежка форма на диабет е предопределен да бъде сляп. Кое ще му бъде водещо заболяване? Слепотата или тежкият диабет? Това, което се предвижда, е да удари 80 на сто от хората на срочен ТЕЛК, тъй като до три години ще ги прекарат през ТЕЛК, ще им отнемат второто и третото заболяване и 35-40 процента от тях изцяло ще изпаднат от системата, което по данни на ТЕЛК е между 80 000 и 100 000 души - човешки съдби. Тоест те ще станат със степен на увреждане под 50 на сто и ще излязат от категорията на хората с трайни увреждания и ще загубят права и помощи. За останалите в системата ще има понижения - от първа във втора група и от втора трета, по-долна категория. Там също става дума за над 100 000 човека\", каза Долапчиев. Президентът на КТ \"Подкрепа\" Димитър Манолов коментира, че е съгласен, че трябва да се промени това, че в населено място има здрави и прави хора с ТЕЛК-ове от един и същи лекар, както и да се променят финансовите потоци. \"Но се случи това, което всички подозирахме - най-лесно е да се посегне на най-безпомощните хора. КТ „Подкрепа“ стои на 100% зад протеста и исканията му. Това, което се върши е безобразие, което е много мека дума\", каза още Манолов. Организаторите обявиха, че на утрешния протест се очакват само от провинцията около 90 автобуса с общо над 2000 души.", "date": "2018.04.10", "title": "Над 80% от хората с увреждания живеят с до 321 лв."}
{"url": "http://www.faktor.bg/bg/articles/sadat-v-strasburg-shte-se-proiznese-za-tsarskite-imoti-v-chetvartak", "text": "Европейският съд по правата на човека в Страсбург съобщи, че на 12 април - четвъртък, ще обяви решение по трите жалби за т.нар. царски имоти, информира \"Капитал\". Новината е изненадваща, защото до момента съдът не е съобщил на българското правителство за нито една от жалбите, какви са оплакванията в тях, както и въпросите, на които би искал да получи отговор от българските власти. При това първата жалба е подадена преди седем години - през 2010 г., непосредствено след като парламентът гласува мораториум върху разпореждането и експлоатацията на върнатите имоти. Втората жалба е от 2012 г. и е по повод на влязлото в сила решение на съда, с което се потвърждава отказът на държавата да върне на царските наследници имението \"Кричим\". Третата жалба е подадена миналата година след окончателните решения на българския съд, с които бе обявена за незаконна реституцията на имотите \"Ситняково\" и \"Саръгьол\" и те бяха присъдени на държавата. Единствената информация досега за тези жалби беше от публичните изявления на бившия цар и неговите адвокати. Експерти по процедурите в Страсбург са коментирали пред изданието, че, доколкото ще бъде обявено решение, преди съдът да пита българските власти във връзка с тях, логично е да се очаква, че те или техни части ще бъдат отхвърлени като явно недопустими. Две от жалбите са подадени само от Симеон Сакскобургготски и сестра му Мария-Луиза Хробок - по повод на трите влезли в сила съдебни решения, с които съдът обяви за незаконна реституцията на имотите \"Ситняково\" и \"Саръгьол\" и потвърди отказа на държавата да им върне имението \"Кричим\". Третата жалба, която всъщност е първа по време, подадена през 2010 г., непосредствено след като парламентът наложи мораториум върху разпореждането и експлоатацията на всички имоти и вещи, възстановени на царските наследници, е подписана от седем жалбоподатели – освен от Симеон и Мария-Луиза и от техните братовчеди, деца на леля им княгиня Надежда, като наследници на цар Фердинанд. Това са гермaнските граждани Фердинанд фон Вюртемберг, роден през 1925 г., Александър фон Вюртемберг (1933 г.), Ойген фон Вюртемберг (1930 г.), Софи де Вюртемберг (1937 г.) и Маргарет дьо Шевини (1928 г.). Решението и особено мотивите към него са изключително важни, защото държавата все още се колебае в политиката си по отношение на царските имоти. Краят на миналата година правителството опита да реставрира реституцията наново, като се откаже от заведените висящи съдебни дела за имотите - за \"Царска Бистрица\", \"Врана\", стопанство \"Врана\", горите в Рила, и поеме курс към споразумение със Сакскобургготски. В подкрепа на тази политика бе изваден основният аргумент, че Съдът в Страсбург \"със сигурност\" ще осъди България по заведените дела. Интересното е, че това не си позволиха да коментират правосъдния и регионалния министър Цецка Цачева и Николай Нанков, а външни за институциите \"експерти\", най-вече от средите на бившето НДСВ, пише още изданието.", "date": "2018.04.10", "title": "Изненадващо съдът в Страсбург ще се произнесе за царските имоти в четвъртък"}
{"url": "http://www.faktor.bg/bg/articles/sluzhbite-za-sigurnost-proveryavat-riskova-pratka-do-sotir-tsatsarov", "text": "Пратка с получател главния прокурор на България Сотир Цацаров е била получена в Съдебната палата по-рано днес. В момента службите за сигурност проверяват съдържанието ѝ.  По информация на БНР при преминаването си през скенер пратката е реагирала, като е дала сигнал за наличие на рискови вещества. Екипи на ДОТИ и МВР са на място. Съдебната палата не е евакуирана към този момент, но секторът, в който се получават пратки, е отцепен. Вероятно след проверката ще стане ясно съдържанието на пакета.", "date": "2018.04.10", "title": "Пратка до Цацаров вдигна на крак службите"}
{"url": "http://www.faktor.bg/bg/articles/tsacheva-v-sistemata-na-zatvorite-sa-neobhodimi-speshni-kratkosrochni-merki", "text": "Министър Цецка Цачева направи изявление след срещата с директорите на затворите.  В съвещанието взе участие и ресорният министър проф. Проданов.  В продължение на няколко часа говорихме за състоянието по изпълняването на наказанията, каза Цачева. По време на срещата в откровен диалог са били споделени проблемите в системата за изтърпяване на наказания. Обединихме се около необходимистта от изготвянето на последваща оценка на въздействието. Краткосрочни мерки са необходими в спешен порядък, за да се преодолее напрежението в системата. Работна група под ръководството на проф. Проданов до края на месец април ще преразгледа съществуващото щатно разписание, като ще се търси вариант за оптимизирането му, посочи правосъдният министър.  Подкрепяме необходимостта от увеличаване на числената бройка на щатовете, които са необходими за нормалното функциониране на системата, посочи тя. По думите й, ще се търсят начини за осигуряване на средства в две посоки - увеличаване на числеността на заетите и по отношение на надзорно-охранителните системи. Търсят се варианти за помощни технически средства, които да бъдат услуга на работещите така, че да бъде по-безопасен тежкият им труд.  Пълен преглед на зоните с повишена сигурност - за това също са се разбрали по време на срещата с директорите на затворите. По думите на Цачева има средства по Норвежкия механизъм -  35 милиона за строителството на изцяло нов затвор в района на Кремиковци. Има уточнен терен, посочи тя, като допълни, че затворът ще отговаря на всички европейски изисквания. В диалог сме с представителите на синдикатите, каза тя. По отношение на избягалите затворници Цецка Цачева коментира, че  от 2014 до 2017 г. има 51 избягали затворници. Трима от тях до момента не са установени , останалите 48 са върнати и изтърпяват наказанията си. Търсим организационни решения в рамките на настоящия бюджет, каза Цачева.", "date": "2018.04.10", "title": "Цачева: В системата на затворите са необходими спешни краткосрочни мерки"}
