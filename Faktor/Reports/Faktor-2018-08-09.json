{"url": "https://www.faktor.bg/bg/articles/sasht-sazdavat-novi-kosmicheski-vaorazheni-sili", "text": "Вицепрезидентът на САЩ Майк Пенс очерта плановете на Вашингтон за създаването на нови Космически въоръжени сили до 2020 година.  Пенс заяви, че е необходимо да се гарантира господството на Америка в космическото пространство при наличието на увеличени заплахи от Китай и Русия.  Американските разузнавателни служби съобщиха по-рано тази година, че Русия и Китай провеждат опити с разрушителни анти-сателитни оръжия, подготвяйки се за един бъдещ сблъсък. Президентът Доналд Тръмп също призова преди дни за създаването на отделна и самостоятелна космическа служба. Министърът отбраната Джим Матис на свой ред одобри плановете за реорганизация на военните сили и за създаването на ново звено, независимо, че първоначално се противопостави с аргумента, че програмата е твърде скъпа. Всяко предложение за създаването на нови космически сили на САЩ ще изисква одобрение и от Конгреса.", "date": "2018.08.09", "title": "САЩ създават нови Космически въоръжени сили"}
{"url": "https://www.faktor.bg/bg/articles/korneliya-ninova-1-8", "text": "Вождът на БСП Корнелия Нинова задочно  продължи заяждането около думите на македонския премиер Зоран Заев за Илинденското въстание, въпреки, че би трябвало да се скрие в миша дупка. Та нали един от предишните вождове на партията, която тя ръководи, обяви, че македонците не са българи и уреди да бъдат пребивани , ако твърдят обратното. И в Югославия, и у нас. И предаде костите на Гоце Делчев на Тито. И пренаписа историята, срещу което днешната лидерка се бунтува.  И заклеймява Вчера Корнелия Нинова захапа по темата с думите намакедонския премиер Бойко Борисов. Малко след това последва реакция от страна на външната министърка Екатерина Захариева, а днес лично премиерът коментира темата.  Нинова отновмо скочи и написа следния пост в личния си фейсбук профил (публикува статуса й без редакторска намеса):  „Вчера призовах държавните институции да изразят позиция по изказването на Зоран Заев, че Илинденското въстание е македонско и настъпи голямо объркване в главите на управляващата коалиция.  Вицепремиерът Каракачанов изведнъж се сети, че е \"патриот\" и поиска от другия вицепремиер Захариева веднага да реагира.  Тя пък, вместо да го послуша, нападна БКП и Титова Югославия.  И патриотът се спихна.  Като капак на всичко това днес премиерът Борисов замете темата, казвайки, че когато дойде време да приемаме Македония в ЕС, ще се сети за тези думи и ще взема решение - бъдещо несигурно събитие.  Бъдещо, защото поканата за Македония предстои, а несигурно, защото не се знае дотогава какъв акъл ще му дойде на премиера.  Толкова ли е трудно да се намери един български държавник, който прямо и отговорно да заяви: искаме мир и добросъседство на Балканите, но не пренаписвайте историята и не си решавайте вътрешните проблеми за сметка на нашата държава България“.", "date": "2018.08.09", "title": "Корнелия Нинова възмутена: Захариева нападна БКП и Титова Югославия"}
{"url": "https://www.faktor.bg/bg/articles/estoniya-da-nyama-zimno-i-lyatno-chasovo-vreme-v-es", "text": "Правителството на Естония подкрепи идеята за отказ от сезонното преминаване към лятно и зимно време в страните от Европейския съюз. Това съобщи днес министърът на икономиката и инфраструктурата на страната Кадри Симсон, цитирана от ТАСС. \"Най-важното обяснение за преместването на часовниците преди беше икономията на енергия и пътната сигурност, но съвременните енергоспестяващи решения понижиха икономията на електроенергия, която се получаваше от преместването на стрелките, а в международните изследвания няма единни точни доказателства за връзката между преместването на часовниците и намаляването броя на катастрофите\", поясни тя пред в. \"Постимеес\". Талин смята също така, че ЕС трябва да запази единен режим на времето. \"В настоящия момент част от страните-членки изразиха желание на преминат постоянно към зимно часово време, а други предпочитат лятното време\", каза Симсон и добави: Ясно е, че страните трябва заедно да направят окончателния избор. Трябва ни общ режим на времето, за да осигурим устойчива работа на вътрешния пазар и плавна организация на транспорта. По-рано министерството на икономиката на Естония се обявяваше за отказ от сезонното преместване на стрелките. Както отбелязаха в министерството, за Естония е особено важно да остане в един часови пояс с Финландия, Латвия и Литва, за да избегне нарастване на разходите в трансграничната търговия, транспорта, пътуванията и усложняването на обмяната на информацията. Естония обяви, че подкрепя идеята, лансирана от съседна Финландия, за отменяне на практиката на преместване на стрелките с час напред през лятото в ЕС, но още не е решила в кое време предпочита да остане за постоянно, предаде АП. Естонското правителство се позова на здравно проучване, подкрепящо стъпката, която ще има нужда от поддръжката на мнозинството страни членки на ЕС, които трябва да осъществят промяната заедно. Финландия съобщи през януари, че ще лобира за отменянето на увеличаващото деня лятно часово време, след като гражданска инициатива с над 70 000 подписа подкрепи идеята. Тази пролет Европейската комисия инициира обществени консултации в ЕС по въпроса за отказа от лятно и зимно часово време, а в момента се провежда допитване по темата сред гражданите на съюза. Европейският парламент, както и няколко държави членки, вече са помолили Комисията да преразгледа сегашната практика за преместване на часовниците през пролетта и есента, и да прецени дали тя трябва да бъде променена. Европейската комисия възнамерява, въз основа на получените резултати от допитването и консултациите, през септември да внесе проект за директива по въпроса, която да бъде разгледана от Съвета на ЕС.", "date": "2018.08.09", "title": "Естония: Да се откажем от сезонното преминаване към зимно и лятно часово време в ЕС!"}
{"url": "https://www.faktor.bg/bg/articles/zaharova-sanktsiite-sa-sgovor-mezhdu-sasht-i-velikobritaniya", "text": "Прессекретарят на МВнР на Русия Мария Захарова определи като сговор между САЩ и Великобритания намерението на Вашингтон да въведе нови санкции срещу Русия във връзка с инцидента в Солсбъри, предава РИА Новости. „Очевидно е, че се провежда обща игра, ролите в която са разпределени между Лондон и Вашингтон. Това е очевидно. Ние видяхме как се изгонват руски дипломати. Основният удар се нанесе по тези именно във Вашингтон и Лондон“, заяви Захарова. „Ние виждаме, че санкционната политика се дължи на цяло разклонение на политически лобисти във Вашингтон. И случаят с така наречения „Случай Скрипал“ се пуска в санкционната машина. Съответно може да се говори за класически сговор между САЩ и Великобритания, между политическите елити, които имат възможност да влияят на ситуацията“, подчерта Захарова.", "date": "2018.08.09", "title": "Москва: Санкциите са сговор между САЩ и Великобритания"}
{"url": "https://www.faktor.bg/bg/articles/v-moskva-zadarzhaha-krastnika-na-ruskata-mafiya", "text": "В Москва е задържан един от най-големите криминални \"авторитети\" по прякор Самосвал. Юрий Есин е бил арестуван от сътрудници на московската полиция и Федералната служба по безопасност по обвинение за изнудване и мошеничество. Заедно с него са задържани още шест души, членове на организирана престъпна група, оглавявана от Самосвал.  Юрий Есин се смята за кръстник на руската мафия. Първото си наказание той получава още докато е на 14 години през 1965 година. Тогава той е осъден на четири години излежаване на наказанието в колония за непълнолетни. Междувременно създава собствена банда, която става известна сред полицията под името \"Трета смяна\".  Бандитите, начело с Есин, ограбвали работници, които се прибирали от вечерните си смени.  В началото на 90-те години мафиотът напуска Русия и се мести в Европа, където нееднократно е задържан по обвинения за връзки с руската мафия. След поредния арест в Италия през 1997 година по обвинение в изпиране на 6 млрд. долара от престъпни доходи Есин се връща отново в Русия. Към настоящия момент се извършват оперативно-следствени мероприятия.", "date": "2018.08.09", "title": "В Москва задържаха кръстника на руската мафия"}
{"url": "https://www.faktor.bg/bg/articles/advokatat-na-tramp-razsledvaneto-na-ruskata-vrazka-shte-se-vzrivi-v-litsata-na-razsledvashtite", "text": "Адвокатът на президента на САЩ Доналд Тръмп Рудолф Джулиани предрече, че разследването за руската намеса на изборите в страната, предприето от специалния прокурор Робърт Мюлер, ще рикошира обратно към него, пише Washington Examiner. „Фитилът на случая няма да изсъска. Той ще се взриви в лицата им“, заяви Джулиани по време на гостуване в телевизионния канал „Фокс Нюз“, коментирайки разследването. Той допълни, че единствената намеса по време на руското разследване е това, че разузнаването е използвало досието на Кристофър Стийл срещу Републиканската партия. Според бившия кмет на Ню Йорк разследването на Мюлер е корумпирано и представлява „един обърнат „Уотъргейт“, защото в случая не президентът е корумпиран, а разследващите го, цитира \"Фокус\". „Може ли изобщо да стане по-лошо? Това е напълно нелегитимно разследване, основано на доклад, на досие, платено от Хилари Клинтън и Демократическата партия, което е истинската намеса“, допълни Джулиани.  Превод и редакция: Виктор Турмаков", "date": "2018.08.09", "title": "Адвокатът на Тръмп: Руската връзка ще се взриви в лицата на разследващите"}
{"url": "https://www.faktor.bg/bg/articles/zdravniyat-ministar-osvobodi-direktora-na-fonda-za-lechenie-na-detsa-v-chuzhbina", "text": "Здравният министър Кирил Ананиев е освободил д-р Мариета Райкова от поста директор на Фонда за лечение на деца по взаимно съгласие, съобщи БНТ. Д-р Райкова заема поста от септември миналата година, като в мотивите за напускането си тя е посочила лични причини.", "date": "2018.08.09", "title": "Освободиха директора на Фонда за лечение на деца в чужбина"}
{"url": "https://www.faktor.bg/bg/articles/stotitsi-evakuirani-sled-poroite-v-turtsiya", "text": "В Турция проливни дъждове предизвикаха преливане на реки и внезапни наводнения в черноморската провинция Орду. Бедствието е засегнало половин милион души. За щастие няма жертви, но много хора са останали блокирани в къщите си или на пътя в своите автомобили. Разрушени са осем моста. Евакуирани са над 700 работници от фабрика. Материалните щети са сериозни. Пострадали са близо 70 къщи и над 260 магазина, съобщи Анадолската агенция.", "date": "2018.08.09", "title": "Стихийното бедствие в Турция засегна половин милион души"}
{"url": "https://www.faktor.bg/bg/articles/novini/svyat/represii-kato-po-stalinovo-vreme", "text": "Следственият комитет в Беларус арестува повече от десет журналисти от независими медии. На 7 и 8 август бяха претърсени офисите на най-големия интернет-портал tut.by, на осведомителната агенция BelaPAN, на портала за недвижими имоти Realt.by и редакцията на вестник Kultura, както и жилищата на редактори и журналисти. Иззети бяха компютри и твърди дискове. Арестувана бе главната редакторка на BelaPAN, както и кореспондентът на Дойче веле в Минск Павлюк Биковский. За разпит беше повикан основателят на tut.by Юрий Зисер. Наказателното производство заради „нерегламентиран достъп до платена компютърна информация\" беше предизвикано от оплакване на ръководството на Държавната осведомителна агенция BElta, което сигнализира, че при използването на платените съдържания от абонати финансовите постъпления не съответстват на действителното потребление. Президентският вестник „Съветска Белорусия\" незабавно публикува на своя сайт снимки от претърсванията и два кратки фрагмента от телефонни разговори. Следователите твърдят, че става дума за разговори между главната редакторка на портала Марина Золотова и нейната колежка Анна Колтигина, които обсъждат възможностите да се използват съдържанията на агенция BElta. Беларуското външно министерство бързо оповести, че става дума не за посегателство срещу свободата на словото, а за мерки срещу „банален незаконен достъп до платена информация\". Но задържането на хора в продължение на три дни, проведените разпити и наказателното преследване, които официално се аргументират единствено със записа на един телефонен разговор, показват, че силовите структури в Беларус очевидно действат в духа на сталинските времена, когато самопризнанието беше сразяващото доказателство. Не е тайна, че абонатите на BElta могат да четат новините малко по-рано, отколкото потребителите на безплатния сайт. Ако някой е използвал чужди пароли, за да чете платените съдържания, то това по-скоро е проблем на самата агенция, която е трябвало своевременно да вземе мерки. Препечатването на статии с позоваване на BElta к ато източник на информацията не може да се смята за кражба. Пък и в Беларус все още няма официално обявен монопол върху информацията. В беларуския интернет се шегуват, че на сайта на BElta изобщо няма горещи новини, които стават за крадене. Там в най-добрия случай ще намериш информация са количествата пожънато зърно. И така отново стигаме до въпроса към властите: Защо един гражданско-правен проблем се раздува до наказателно преследване с обиски и изземане на документи, а задържаните са вкарани в единични килии в предварителния арест? Всичко това се прави с по-далечен прицел. Тук изобщо не става дума за мерки вследствие на нерегламентиран достъп до платените съдържания на осведомителната агенция. Просто се търси повод за нови репресии, чрез които силовите структури в Беларус отново да докажат своята значимост. А заплахите срещу журналисти, които не работят в правителствените медии и вече се намират под много силен натиск, както и опитите за тяхното дискредитиране, отдавна са станали част от дейността на силовите структури. В Беларус вече е блокиран достъпът до независими информационни източници в интернет като charter97.org и belaruspartisan.by. На непрестанни арести и съдебни дела са подложени беларуските кореспонденти на тв-канал Belsat и на радио Racyja – две медии, които излъчват от Полша. Паричните глоби срещу тези журналисти възлизат вече на десетки хиляди долари. Разбира се, сега най-разумно би било да се прекрати съдебното преследване на журналистите и да се даде възможност на икономическите субекти да разрешат спора помежду си. Но дали беларуските власти ще се вслушат в гласа на разума?", "date": "2018.08.09", "title": "Репресии като по Сталиново време"}
{"url": "https://www.faktor.bg/bg/articles/novini/svyat/komandvashtiyat-silite-na-sasht-i-nato-v-evropa-armiyata-na-makedoniya-izpalnyava-standartite-na-aliansa", "text": "Kомандващият силите на САЩ и НАТО в Европа генерал Къртис Скапароти по време на посещението си в Македония посети казарма „Илинден“, където наблюдава упражнения, извършени от членовете на въоръжените сили на страната, предава скопският телевизионен канал „ТВ-21“,  цитира \"Фокус\". Ген. Скапароти подчерта, че НАТО оценява ключовата роля на Македония за насърчаване на мира и стабилността в региона, изпълнен с предизвикателства. Той приветства и членовете на въоръжените сили на страна за изпълнението на стандартите на НАТО в упражненията. „По време на дългогодишното партньорство с НАТО вашата страна е постигнала напредък във военната реформа и сътрудничеството с военните съюзници. Като се има предвид историческата покана на Алианса да започне преговори за присъединяване с НАТО, разбираме, че има предизвикателства и много работа. Ние ще предложим практическа подкрепа на вашите власти в процеса на членство“, заяви той. По-късно генерал Скапариоти бе приет от македонския министър-председател Зоран Заев, за да обсъди предизвикателствата пред страната.", "date": "2018.08.09", "title": "Kомандващият силите на САЩ и НАТО в Европа: Армията на Македония изпълнява стандартите на Алианса"}
{"url": "https://www.faktor.bg/bg/articles/roditelite-na-melaniya-tramp-poluchiha-amerikansko-grazhdanstvo", "text": "Родителите на първата дама на САЩ Мелания Тръмп получиха американско гражданство, пише Seattle Times. Адвокатът на Виктор и Амалия Кнавс съобщи, че словенската двойка е положила клетвата за гражданство в четвъртък в Ню Йорк. До момента те бяха в САЩ като постоянни жители, пише \"Фокус\". Семейство Кнавс отглежда Мелания в словенския град Севница. 74-годишният Виктор, който е продавач на автомобили, е с две години по-възрастен от президента на САЩ Доналд Тръмп, а съпругата му Амалия, работила във фабрика за текстил, е на 73.  Мелания Кнавс се мести в Ню Йорк през 1996 г. и се среща с бъдещия си съпруг две години по-късно.", "date": "2018.08.09", "title": "Родителите на Мелания Тръмп получиха американско гражданство"}
{"url": "https://www.faktor.bg/bg/articles/bencho-benchev-veche-e-s-prizovka", "text": "Заместник-председателят на общинския съвет в Бургас Бенчо Бенчев, който бе върнат от Турция след задържането му заедно с Димитър Желязков-Митьо Очите, но в последствие пуснат, от днес е с призовка. В качеството му на обвиняем. Това стана ясно от съобщение на Апелативната прокуратура в Бургас. \"Днес, 8 август, в Бургас е извършено редовно призоваване от Окръжен следствен отдел при Окръжна прокуратура-Бургас на Бенчо Бенчев за явяването му пред разследващия орган с цел привличането му към наказателна отговорност. Под надзора на Районна прокуратура Бургас се провежда разследване по досъдебно производство за това, че в периода от 2 август 2018 г. до 5 август 2018 г. в град Истанбул, Република Турция, е спомогнато на лице, извършило престъпление, да бъде осуетено спрямо него наказателно преследване, без да е имало споразумение с това лице, преди да е извършило самото престъпление – престъпление по чл. 294 ал. І от НК.\", пише в съобщението. Наказателният кодекс предвижда в тези случаи на помощ за укриване на издирвано лице наказанието да е до 5 години лишаване от свобода, ако съдът намери обвиняемия за виновен. Наказанието на обвиняемия по този член обаче не може да е по-високо от това на човека, комуто е помогнато да избегне наказателно преследване. \"Разследването на делото се провежда от следователи при Окръжен Следствен Отдел при Окръжна прокуратура-Бургас, под надзора на екип от прокурори при Районна прокуратура-Бургас. По случая се провеждат разпити на множество свидетели, включително и такива пред съдия, изготвени са международни следствени поръчки, с които са изискани официални документи от Република Турция и Република Гърция, изискани са справки от ГКПП, предприети са и други, относими към предмета на разследване, процесуални действия\", казват още от държавното обвинение. Бенчев, който е избран за общински съветник в Бургас от листата на БСП, но не е партиен член, бе задържан в акцията срещу Митьо Очите в Истанбул. Преди ден той бе изключен от групата на социалистите в местния парламент Бяха задържани и още няколко лица, сред които и бившия депутат от ДПС Несрин Узун. Двамата цитирани имат общ бизнес, а Бенчев е и съдружник във фирмата \"Аркус Секюрити\", в която е работил и самия Димитър Желязков. Митьо Очите още е в Турция и чака дело за екстрадиция. В акцията срещу групата на Очите се издирва към момента друг общински съветник - Пейко Янков от Несебър, син на убития преди години председател на Общинския съвет в курортния град Димитър Янков.", "date": "2018.08.09", "title": "Бенчо Бенчев вече е с призовка, става обвиняем"}
{"url": "https://www.faktor.bg/bg/articles/ikonomika/turizam/angelkova-ako-zapazim-rast-ot-5-na-turistite-shte-se-prevarne-v-edna-ot-nay-ustoychivite-destinatsii-v-sveta", "text": "Качеството на услугите и туристическия продукт се повишава. Това го показва и нарастването на броя на туристите, които посещават България. Това обяви в ефира на Нова ТВ министърът на туризма Николина Ангелкова.  Въпреки тези дъждове все още се движим в рамките на тези 5% ръст на туристите. Ако успеем да го задържим до края на сезона, това ще ни превърне в една от най-устойчивите туристически дестинации в света, подчерта тя. Ангелкова призна, че има проблем с недостига на спасители по Черноморието, като в същото време се свидетели на необяснима агресия от страна както на плажуващите, така и на спасителите. Затова те разчитат все пак на адекватното поведение на спасителите и концесионерите на плажовете.  Министърът на туризма коментира и скандалния случай с измамени българи, чието круизно пътуване в Канада се провали, а хората бяха принудени да платят част от нощувките и връщането си в България без да са обезщетени до този момент. Туроператори няма да могат да предлагат екскурзии, чиято стойност надхвърля размера на застрахователната им полица. Такава промяна в законодателството ще предложи Министерството на туризма.  Ангелкова съобщи, че подобен казус възниква за пръв път в практиката на министерството. Туроператорът е имал договор за застрахователно покритие в размер на 25 хил. лв., а общата стойност на пътуването на туристическата група е 85 хил. лв., поясни тя. Според Кодекса за застраховането туристическата компания е длъжна да разпредели парите пропорционално между всички ощетени, а за останалото те ще трябва да предявят претенциите си чрез съда. Министерството ще съдейства, обеща Ангелкова. Тя призова потребителите да четат дребния шрифт и да обръщат внимание върху размера на застрахователното покритие на туроператора, когато купуват екскурзия, и ако сумата е малка, да се въздържат да сключват договор.", "date": "2018.08.09", "title": "Ангелкова: Ако запазим ръст от 5% на туристите, ще се превърнем в една от най-устойчивите дестинации в света"}
{"url": "https://www.faktor.bg/bg/articles/kultura/ot-debyutniya-roman-na-bil-klintan-sa-prodadeni-nad-edin-milion-knigi", "text": "От дебютния роман на бившия президент на САЩ Бил Клинтън, написан в сътрудничество с автора на бестселъри Джеймс Патерсън, само в САЩ са продадени над един милион копия, предаде Асошиейтед прес, позовавайки се на издателите. Трилърът \"Президентът изчезна\" излезе на книжния пазар на 4 юни и седмици наред беше на първо място в класацията на бестселърите. Романът отбелязва първата изява на американски държавен глава като съавтор на трилър. В романа, президентът изчезва, докато се опитва да предотврати апокалиптична кибератака, съобщи Асошиейтед прес. Макар и трилърът \"Президентът изчезна\" да е художествена измислица, и двамата автори се кълнат, че това би могло наистина да се случи.  Сътрудничеството между президента и писателя е по идея на вашингтонския адвокат Робърт Барнет, който се грижи за авторските сделки и на двамата. Клинтън и Патерсън залагат на специфичния си опит, за да напишат романа от 500 страници, който оглави списъка на бестселърите на Амазон още преди да е излязъл в продажба.  Това е първият роман на Бил Клинтън и той не е трябвало да прави проучвания, за да разкаже на читателите какво е човек да седи в кризисната зала в Белия дом или да те информират за възможна терористична атака, или пък направо да изчезнеш.  \"Джим искаше да е автентично - каза Бил Клинтън по време на интервю в х-л \"Риц-Карлтън\". - Това означава: А. физическата обстановка трябва да е автентична; Б. процедурите трябва да са автентични и взаимоотношенията между президента и сътрудниците му, и всички световни лидери, и всичко трябва да създава усещане за реалност, дори как работят тайните служби\". Анотации за романа написаха Мери Хигинс Кларк, Уолтър Мозли и дори авторът на \"Хамилтън\" Рон Черноу. Историкът каза, че първоначално е бил \"със съмнения\" за проекта, но е впечатлен от \"стилистичното съчетаване\" между двамата автори. \"Предполагам, че живият ритъм идва от Патерсън, но няма съмнение, че автентичността на подробностите се дължи на годините, прекарани от Клинтън в Белия дом\" - написа Черноу - Усещането от книгата е, като да е написана от вътрешен човек\". Сътрудничеството с президента Клинтън е върхът в кариерата ми, сподели Патерсън. Той има зад гърба си над 100 творби, преобладаващо трилъри.  Клинтън пък публикува автобиографичната книга \"Моят живот\", за която получи аванс от 15 милиона долара. Той призна, че да работи с Патерсън е било страхотно, и че му е фен от дълго време. Бил Клинтън е сред малкото президенти, захванали се да пишат роман. По идея на Франклин Рузвелт няколко автори пишат романа \"Загадъчният сюжет на президента\". Роман публикува и Джими Картър. Благодарение на изявите си на литературното поприще Бил Клинтън се нарежда сред малцината автори, продали милиони копия както от художествени, така и от нехудожествени произведения.", "date": "2018.08.09", "title": "От дебютния роман на Бил Клинтън са продадени над един милион книги"}
{"url": "https://www.faktor.bg/bg/articles/kultura/art-faktor/revolyutsionni-promeni-v-oskar-ite-vavezhdat-kategoriya-za-haresvani-ot-zritelite-i-prenebregvani-ot-krititsite-filmi", "text": "Академията на филмовите изкуства и науки на САЩ, която всяка година връчва наградите Оскар, представи нова категория за изключителни постижения в популярното кино, съобщава BBC.  Това е част от трите промени, които бяха направени във вторник от управителния борд на Академията. Сега филми, които са популярни сред обществото, но не са толкова популярни сред критиците, ще имат по-голям шанс да се преборят за Оскар. Не е ясно дали тези промени ще влязат в сила на време за следващата церемония през февруари. В съобщение до своите членове Академията заяви, че изискванията за новата категория, както и други ключови подробности, предстои да бъдат съобщени.    През изминалите години филми, които се справяха добре в бокс офиса – включително „Мама Миа”, „Аватар” и поредицата ”Мисията невъзможна” бяха пренебрегнати от Оскарите.   Подобна категория за популярни филми може да намали критиката, че много от филмите, които получават Оскар са „изключително неуместни” и не отразяват това, което публиката иска да види.    Бордът на директорите също така насрочи дата за церемонията през 2020 г. На срещата беше решено още да се скъси телевизионното излъчване на церемонията до 3 часа, за да може тя да бъде „по-достъпна за зрителите по света”.   За да може да се случи това и да се запазят всички 24 категории, някои от тях ще бъдат връчвани по време на рекламните паузи и след това ще бъдат монтирани и излъчени.", "date": "2018.08.09", "title": "Революционни промени в \"Оскар\"-ите: Въвеждат категория за харесвани от зрителите и пренебрегвани от критиците филми"}
{"url": "https://www.faktor.bg/bg/articles/ikonomika/turizam/vzemash-si-pyasak-ot-srdiniya-plashtash-globa-ot-500-do-3-000-evro", "text": "На италианския остров Сардиния карабинерите са глобили мъж, който искал да си занесе във Великобритания събран в бутилка пясък от плажа, съобщава вестник Corriere della Sera. Размерът на глобата е повече от хиляда евро. За да се спре влошаващото се състояние на местната екосистема, островните власти въведоха глоба за присвояване на пясък от плажа - от 500 до 3000 евро. Според чиновниците и еколозите, туристите годишно изнасят големи количества пясък от острова.  Германското посолство в Рим предупреди своите съграждани да не правят това и да оставят пясъка където трябва да бъде.", "date": "2018.08.09", "title": "Вземаш си пясък от Сардиния - плащаш глоба от 500 до 3 000 евро"}
{"url": "https://www.faktor.bg/bg/articles/ikonomika/biznes/stachka-rayanear-otmeni-4-poleta-ot-i-do-sofiya", "text": "Четири полета от и до София на нискотарифната компания Ryanair няма да бъдат изпълнени утре. Справка в сайта на Летище София показва, че полетите към Брюксел - Шарлероа и Берлин - Шьонефелд са отменени. Същото се отнася и за полетите от двете дестинации към София. Отменените полети са заради стачката на кабинния екипаж. Екипажите на Ryanair от Ирландия, Швеция, Белгия и Германия излизат в стачка. Общо ще бъдат засегнати близо 73 000 пътници. В Германия пилотите от авиокомпанията миналата седмица гласуваха с 96 на сто в подкрепа на стачка, но дадоха време на Ryanair до 6 август, да представи ново предложение за заплатите, припомня Франс прес. Около 400 пилоти на авиопревозвача са базирани в Германия, което представлява около 10 процента от общия пилотски състав.", "date": "2018.08.09", "title": "Стачка: Райънеър отмени 4 полета от и до София"}
{"url": "https://www.faktor.bg/bg/articles/kzk-obvini-toplofikatsiya-sofiya-v-zloupotreba-s-gospodstvashto-polozhenie", "text": "Комисията за защита на конкуренцията обвини „Топлофикация София“ ЕАД за злоупотреба с господстващо положение на пазара на пренос на топлинна енергия. Случаят е от 2015 година, когато нови клиенти на дружеството е трябвало да изградят за своя сметка топлопровод, съоръжения и абонатна станция за битови нужди. \"Топлофикация\" има 30 дни да оспори твърденията на антимонополната комисия. Междувременно от топлофикационното дружество уведомиха абонатите от столичните квартали \"Дружба\" 1 и \"Слатина\", че профилактиката е приключена предсрочно и вече е осигурено подаването на топла вода.", "date": "2018.08.09", "title": "КЗК обвини \"Топлофикация София\" в злоупотреба с господстващо положение"}
{"url": "https://www.faktor.bg/bg/articles/politsai-pri-romite-v-botevgrad-te-gi-obstrelvat-s-bitovi-predmeti", "text": "Пред блок 15 в ромската махала на Ботевград, преди месец имаше стълкновение между полиция и живущи, когато при рутинна проверка полицейските служители бяха обстреляни с битови предмети. Спецоперацията е насочена срещу конвенционалната престъпност, наркоразпространението, проституцията и незаконното прикачване към електропреносната мрежа, съобщава \"Българиа он Еър\". Силен тропот буди в 6 часа в сряда сутрин семейството на Цветелина и Павлин от ромската махала на Ботевград. Без да покажат заповед за обиск или да дадат някакво обяснение, униформените сложили белезници на Павлин, твърди семейството. Започнали тараш на къщата, в която имало и малки деца, включително бебе на 20 дни. Местната полиция обаче не приема 200 л. алкохол, които намира като ракия за домашна консумация. А Павлин е един от 13-те прибрани само за ден по време на поредната специализирана полицейска операция. Проверките регулярно продължават. Този път полицията не е установила лица, обявени за общодържавно издирване.", "date": "2018.08.09", "title": "Полицаи при ромите в Ботевград, те ги обстрелват с битови предмети"}
{"url": "https://www.faktor.bg/bg/articles/izvedoha-kmetitsata-ivancheva-s-beleznitsi-ot-bolnitsata-vrashtat-v-aresta", "text": "Бившият кмет на район „Младост“ Десислава Иванчева бе изведена от болницата по-рано от обявеното - место в 17 часа, тя е била изкарана в 8,20 ч., веднага след последното лекарско изследване. Това става ясно от пост в нейната лична страница във Фейсбук. Въпреки опита да се заблуди обществото, Десислава Иванчева отново бе снимана. А на фотоса се вижда ясно, че с оковани ръце и крака.  Според информацията тя няма да бъде в лечебницата на Централния затвор, а директно ще бъде закарана в ареста. От поста се разбира, че заради това отношение на институциите към кмета на \"Младост\", ще бъде изпратена протестна нота до посолствата на демократичните държави и до европейските институции до края на деня.", "date": "2018.08.09", "title": "Изведоха от болницата с белезници кметицата Иванчева, връщат я в ареста"}
{"url": "https://www.faktor.bg/bg/articles/ot-ponedelnik-ochakva-ni-koshmaren-trafik-po-bul-balgariya", "text": "Зам.-кметът по транспорта към Столична община Евгени Крусев инспектира изграждането на перон по бул. „Константин Величков“ и обясни какви ремонтни дейности стартират до дни. На бул. „България“ в неделя започват подготвителни дейности за затварянето на пътното платно в посока „Бояна“, а от понеделник стартира същинската работа по асфалтирането на платното между булевардите „Гешов“ и „Гоце Делчев“. Платното ще бъде затворено изцяло и съответно движението ще се осъществява двупосочно в другото платно. След това същото ще бъде направено в другата посока. Очаква се ремонтните дейности изключително много да затруднят движението. Затова и общината препоръчва да се използват алтернативни маршрути. „Ще бъде направено всичко възможно в първите дни на месец септември булевард „България“ да бъде отворен“, обеща Евгени Крусев. Във връзка с изграждането на перон по бул. „Константин Величков“, който е четвъртият перон, от общо шест такива, Крусев обясни, че подобни съоръжения ще бъдат направени по два на всяка спирка. Перонът се прави с цел да бъде обособено трасето за градския транспорт, за да може да бъде увеличена скоростта на трамваите и автобусите. Спирките, на които ще бъдат изградени тези съоръжения са „Св. Петър и Павел“, бул. „Тодор Александров“ и ул. „Цар Симеон“. За да бъдат направени тези перони, се разширява пътното платно, така че да се запазят лентите за движение на автомобили, които са по две на брой във всяка посока. Перонът ще бъде обособен с разграничителни елементи, направени от бетон, 10 см над пътното платно, което ще възпрепятства навлизането на автомобили в трамвайните релси. Ефектът, който очаква зам. - кметът, е да се повиши скоростта и да се съкрати времето за пътуване в дадена отсечка. Той се надява до 15 септември съоръженията да бъдат изградени и ако се окажат успешни, тази система ще бъде въведена и на булевардите „Възкресение“ и „Мария Луиза“. „Изграждащите се перони гарантират и по-безопасното слизане на хората от мотрисите и автобусите“, съобщи Крусев.", "date": "2018.08.09", "title": "От понеделник: Кошмарен трафик по бул. \"България\""}
{"url": "https://www.faktor.bg/bg/articles/shefat-na-zatvorite-tirazhira-se-stara-snimka-na-ivancheva-dnes-tya-e-izvedena-ot-bolnitsata-bez-beleznitsi", "text": "Директорът на затворите главен комисар Васил Миладинов обяви на извънреден брифинг, че с негова заповед е създадена комисия, която да изготви нови правила за конвоиране на лишени от свобода. Новите правила ще бъдат готови до края на седмицата, а след това трябва да бъдат утвърдени от министъра на правосъдието Цецка Цачева. Изказването на Миладинов идва след обществената реакция срещу конвоирането на бившата кметица на кв. \"Младост\" Десислава Иванчева до болницата с пранги на краката и белезници. \"Сутринта, съблюдавайки всякакви човешки права тя е изведена от болницата без белезници\", каза Миладинов. Той допълни, че снимката, която днес се тиражира в общественото пространство, на която Иванчева отново е с белезници, е стара. На въпрос как ще коментира факта, че синът на директора на охранителна фирма, в която е работил Димитър Желязков - Очите, е зам.-директор на Бургаския затвор, и дали това е притеснително, Миладинов заяви, че към този момент не намира нищо притеснително в това.", "date": "2018.08.09", "title": "Шефът на затворите: Тиражираната снимка с Иванчева е стара, днес тя е конвоирана без белезници"}
{"url": "https://www.faktor.bg/bg/articles/arestuvaha-nepalnoletniya-sin-na-yosko-kostinbrodskiya", "text": "Непълнолетният син на Йоско Костинбродския беше арестуван. Валентин Йосифов е бил обвинен, че заедно с още трима е откраднал яке от момче. Случката е от януари.  Обвинението му идва само няколко седмици след това на брат му - Иван. По-големият син на Йоско Костинбродския беше обвинен за участие в престъпна група за наркотици и рекет, която подготвяла убийствата на прокурори и полицаи. Така и двете деца на Йосиф Йосифов вече са зад решетките. Бащата се издирва от март 2014-а. Той беше съден и оправдан за стрелбата по Киро Японеца, отбелязва Нова телевизия.  Обявен е за издирване чрез Интерпол с червена бюлетина като особено опасен престъпник. Според информация на службите се крие от години при свои приятели в Сърбия, с които поддържа контакти от времената на югоембаргото. Това е може би най-зловещият криминален герой от мутренските времена, командващ наказателна бригада от родното си село Безден, Костинбродско, твърдят полицаи.", "date": "2018.08.09", "title": "Арестуваха и непълнолетния син на издирвания от 2014 г. Йоско Костинбродския"}
{"url": "https://www.faktor.bg/bg/articles/neobichayno-yavlenie-voden-smerch-v-moreto-kray-kaliakra", "text": "Воден смерч бе засечен край нос Калиакра, предаде Канал 3. Явлението е забелязано около 15:30 часа.  Всяка година през летния период в различни райони, там, където се установява горещо време, съпровождано от развитие на мощна буреносна облачност, възникват вертикални или леко наклонени към хоризонта вихри – фуниеобразно движение на въздуха, наречени с общото название „смерч”. Смерчовете се заражда и над водата, и над сушата. Смерчовете на сушата и над морето в различните региони се наричат по различен начин. В тропическите страни това явление се случва доста често и може да достигне няколко стотици за година, а понякога да достигне и до хиляда пъти. В умерения климатичен пояс смерчове над сушата се наблюдават в десетки пъти по-рядко, а във високите ширини те са съвсем редки.", "date": "2018.08.09", "title": "Необичайно явление: Воден смерч в морето край Калиакра"}
{"url": "https://www.faktor.bg/bg/articles/ek-vnosat-na-amerikanski-vtechnen-priroden-gaz-v-es-e-narasnal-ot-0-do-2-8-mlrd-kub-m", "text": "От пристигането на първия танкер с втечнен природен газ (ВПГ) от Съединените американски щати (САЩ) в португалското пристанище Синеш през април 2016 г. до днес вносът на американски втечнен природен газ в Европейския съюз (ЕС) е нараснал от 0 до 2,8 млрд. куб. м. Това това съобщиха от пресцентъра на Представителството на Европейската комисия в България. В съвместно изявление от 25 юли във Вашингтон председателят на Европейската комисия Жан-Клод Юнкер и президентът на САЩ Доналд Тръмп се споразумяха да укрепват стратегическото сътрудничество между ЕС и САЩ в областта на енергетиката. В този контекст Европейският съюз ще внася повече ВПГ от САЩ, за да диверсифицира енергийните си доставки и да повиши тяхната сигурност. Затова ЕС и САЩ ще работят за улесняване на търговията с втечнен природен газ.  ЕС е съфинансирал или е поел ангажимент да съфинансира инфраструктура за ВПГ по проекти на стойност над 638 млн. евро . В допълнение към съществуващия в ЕС свободен капацитет от 150 млрд. куб. м. Съюзът подкрепя 14 проекта за изграждане на инфраструктура за втечнен природен газ.  В момента законодателството на САЩ все още изисква предварително регулаторно одобрение на износа на ВПГ за Европа. САЩ трябва да вземат мерки във връзка с тези ограничения, така че техните правила да улесняват износа на ВПГ за ЕС.", "date": "2018.08.09", "title": "ЕК: Вносът на US втечнен газ в ЕС е нараснал до 2,8 млрд. куб. м."}
{"url": "https://www.faktor.bg/bg/articles/evropeyskata-komisiya-odobri-poiskanata-ot-balgariya-dopalnitelna-tehnicheska-pomosht-za-strukturni-reformi", "text": "Европейската комисия одобри поисканата от България допълнителна техническа помощ чрез Програмата за подкрепа на структурните реформи (ППСР). Това съобщиха от пресцентъра на Представителството на ЕК в България. Днешното решение позволява финансирането на проекти, насочени към реформи на процедурите по несъстоятелност, съпътстващи мерки за подобряване съдебната инфраструктура и корпоративното управление на държавни предприятия. Проектите ще се подсигурят финансово с 1,5 милиона евро, които България доброволно ще прехвърли от нейния компонент за техническа помощ в Европейските структурни и инвестиционни фондове към ППСР. Приложената към решението работна програма очертава конкретните действия, които ще се финансират, и посочва приоритетите, целите и очакваните резултати от проектите за реформи. Тези реформи са важни и във връзка с плавния преход към валутния механизъм II (ERM II). Българските власти се ангажираха с изпълнението на редица предварителни условия в контекста на очакванията за присъединяване към ERM II и Банковия съюз до юли 2019г. Комисията създаде Службата за подкрепа на структурните реформи през 2015г. в помощ на държавите членки, които подготвят, изработват и прилагат институционални, структурни и административни реформи. Службата управлява Програмата за подкрепа на структурните реформи, която е достъпна за всички членки на Европейския съюз по тяхна заявка.", "date": "2018.08.09", "title": "Европейската комисия одобри поисканата от България допълнителна помощ за структурните реформи"}
{"url": "https://www.faktor.bg/bg/articles/pognaha-boris-dzhonsan-zaradi-burkite", "text": "Бившият външен министър на Великобритания Борис Джонсън ще бъде разследван за коментарите си за носене на бурка. Това пише вестник Evening Standard, цитиран от \"Ройтерс\".  Конкретно Джонсън ще бъде разследван за възможно нарушаване на кодекса за поведение на Консервативната партия на Великобритания след коментара за мюсюлманките, които носят бурка. Вестникът отбелязва, позовавайки се на източници от партията, че по-късно днес ще бъде взето официално решение разследваща комисия, ръководена от адвокат, да проучи случая.  \"Гардиън\" пише, че е изправен пред разследване за коментара си. Борис Джонсън сравни мюсюлманките с бурки с пощенски кутии и банкови обирджии в статия за \"Дейли телеграф\". Той отказва да се извини, въпреки че е призоваван от ръководството на партията да го направи. Саджад Карим, консерватор от Северозападна Англия, коментира, че консерваторите трябва да решат между \"английско националистическо движение\" и \"истинска национална сила\". Депутатите обвиниха Джонсън, че си е повярвал, че \"нормите и стандартите на Консервативната партия не се отнасят за него\".", "date": "2018.08.09", "title": "Погнаха Борис Джонсън заради бурките"}
{"url": "https://www.faktor.bg/bg/articles/novini/balgariya/prekroyavat-plazhovete", "text": "Морските плажове у нас нас да бъдат разделени на на 4 основни групи. Това предвиждат публикуваните за обществено обсъждане изменения и допълнения на Закона за устройството на Черноморското крайбрежие (ЗУЧК). Предложенията към законопроекта за редакцията на нормативния документ могат да се подават до 7 септември, уточнява в. Монитор. За първите три от тях се предлага и създаването на съответни подгрупи.  Предвижда се включването на съответен морски плаж в определена група да се прави въз основа на минимален набор от обективни критерии, отразяващи: географското му разположение, степента на урбанизация на териториите прилежащи към него, природно-климатичните и екологични характеристики, влияещи върху посещаемостта му и близостта на морските плажове до туристически дестинации, в т. ч. до туристически обекти. В предложените текстове е записано още, че морските плажове следва да се разглеждат като ограничен ресурс.  В тази връзка се предлага определянето на съответна подгрупа на морски плаж, като допълнително ниво на специфициране да се извършва въз основа на данни, отразяващи като минимум характеристики, свързани с: легловата база в прилежащата или разположената в близост урбанизирана територия; възможния максимален брой плажни места; преобладаващия релеф на брега, ограничаващ плажната ивица; изградената инженерна инфраструктура в зоната до морския плаж; вида на морското дъно в определената за използване зона; екологичните характеристики на плажа; и други специфични показатели, които ограничават или дават възможност да служат за развитието на специализирани видове туризъм. Със законопроекта се предвижда изрично, че заповедите на министъра на туризма, с които се нарежда провеждането на търгове с тайно наддаване за отдаване под наем на морските плажове - изключителна държавна собственост, подлежат на предварително изпълнение. Според вносителите така ще се гарантира ефективното реализиране на правата и задълженията по договорите и ще се повиши правната сигурност.", "date": "2018.08.09", "title": "Прекрояват плажовете"}
{"url": "https://www.faktor.bg/bg/articles/oon-obyavi-v-siriya-nyama-poveche-obsadeni-rayoni", "text": "В Сирия вече няма нито един обсаден район. Това бе заявено на брифинг в Женева от съветника на специалния пратеник на генералния секретар на ООН за Сирия Ян Егеланд, предадоха БГНЕС и ТАСС. \"Сега в Сирия няма други области, които според критериите на ООН да се смятат за обсадени\", каза той.  По-рано международната организация съобщи, че над 7000 деца са загинали или са били ранени в конфликта в Сирия от 2013 г., а според непроверени данни броят им е доста над 20 000. От началото на 2018 г. ООН е потвърдила над 1200 нарушения срещу деца. Те включват убийство или осакатяване на над 600 деца и набирането или използването на над 180 деца от правителствени сили или въоръжени групировки, пише Асошиейтед прес, цитирана от БТА. През първата четвърт на 2018 г. убийствата и осакатяванията на деца са се увеличили с 348% в сравнение с предишната четвърт. Задържането на деца за предполагаемо сдружаване с въоръжени сили и групи е зачестило.", "date": "2018.08.09", "title": "ООН: В Сирия вече няма нито един обсаден район"}
{"url": "https://www.faktor.bg/bg/articles/medvedev-plashi-s-yadrena-voyna-ako-gruziya-vleze-v-nato", "text": "Ако НАТО допусне Грузия да стане негов член това „ще предизвика ужасен конфликт”, повтори заклинанието си премиерът на Русия Дмитрий Медведев в интервю по случай руско-грузинската война, от която тази седмица се навършват 10 години. „Неотдавана беше прието предното решение, че Грузия очаква да влезе в Северноатлантическия пакт. Това е абсолютно безотговорна позиция. Това е просто заплаха за света”, заяви Медведев. „Всички осъзнаваме, че в Грузия има определено напрежение, защото там разглеждат съседни територии или от наша гледна точка – държави, като свои. Значи има неуреден териториален конфликт, независимо от отношенията помежду ни. И ако такава страна приеме военен блок, това може да доведе до ужасен конфликт”, подчерта премиерът на Русия. „В такъв случай не става въпрос само за стратегическите ядрени сили, а за тактическите ядрени оръжия, които при приближаване на границите на Руската федерация се превръщат в стратегически. А също така и за неядрените средства, които сега са високоточни и способни да нанасят огромни поражения. С други думи, разширяването на НАТО е несъмнена заплаха за Руската федерация”, категоричен е Медведев. Той поясни, че войната в с Грузия, която ескалира през юли 2008 г., е била резултат от политиката на грузинския президент Михаил Саакашвили за влизане в НАТО. „Ако не беше безнаказаното, неморалното, престъпно поведение на Саакашвили и неговите съучастници, война нямаше да има”, посочи Медведев, който по онова време заема поста президент на Руската федерация. „Станалото не беше неизбежно. Без съмнение то е резултат от личното решение на Саакашвили и неговото обкръжение”, счита Медведев. „Известно време мислих и после реших, че няма по-добър вариант от признаването на независимостта на тези политически образувания” – Абхазия и Южна Осетия, спомня си руският премиер. „Ръководещо за мен беше това да гарантирам мира в бъдеще, да запазя стабилността в Задкавказието и нашия регион като цяло. За мен това беше единственият възможен ход”, допълни Медведев.", "date": "2018.08.09", "title": "Медведев плаши с ядрена война, ако Грузия влезе в НАТО"}
{"url": "https://www.faktor.bg/bg/articles/sled-kato-zabrani-poveche-ot-edno-dete-v-semeystvo-kitay-se-okaza-pred-demografska-kriza", "text": "Китай се отказа от дългогодишната си политика за ограничаване на нарастването на населението. Тя се оказа бомба със закъснител, която застрашава демографията на страната, съобщава Си Ен Ен. Политиката за едно дете се изпълняваше до 2015 г., когато тя бе смекчена, за да позволи на някои двойки да имат по две деца.  Тогава Пекин промени закона, защото жените бяха обект на принудителни аборти, тежки глоби и изгонване при опит да имат второ бебе.  Промяната на закона не е била ефективна, тъй като при средната класа в Китай раждаемостта е по-ниска. Икономическият натиск оказва силно влияние върху политиката. Китайският трудов пазар се свива, защото много млади хора издържат родителите, бабите и дядовците си, а Китай е страна, в която все още липсват социални услуги за възрастни хора. В градовете разходите за отглеждане на дете растат. Поради тази причина много млади семейства не желаят да имат деца. През 2017 г. раждаемостта в страната е била 1,6 деца на жена, което е значително по-малко от необходимото за запазване устойчивостта на населението. Мнозина обаче се опасяват, че отмяната на политиката за едно дете в семейство ще се отрази отрицателно на жените. Въпреки трудовите закони и регламенти, забраняващи дискриминацията по полов признак при наемане на работа, жените са изправени пред значителни трудности при кандидатстване за определен пост.", "date": "2018.08.09", "title": "Китай призова гражданите си да \"работят\" върху повече от едно дете"}
{"url": "https://www.faktor.bg/bg/articles/rusiya-izreva-novite-sanktsii-sa-drakonovi", "text": "Прессекретарят на МВнР на Русия Мария Захарова заяви, че страната ще се заеме с изработването на ответни мерки по новите санкции на САЩ, предава ТАСС. „Русия нееднократно предупреждава, че разговорът с нея от позицията на силата и ултиматумите е безполезен и безперспективен“, подчерта тя.  САЩ налагат нови санкции срещу Русия заради случая с използването на нервно-паралитичен газ срещу бившия руски шпионин Сергей Скрипал и дъщеря му в южния британски град Солсбъри. ТАСС разяснява какво представляват санкциите, как ще повлияят на живота в Русия и какво мислят руските официални лица за тях , обобщава Агенция \"Фокус\". Вашингтон обвини Москва в използване на „Новичок“ Твърди се, че нервно-паралитичното вещество е използвано \"при опита за убийство на британския гражданин Сергей Скрипал и дъщеря му Юлия Скрипал\". В Държавния департамент са убедени, че по този начин Русия е нарушила американския закон за контрол на химически и биологични оръжия и забраната за военното му използване от 1991. Същият закон беше приложен и за Сирия и КНДР. Нарушаването на Закона за химическите оръжия предвижда въвеждането на два кръга от санкции. Първият ще влезе в сила още на 22 август. Вторият ще бъде въведен в случай, че страната-нарушител не изпълни изискванията на закона в рамките на три месеца. Допълнителният пакет от санкции е подписан от президента на САЩ след консултации с Конгреса. Под първите ограничения попада износът за Русия на \"чувствителни\" стоки и технологии, свързани със сферата на националната сигурност на САЩ. Вашингтон възнамерява да направи редица изключения от режима на новите санкции: те няма да засегнат космоса, пътническите превози, както и програмата за „помощ на Русия и руския народ\". • Да не използва химически или биологични оръжия (включително срещу свои граждани). • Да се представят \"убедителни гаранции, че тя повече няма да нарушава\" положенията на международното право. •Да допусне \"проверки на място от ООН и международни независими наблюдатели, за да се гарантира, че правителството не използва химически оръжия.\" Втората част от санкциите предвижда: 1) Намаляване нивото на двустранните дипломатически отношения или дори тяхното пълно преустановяване. 2) Фактическа пълна забрана за износ в Русия на американски стоки, с изключение на храна. 3) Забрана за внос на руски стоки в САЩ, включително нефт и нефтопродукти. 4) Лишаване от право на приземяване в САЩ на самолети от всички авиокомпании, които се контролират от руското правителство (основно това ограничение може да повлияе на \"Аерофлот\"). 5) Блокирането от Вашингтон на заеми за Москва през международни финансови организации. 6) Забраната за даване на кредити от американски банки. По закон президентът трябва да въведе поне три от шестте мерки. Държавният департамент очаква, че санкциите няма да достигнат до втория пакет „но този въпрос по-скоро е за Русия, а не за нас“. Вашингтон не представя никакви доказателства за участие на Русия в отвравянето на Скрипал, твърдят руските медии. Държавният департамент отказа да съобщи на базата на каква информация са направени еднозначните изводи за участието на Русия в отравянето на бившия полковник от ГРУ Сергей Скрипал и дъщеря му Юлия в британския Солсбъри. \"Ще оставя на въпроса, отнасящ се до нашето разбиране на ситуацията със Скрипал на други [членове на администрацията]. Ние сме съгласни с оценката, която се заключва в това, че веществото „Новичок“ и извършителят са от Руската Федерация, но по въпроса за това, как ние разбираме ситуация ще се изкажат други“, заяви представителят на Държавния департамент, в отговор на въпрос на репортер, дали решението за въвеждане на санкции против Москва е прието след получаването на някакви нови разузнавателни данни. Кабинетът на министър-председателя на Великобритания Тереза Мей подкрепени новите санкции - въпреки факта, че Лондон не предостави доказателства за руския произход на „Новичок“. Руската страна категорично отрече всички спекулации по този въпрос, като посочи, че програма за разработката на такова вещество не е съществувала нито в СССР, нито Русия. Руската федерация смята, че новите санкции са драконовски, а обвиненията - непроверени \"На 8 август, на нашия съветник-посланик в Държавния департамент бяха обявени новите\"драконовски\" санкции под фалшивия предлог, че\" правителството на Руската федерация е използвало\" нервно-паралитично вещество „Новичок“ срещу британския гражданин С. Скрипал и дъщеря му“, заявиха от руското посолство в САЩ. „Както вече беше казано, не бяха обявени каквито и да е факти или доказателства\". Прессекретарят на руския президент Дмитрий Песков определи като неприемливо обвързването на новите американски санкции с инцидента в Солсбъри, тъй като Русия няма отношение към случилото се. Със новите си санкции срещу Русия, САЩ са се разкрили като поръчител на постановката с отравянето на Скрипал“, смята заместник-председателят на Държавната дума Ирина Яровая. Председателят на Държавната дума по международните работи Леонид Слуцкий смята, че новите санкции са проявление на русофобска истерия. Новината за санкциите засегна рублата и акциите на руските компании Валутният курс на долара на 9 август надхвърли 66 рубли за първи път от ноември 2016 г. Акциите на „Аерофлот“ спаднаха с 12,2%, на Сбербанк с 5,8% и на ВТБ с 7,6%. Руските облигации за федерален заем (ОФЗ) и еврооблигациите също поевтиняха И това не е всичко • За разглеждане в Конгреса на САЩ се намира законопроект за затягане на съществуващите санкции, което означава забрана на сделки с държавния дълг на Руската федерация, ограничения за руския енергиен и финансов сектор, нейните „олигарси и държавни предприятия“. • Същият законопроект изисква конкретно да се разреши въпросът за признаването на Руската федерация като \"държава – спонсор на тероризма\". • Белият дом подготвя постановление, което ще предостави на американския президент правомощия да налага санкции на чужденци за намеса в американските избори. Експертът на международния дискусионен клуб \"Валдай\" Андрей Бистрицкий в интервю пред ТАСС предположи, че затягането на санкционния режим се дължи на вътрешните противоречия в САЩ и страхът от загуба на световното влияние.", "date": "2018.08.09", "title": "Русия: Новите санкции са драконовски"}
{"url": "https://www.faktor.bg/bg/articles/kupuvame-novi-boyni-mashini-za-armiyata-za-3-4-mlrd-leva", "text": "\"Военнослужещите ни са едни от най-добрите, трябва да имат още по-добро въоръжение и това е нещо, по което работим\", заяви министър-председателят Бойко Борисов на церемонията по закриването на военното учение PLATINUM LION 2018” на полигон \"Ново село\" край Ямбол. В учението  участваха войници от 8 държави - България, САЩ, Албания, Румъния, Грузия, Молдова, Сърбия и Черна гора. Последните 4 държави не са членки на НАТО, но участват в инициативата \"Партньорство за мир\". „С тази съвместна база ние даваме възможност не само на Балканите, а и на Черноморския регион, да води занятия, да се подготвя за възпиране, за отбрана, както и за различни други операции. Начинът на мислене – да се бием помежду си, се променя в общ начин на мислене – да знаем колко всеки един от нас е подготвен и заедно да изграждаме отбранителната система на Балканите и региона“, каза още министър-председателят за базата, която е съвместно съоръжение със САЩ.. \"Взели сме го решението, минало е през парламента и когато имаме класиранията, ще седнем на политическо ниво, дали ще е с президента Тръмп, дали ще е с друг производител, ще търсим стратегическото партньорство\", коментира Борисов продължаването на плановете за модернизация на армията.  Проектите за модернизация на армията са за 4,24 млрд. лв, които трябва да се изплатят за около 10 г. 1.46 млрд. лв. се предвижда да струват 150 бойни машини за пехотата. За \"поне 8\" многоцелеви изтребителя са приготвени 1.8 млрд. лв., които ще бъдат разсрочени за 9 години. На втория етап от проекта трябва да се купят още 8. За два модерни кораба са приготвени 1 млрд. лв. Във всички проекти е предвидено \"стратегическо партньорство\", което означава, че голяма част от работата по машините трябва да бъде извършена у нас. \"Началника на отбраната ген. Андрей Боцев съм го натоварил максимално бързо да свършват, за да можем бързо да влезем в преговори, да плащаме и да добиваме тази техника, която отговаря на качествата на нашите военнослужещи\", каза Борисов на полигона. \"Нека, след като свършат комисиите своята работа, да се отчете съвместимостта на армиите в региона и НАТО. Поне 3-4 млрд. ще отидат и нагоре, да вземем това, което първо ще е най-ефикасно, евтино и съвместимо и да се чуе мнението на самите офицери, които, пази боже, ще участват в бойни действия\", каза Борисов. Командирът на сухопътни войски бригаден генерал Валери Цолов е показал на Борисов използвана в учението инженерна машина на САЩ, от която сухопътни войски имат нужда и какъвто тип вероятно ще бъде търсен при предстоящата процедура за машини за пехотата \"Поканите за военновъздушния проект са изпратени до фирмите, които ще участват. До 10 август трябва да бъдат направени поканите за Сухопътни войски. За морския също е готов, ще бъдат изпратени в най-кратко време\", каза генерал Боцев. Правим ги умишлено прозрачни, за да се знае всеки лев, който бъде вложен, за какви способности сме го вложили, добави Боцев. Надявам се поне по един-два проекта до края на годината да бъде сключен договор, каза още най-висшият военен у нас. От думите му се разбра, че Сухопътни войски се готвят за модернизация на танковете Т-72 и БМП-тата, имат и доста други проекти.", "date": "2018.08.09", "title": "Борисов: Дали ще е с Тръмп или с друг, ще търсим стратегическо партньорство за модернизация на армията"}
{"url": "https://www.faktor.bg/bg/articles/spetsializiraniyat-sad-ostavi-petimata-ot-bandata-na-mityo-ochite-v-aresta", "text": "Специализираният съд остави петимата от бандата на Митьо Очите в ареста. Днес се гледаше мярката им за неотклонение, предаде  Канал 3. Венцислав Христов, Радослав Николов, Йордан Въчев, Иван Найденов и Иван Пишиев са с най-тежка мярка „задържане под стража“. Аргументите на прокуратурата са, че ако обвиняемите бъдат освободени, за всеки един от тях съществува висок риск да се укрие или да извърши друго престъпление. Спрямо Иван Найденов остава само обвинението за извършване на умишлен палеж на игрална зала в Слънчев бряг. Според съда нито един от разпитаните свидетели, даващи сведения за дейността на организираната престъпна група, не сочи сведения за дейност на обвиняемия Иван Найденов в нея. Другият аргумент на съда е, че през по-голямата част от времето, през което според прокуратурата Найденов е бил част от организираната престъпна група, той е бил в затвора. По отношение на второто обвинение за умишлен палеж стана ясно, че според ДНК експертиза на черен текстилен ръкав на риза, иззет от мястото на произшествието, се установило, че по него има ДНК на Найденов. Тези доказателни източници заедно с анализа на телефонните разпечатки и показанията на свидетели съдът намира за достатъчни да обосноват съпричастност на Найденов към това престъпление.  В ареста е и шестият задържан – Калоян Колев. На 5 август той се завърна от Испания и се предаде на разследващите органи, след като беше обявен за международно издирване. Продължава издирването на общинския съветник от Несебър Пейко Янков. Соченият за лидер на организираната престъпна група Димитър Желязков остава в ареста в Турция, като екстрадирането му трябва да се случи в срок до 30 дни след задържането. По разпореждане на Димитър Желязков-Митьо Очите човек от бандата му запалил игрална зала в Слънчев бряг, като за изпълнението на задачата си Карен Ованесян получил 250 лв. Това стана ясно от признанията на Ованесян, цитирани в залата. Иван Пишиев, Радослав Николов-Рачо, Иван Найденов, Йордан Въчев-Ларжа и Венцислав Христов-Лавацата обжалват задържането си пред апелативните магистрати. Петимата са обвинени, че са част от бандата за изнудване, рекет и палежи на Очите. Групата действала от 2013 до 2018 г., каза прокурор Емил Галипонов. Другите обвиняеми са Калоян Колев, на когото съдът вчера потвърди ареста и Карен Ованесян, който е направил самопризнания и е пуснат на свобода от прокурор. Издирва се и деветият член на бандата - общинският съветник от Несебър Пейко Янков.  Ованесян разказал пред разследващите, че човек на име Юмер му дал парите и туба бензин и му казал: \"Отивай и си върши работата!\". Основната задача на бандата на Очите била да завземе и всички погребални агенции в града. Адвокатите на обвинените заявиха, че показанията на свидетелите звучат като художествена измислица. Повечето от разпитаните говорели за събития от 2000-2002 г.", "date": "2018.08.09", "title": "Специализираният съд остави петимата от бандата на Митьо Очите в ареста"}
{"url": "https://www.faktor.bg/bg/articles/valeri-simeonov-malshans-e-da-vidite-kak-me-yadat-ribite-i-ratsite-pod-burgaskiya-most", "text": "Кабинетът е подготвил всички документи за обжалване на решението на тричленния състав на Върховния административен съд (ВАС), с което беше отменена промяната на плана на управление на национален парк \"Пирин\". \"Всичко, което не трябва да бъде направено, е направено. Малшанс е да ме видите как ме ядат рибите и раците под бургаския мост\", заяви пред \"Сега\" вицепремиерът Валери Симеонов.   Миналата седмица вицепремиерът обяви, че ако следващата инстанция на ВАС потвърди решението на тричленния състав, ще отиде на бургаския мост, ще си закачи релса на врата и ще скочи.   Проверка в деловодството на ВАС показа, че в ранния следобяд на четвъртък все още не са внесени документите за обжалване на решението на първата инстанция.  Крайният срок все пак е петък.    Тричленният състав на ВАС отмени решението на кабинета от края на миналата година, когато бяха одобрени промени в действащия план за управление на национален парк \"Пирин\". Поправките бяха подкрепени без екооценка и отвориха възможност за сечи и строителство в границите на защитените територии на парка. Последваха масови граждански протести и искания за оставката на екомистъра Нено Димов.   А по време на поредната кулминация на дрязгите в \"Обединените патриоти\" лидерът на \"Атака\" обвини вицперемиера Валери Симеонов в лобизъм в полза на концесионера на ски-пистата в Банско.", "date": "2018.08.09", "title": "Валери Симеонов: Малшанс е да видите как ме ядат рибите под бургаския мост"}
{"url": "https://www.faktor.bg/bg/articles/fenove-na-tsska-rugayat-i-peyat-netsenzurni-pesni-pred-desetki-detsa-v-parka-na-ndk", "text": "Дадесетинта привърженици на ЦСКА -София минаха като на парад през парка на НДК в София на път за  Националния стадион \"Васил Левски\", където червените играят в момента, видя наш репортер. Феновете псуваха юнашки, скандираха  простотии и пееха нецензурни пред десетки деца и техните родители, изпречили се на пътя им. Добре поне, че не набиха някого. Нито един полицай не се появи да види какво се случва в парка на НДК, където по време на европредседателството гъмжеше от полиция и жандармерия.  Първият двубой от третия квалификационен кръг на Лига Европа на червените с Копенхаген започна в 20:45 часа.", "date": "2018.08.09", "title": "Фенове на ЦСКА ругаят и пеят нецензурни песни пред десетки деца в парка на НДК"}
{"url": "https://www.faktor.bg/bg/articles/mariya-kapon-pragat-na-bednost-stava-vse-po-kritichen-za-golyama-chast-ot-naselenieto", "text": "\"Ножицата става по-голяма. Това е видно от ежедневния живот на хората. Вижте само добавките, които се получават например на Великден. Това, че има богати хора, е много добре. По-голямата драма е, че хората обедняват и прагът на бедност става все по-критичен за голяма част от населението в страната\". Това каза в предаването \"12+3\" бившият депутат Мария Капон. Тя коментира темата за безотчетните пари на депутатите, които за първи път се декларират. Капон бе първият народен представител, който още през 2005 година се обяви за отчетност на т.нар. \"пари в пликове\".  \"Реално добрата практика би била тези пари изобщо да не минават през плик и да не бъдат като приход на народния представител, а да бъдат сума, която Народното събрание, след като самият народен представител определи своя сътрудник (знаете, че в момента сътрудниците на народните представители са вече публични) - да се знае какъв е трудовият договор, Народното събрание да изплаща трудовия договор и да плаща осигуровки, като те да са за работата на народния представител, целево. В същото време той да няма достъп до тях, защото това винаги създава съмнението и въпросите - наистина ли се плащат сътрудници, как се заплащат сътрудниците... или това са просто едни допълнителни доходи на народните представители. Ако искаме да имаме в една парламентарна република наистина уважение към най-важната власт - парламентарната, то това зависи от всеки един от народните представители\", подчерта Мария Капон. През годините се опитвахме през Правилника за дейността на Народното събрание да регламентираме този доход, но безуспешно, припомни тя.  \"Необходима е промяна на системата, но никой няма интерес  - независимо дали отляво или отдясно, популист, националист, патриот (както искате го наричайте) – да промени системата\", смята още Мария Капон: \"Ако се промени цялостната система на отговорност, която имат народните представители, морал, който да имат, да разберат, че да си народен представител не е някаква привилегия, не е някакъв допълнителен доход, не е някакъв нов статут, то тогава всичките тези неща ще се променят. За голямо съжаление партизирането, послушността надделяват. Това да имаш лице, ако щете да си остър, не е предимство в днешната политическа система на страната - да си ярък, да си различен. Днес демокрацията е правото да сме различни. И партийната ни система, във вида, в който функционира, партиите трябва да разберат, че колкото по-различни са хората в групите, колкото по-добри са в експертизата си, толкова по-добра ще е и демокрацията\".  Народните представители до голяма степен са огледало на избирателите, посочи още Мария Капон: \"Когато дойдат избори, никой не те пита какво предлагаш. Всички питат какво даваш. И цинизмът, който те упражняват по време на мандата си, е цинизмът, който упражняват избирателите по време на избори. Те казват: \"Всички са маскари, няма никакво значение за кого ще се гласува. По-добре да взема едни 100 лева, няма значение от формата - дали ще е като застъпник, или защото просто си се записал в някакъв списък, или защото съм отишъл на някакъв концерт, и там дават по един ваучер от \"Лидл\". Казвам истински факти. \"В момента, което е важно, няма значение за кого ще гласувам. В крайна сметка, който ми е дал тоя плик, аз за него ще гласувам.\" Затова и народните представители не се интересуват от това те какъв плик ще получат и какво ще се случи. За това казвам, че е важно да променим системата.\"", "date": "2018.08.09", "title": "Мария Капон: Прагът на бедност става все по-критичен за голяма част от населението"}
{"url": "https://www.faktor.bg/bg/articles/novini/svyat/sled-novite-sanktsii-na-sasht-rublata-otnovo-se-srina", "text": "След съобщението, че САЩ подготвят нови санкции срещу Кремъл курсът на долара надхвърли 66 рубли, стойността на еврото пък - 77 рубли, съобщи www.newsru.com. Припомняме, че новите санкции, Вашингтон въвежда заради отравянето на бившия офицер от руското ГРУ Сергий Скрипал и дъщеря му Юлия в британския град Солсбъри с нервно-паралитичното вещество \"Новичок\". Първият етап от сакнциите ще влезе в сила на 22 август. Част от тях дублират вече съществуващи ограничения, вторият пакет предвижда ограничаване на външнотърговските връзки и забрана на \"Аерофлот\" да лети до САЩ. Те ще влязат в сила, а ко Москва не предостави гаранции, че няма да използва химическо иибологическо оръжие и не допусне инспектори на ООН до военните си обекти.", "date": "2018.08.09", "title": "След новите санкции на САЩ: рублата отново се срина"}
{"url": "https://www.faktor.bg/bg/articles/us-senator-alarmira-ruski-agenti-sa-probili-izbornite-sistemi-vav-flarida", "text": "Руски агенти са проникнали в част от изборните системи в щата Флорида и са в състояние да заличат имената на регистрирани избиратели преди ноемврийските частични избори за Конгрес, ако тези системи не бъдат защитени. Това е заявил вчера за вестник \"Тампа бей таймс\" федералният сенатор Бил Нелсън, цитиран от агенция \"Ройтерс.\" \"Те са проникнали вече в системите на няколко окръга в щата и сега са с развързани ръце да продължат нататък\", твърди сенаторът демократ от Флорида, посочва БТА. Миналия месец Нелсън и републиканецът Марко Рубио, също сенатор от Флорида, са предупредили писмено ръководителите на изборните администрации в 67 окръга за потенциалните заплахи, пише вестникът. Но в писмото им не е имало такива подробности, каквито е изложил Нелсън вчера в интервюто. \"Поискахме от председателя и заместник-председателя на сенатската комисия по разузнаване да уведомят изборните шефове във Флорида, че руснаците са вътре в техните данни\", казва Нелсън пред флоридското издание. От Държавния департамент, който по закон надзирава изборите, омаловажиха думите на Нелсън, като заявиха, че не са получили никаква информация нито от него, нито от федерални и щатски агенции, която да потвърждава твърдението за инфилтриране. На изборите през ноември Бил Нелсън ще се бори за преизбиране в конкуренция с републиканеца Рик Скот, настоящия губернатор на Флорида.", "date": "2018.08.09", "title": "US-сенатор алармира: Руски агенти са пробили изборни системи във Фларида"}
{"url": "https://www.faktor.bg/bg/articles/smut-v-kremal-novite-amerikanski-sanktsii-ne-sa-v-duha-na-sreshtata-tramp-putin", "text": "Кремъл смята обвързването на новите санкции на САЩ с инцидента в Солсбъри за неприемливо, тъй като Русия няма отношение към случилото се, заяви пред журналистите прессекретаря на руския президент Дмитрий Песков, цитиран от ТАСС. „Смятаме, че обвързването на новите рестрикции от страна на САЩ, които ние продължаваме да считаме за незаконни, с „делото Солсбъри“ е категорично неприемливо“, подчерта Песков и добави: „Ние още веднъж отхвърляме най-решително всички обвинения в контекста на възможно участие на руската държава към това, което се случи в Солсбъри. Не може да става дума за това“. Говорителят на Кремъл е категоричен, че изобщо не може да става въпрос за участие на Русия в употреба на химическо оръжие. „Нещо повече, ние не можем да говорим със сигурност за това, какво и как е използвано във Великобритания, също така не разполагаме с никаква информация и нямаме отговор на предложението ни към британската страна за съвместно разследване на този инцидент, който ни безпокои сериозно“, подчерта той, цитиран от \"Фокус\".  „Подобни рестрикции, както и тези, които бяха приети от американската страна по-рано, по нашите разбирания и по наше убеждение са абсолютно незаконни и не съответстват на международното право“, добави Песков. Гласът на Путин отбеляза също, че решението на Вашингтон за новите санкции срещу Москва е в противоречие с конструктивната атмосфера, в която е преминала срещата на върха между лидерите на двете страни – Владимир Путин и Доналд Тръмп – в Хелзинки. „Разбира се, подобни решения (за санкциите срещу Русия), които се приемат от американската страна, са абсолютно недружелюбни и едва ли могат по някакъв начин да бъдат асоциирани със сложната, но конструктивна атмосфера, която цареше на последната среща между двамата президенти“, подчерта говорителят на Кремъл. По думите на Песков, Кремъл смята за преждевременно да говори за това, какви ответни мерки ще предприеме Москва. „Чухме официалното заявление на САЩ за новите, т.нар. санкции и чухме някакъв високопоставен източник, който говори за възможността за налагане на едни или други рестрикции спрямо Русия“, подчерта той. „Затова, все още ние не сме наясно конкретно и официално за какво става дума, а да говорим за някакви контрамерки, разбира се, би било неправилно“. Прессекретарят заяви, че Русия ще поддържа финансовата си система в „добро състояние“ на фона на непредвидимостта на САЩ. „Без съмнение, на фона на продължаващата непредвидимост на нашите задокеански партньори, разбира се, ние ще поддържаме нашата финансова система в добро състояние, това е очевидно“, подчерта той. На въпрос, дали финансовата система на Русия е готова за евентуални санкции от страна на САЩ, Песков е категоричен: „Финансовата система на Русия е достатъчно устойчива, това е добре известно на всички. Тя доказа устойчивостта си в достатъчно сложни времена“. Още сутринта при откриването на борсата обаче акциите отбелязаха срив заради обявените санкции. Курсът на рублата спрямо долара падна на ниво отпреди две години, съобщи ТАСС. Песков посочи, че Русия запазва надежда, че може да изгради конструктивни отношения със САЩ и другите западни държави, но съжалява, че не среща взаимност в това отношение. ТАСС припомня, че по-рано американската администрация обяви, че на 22 август ще въведе санкции срещу Русия заради приписваното й участие в отравянето на 4 март на бившия полковник от ГРУ Сергей Скрипал и неговата дъщеря Юлия в Солсбъри. Както отбеляза представителят на Държавния департамент, след 90 дни американските власти ще вземат решение дали да въведат втори пакет ограничителни мерки срещу Москва, което зависи от това, дали тя ще изпълни поставените й условия. Русия нееднократно категорично е отричала да има участие в инцидента със семейство Скрипал.", "date": "2018.08.09", "title": "Смут в Кремъл: Новите американски санкции не са в духа на срещата Тръмп-Путин"}
{"url": "https://www.faktor.bg/bg/articles/prof-ognyan-gerdzhikov-pitayte-kiril-ananiev-za-targovete-za-mitnitsite", "text": "„Не мога да си спомня такава обществена поръчка, а и няма как да ги помня всичките. Обърнете се, моля, към Кирил Ананиев, който тогава бе финансов министър, а сега оглавява здравеопазването. Агенция „Митници” е под егидата на Финансовото министерство.” Това заяви професор Огнян Герджиков, бивш служебен премиер, в отговор на въпрос за обществена поръчка за охрана на митниците в Бургас, дадена на „Аркус”, фирма, в която участва Димитър Желязков-Очите. Скандалният общински съветник от БСП Бенчо Бенчев, от когото БСП тези дни се отрече, и Димитър Желязков с прякор Очите, са спечелили поръчка за охрана на митниците на 17 февруари 2017 г., когато ГЕРБ не управлява, а на власт е назначеното от току-що встъпилия в длъжност президент Румен Радев, който пое поста на 22.01.2017 г.  Служебният кабинет пък беше назначен на 25.01.2017 г., така че е изключено партията и правителството на Бойко Борисов да има каквото и да било общо с обществената поръчка за охраната на митниците в Бургас”, сочат разкритията на няколко медии. Днес стана ясно, че охранителната фирма, в която работел Димитър Желязков-Очите, всъщност се ръководи от бивш шеф на МВР в Бургас и се грижи само за обекти на митниците – 3 почивни станции. Затова отпада въпросът как е даден лиценз за работа на това дружество. \"Агенция „Митници“ е сключила договор с фирма „Аркус-Сигурност Бургас“ ООД след провеждане на прозрачна открита процедура по Закона за обществените поръчки за техническа - СОТ охрана на две къщи за отдих - една в Несебър и една в Ахтопол, и на административна сграда на митническото бюро в Ямбол, което се помещава в няколко стаи и основната му функция е обработка на документи. Цената на тази СОТ охрана  за трите обекта е 1560 лева за целия период от 24 месеца или по 65 лева на месец за трите обекта. „Аркус-Сигурност Бургас“ ООД е избрана с обществена поръчка чрез открита процедура, която процедура осигурява максимална прозрачност и конкуренция. „Аркус-Сигурност Бургас“ ООД е спечелила трите позиции в конкуренция с други фирми, тъй като е предложила най-ниска цена.", "date": "2018.08.09", "title": "Герджиков си изми ръцете: Питайте Кирил Ананиев за търговете за митниците и фирмата на Митьо Очите"}
{"url": "https://www.faktor.bg/bg/articles/parvite-pensioneri-po-novite-usloviya-za-dopalnitelnoto-osiguryavane-prez-esenta-na-2021-va", "text": "Има съгласие по новите текстове за допълнителното пенсионно осигуряване. Това каза министърът на труда и социалната политика Бисер Петков. Министър Петков проведе среща с работната група за усъвършенстване на законодателството, регламентиращо фазата на плащане на пенсии от допълнителното задължително пенсионно осигуряване. Новите промени ще са регламентирани в 33 параграфа в Кодекса за социално осигуряване и касаят пожизнената пенсия като основен продукт на Универсалните пенсионни фондове (УПФ). Правото на допълнителна пожизнена пенсия за старост се придобива при навършване на пенсионната възраст на лицето, която е индивидуална. При условия, че има достатъчно натрупвания по партидата, по желание на осигуреното лице се предлага пенсията да се отпуска 1 година преди навършване на пенсионната възраст. „Очакваме първите пенсионери от Универсалния пенсионен фонд, при променени условия в КСО, да придобият право на пенсиониране през есента на 2021 година“, отбеляза министър Петков.", "date": "2018.08.09", "title": "Първите пенсионери по новите условия за допълнителното осигуряване - през есента на 2021-ва"}
{"url": "https://www.faktor.bg/bg/articles/rumen-petkov-da-se-kazhe-institutsionalno-che-nepriznavaneto-na-balgarskoto-uchastie-v-ilindensko-preobrazhenskoto-vastanie-e-posegatelstvo-varhu-nashata-istoriya", "text": ". Трябват политически преговори на най-високо ниво - да се каже институционално, че непризнаването на българското участие в Илинденско-Преображенското въстание е посегателство върху нашата история и в средносрочна перспектива е предпоставка за териториални претенции. Това каза на пресконференция във Варна лидерът на ПП АБВ Румен Петков, предаде Радио „Фокус“ - Варна. Петков коментира, че в момента явно има стремеж Сърбия да бъде „закопчана отвсякъде“ със страни-членки на НАТО. Неглижирането на българската история от страна на Македония обаче ще даде пълни основания на страната ни да спрем преговорния процес с Европейския съюз и НАТО. „Министерството на външните работи и парламентът трябва да се свържат незабавно с посланика на Македония у нас и да заявят, че се нарушава договора за междусъседство“, добави той.  Според Румен Петков втората важна стъпка е съставът на т. нар. Мултидисциплинарна комисия да бъде сменен с хора, които имат обективно отношение към историята, патриоти, хора, които ще се борят за българския национален интерес. Лидерът на АБВ припомни, че по време на тържествата за Илинден миналата година, единствено партията му е алармирала, че министър-председателят и председателят на парламента на Македония са постъпили изключително цинично спрямо историята на България. „За тях няма Илинденско-Преображенско въстание, а само Илинденско, в което са участвали македонци, турци, гърци, албанци, власи, но не и българи. Тогава всички политически партии и държавни институции си замълчаха. Когато преди два месеца се обяви намерението да се търси името Илинденска Македония, в България реагира единствено политическа партия АБВ“, каза още Петков. „Ние от АБВ твърдим, че е изключително груба грешка България да не участва в разговорите с Македония за името на държавата. Т.е. да си останат разговорите единствено между Гърция и Македония. Когато излезе вторият вариант със Северна Македония ние предупредихме, че това е предпоставка за посегателство срещу нашата история и бъдещи териториални претенции“, добави той. Лидерът на АБВ отбеляза още, че от БСП енергично са подкрепили идеята за Северна Македония, ВМРО и ГЕРБ също, а вчера и Корнелия Нинова, и Красимир Каракачанов са преповтаряли аргументите, които партията е изложила преди един месец.", "date": "2018.08.09", "title": "Румен Петков: Имаме пълни основания да спрем преговорния процес на Македония с ЕС и НАТО"}
{"url": "https://www.faktor.bg/bg/articles/vvs-na-sasht-sa-prehvarlili-eskadrila-iztrebiteli-f-22-v-germaniya-v-ramkite-na-merkite-za-sdarzhane-na-rusiya", "text": "Военновъздушните сили на САЩ са прехвърлили ескадрила изтребители F-22 в Германия в рамките на мерките за сдържане на Русия, изтребителите ще престоят в Европа няколко седмици, съобщи списание The National Interest, позовавайки се на съобщение от Командването на ВВС на САЩ в Европа, предава ТАСС, цитирана от \"Фокус\". „ВВС на САЩ прехвърлиха една ескадрила F-22 Raptor, пилоти и съпътстващото оборудване на авиобазата Шпангдалем в Германия за провеждане на тренировъчни полети съвместно с други европейски самолети. ... F-22 пристигнаха на 8 август и ще бъдат в Европа в течение на няколко седмици. Това учебно прехвърляне се провежда в рамките на европейската инициатива за сдържане“, се казва в заявлението. Изтребителите са приписани към 95-а изтребителна ескадрила на 325-о изтребително крило на авиобазата Тиндал в щата Флорида. „Рапторите“ ще използват базата Шпангдалем като място на базиране, но за провеждането на тренировки със съюзниците от НАТО ще бъдат прехвърляни и в други части на Европа, отбелязва руската агенция. По-рано за прехвърлянето в Европа на американски самолети пето поколение съобщи командващият ВВС на САЩ в Европа и Африка генерал Тод Уолтърс, но без да уточнява конкретно какви самолети, колко на брой и къде се планира да бъдат изпратени, припомня ТАСС. Агенцията припомня, че многоцелевият изтребител от пето поколение F-22 Raptor е създаден от компаниите Boeing и Lockheed Martin и е приет на въоръжение във ВВС на САЩ през 2005 година. При строителството на самолета е използвана технология „стелт“, която го прави трудно забележим за радарите на противника. Първото му използване в бойни условия се състоя в хода на военновъздушната операция на коалицията срещу терористичната групировка „Ислямска държава“ в Ирак и Сирия.", "date": "2018.08.09", "title": "ВВС на САЩ са прехвърлили ескадрила изтребители F-22 в Германия в рамките на мерките за сдържане на Русия"}
{"url": "https://www.faktor.bg/bg/articles/tereza-mey-sanktsiite-na-sasht-izprashtat-nedvusmisleno-poslanie-na-rusiya-che-neynoto-provokativno-i-bezrazsadno-povedenie-nyama-da-ostane-bez-otgovor", "text": "Британският премиер Тереза Мей приветства решението на САЩ да наложат нови санкции на Москва заради опита за убийство с нервнопаралитично вещество на Сергей Скрипал и дъщеря му в английския град Солсбъри по-рано тази година.  В изявление на канцеларията на Мей се казва, че решението изпраща \"недвусмислено послание на Русия, че нейното провокативно и безразсъдно поведение няма да остане без отговор\".  Председателят на комисията за външни работи в горната камара на руския парламент Константин Косачев определи новите санкции като \"налагане на наказание при липса на престъпление в традициите на закона Линч\".", "date": "2018.08.09", "title": "Тереза Мей:  Санкциите на САЩ изпращат недвусмислено послание на Русия, че нейното провокативно и безразсъдно поведение няма да остане без отговор"}
{"url": "https://www.faktor.bg/bg/articles/bivsha-satrudnichka-na-donald-tramp-go-zapisvala-tayno", "text": "Бившата асистентка на американския президент Доналд Тръмп Омароса Манигол-Нюман е записвала тайно разговори с шефа си, съобщава \"Дейли бийст\". Жената каза пред изданието, че нейните диалози с държавния глава на САЩ са станали основа за книгата \"Лудият. Откровени разкази на една къртица от Белия дом\". Очаква се тя да излезе на 14 август. Американският президент реагира остро на изявата на бившата си сътрудничка. \"Тази жена е предателка\", заяви той.", "date": "2018.08.09", "title": "Бивша сътрудничка на Доналд Тръмп го записвала тайно"}
{"url": "https://www.faktor.bg/bg/articles/petima-svarzani-s-mityo-ochite-iskat-na-svoboda", "text": "Апелативният специализиран съд ще гледа днес мерките за неотклонение на петимата членове на групата на Митьо Очите за рекет и побои, задържани при спецакцията в Бургас и южното Черноморие преди седмица. Тогава първоначално бяха задържани 19 души, за които имаше данни, че са свързани с организираната престъпна група на Очите. Задържани под стража останаха 5. От всички с обвинения в неизвестност е само общинският съветник от Несебър Пейко Янков, който се издирва с червена бюлетина. Самият Желязков е под стража в Турция, като се чака екстрадирането му.", "date": "2018.08.09", "title": "Петима, свързани с Митьо Очите, искат на свобода"}
{"url": "https://www.faktor.bg/bg/articles/obshtestvo/zakon-i-red/zasileni-merki-za-sigurnost-predi-tsska-sofiya-kopenhagen", "text": "Столичната полиция предприема мерки за охраната на обществения ред заради футболна среща от \"Лига Европа\" между отборите на ЦСКА-София и ФК \"Копенхаген\" от Дания. Мачът ще се играе тази вечер от 20:45 ч. на Националния стадион. На пропускателни пунктове в района полицаи ще извършват щателна проверка на всички посетители на футболния мач. Няма да бъдат допускани хора с наложена съдебна забрана за посещение на спортни мероприятия, както и такива в нетрезво състояние. Забранено е и носенето на пиротехника, оръжие, бутилки. Очаква се движението около стадиона да бъде затруднено.", "date": "2018.08.09", "title": "Засилени мерки за сигурност преди ЦСКА-София – \"Копенхаген\""}
{"url": "https://www.faktor.bg/bg/articles/novini/svyat/migranti-se-udaviha-kray-turtsiya", "text": "Най-малко девет души, включително деца, се удавиха близо до турския бряг, след като лодката им се преобърна, предаде „Дейли Сабах“, позовавайки се на местните власти. Мигрантите са плавали в Егейско море, близо до брега на западната провинция Айдън. Общо 13 души са били качени на лодката. Четирима от тях са спасени от пристигналите на място лодки на бреговата охрана. Турските власти са предприели операция по издирването на оцелели. Само четирима обаче са открити – другите девет са загинали. Мигрантите са искали да достигнат Гърция, преди да продължат на север към Западна Европа. Егейските провинции на Турция най-често се използват от мигрантите, които искат да напуснат страната и да се отправят към Европейския съюз. Бежанската криза в Европа е най-голямата от края на Втората световна война.", "date": "2018.08.09", "title": "Мигранти се удавиха край Турция"}
{"url": "https://www.faktor.bg/bg/articles/borisov-pozdravi-za-otlichnoto-predstavya-na-uchastnitsite-vav-voennoto-uchenie-v-novo-selo", "text": "Министър-председателят Бойко Борисов поздрави за изключително добрите резултати участниците в многонационалната съвместна подготовка „PLATINUM LION 2018”. За първи път процесът по планиране и провеждане на подготовката е изцяло отговорност на Сухопътните войски на Република България. Това съобщиха от правителствената информационна служба.  „Поздравявам българското командване, за първи път планират, ръководят и са се справили прекрасно с това мащабно занятие“, отбеляза премиерът Борисов по време на заключителната церемония, която се проведе на Учебен полигон „Ново село“.  „Едно прекрасно съоръжение за подготовка, тренировка и възпиране е съвместната ни база, която заедно с американските колеги имате възможност да използвате тези дни“, добави министър-председателят.  „С тези учения ние променяме мисленето, учим се да воюваме заедно, да се отбраняваме и да гарантираме сигурността не само на Балканите, на нашите граждани, а и на Черноморския регион“, каза в заключение премиерът Борисов.  Учебната подготовка беше с участието на представители на Сухопътните войски, Военновъздушните сили и други поделения на Българската армия, както военни от силите на САЩ в Европа. На полигона \"Ново село\" край Сливен от края на юли, военни от 8 държави, сред които и Албания, Грузия, Молдова, Сърбия и Черна гора тренираха действия за защита на район от терористи.", "date": "2018.08.09", "title": "Борисов поздрави за отличното представяне участниците във военното учение в \"Ново село\""}
{"url": "https://www.faktor.bg/bg/articles/prezidentat-nagradi-ukrainskiya-poslanik-mikola-baltadzhi-s-madarski-konnik", "text": "Президентът Румен Радев ще награди посланика на Украйна у нас Микола Балтажи с орден „Мадарски конник“ първа степен. Това съобщиха от прессекретариата на държавният глава.  Церемонията ще се състои на 10 август, петък, от 11.30 часа в сградата на президентството на “Дондуков” 2. Високото държавно отличие се връчва за заслугите на дипломата за укрепването и развитието на двустранните отношения между България и Украйна.", "date": "2018.08.09", "title": "Президентът награждава с \"Мадарски конник\"  украинския посланик Микола Балтажи"}
{"url": "https://www.faktor.bg/bg/articles/kadiev-sardit-na-bi-ti-vi-otkazali-mu-intervyu-po-temata-za-mityo-ochite", "text": "Бившият депутат от БСП Георги Кадиев се възмути от Би Ти Ви, заради това че телевизията го поканила в сутрешния си блок, а се оказало, че за участието му по темата за Митьо Очите няма достатъчно време. Това става ясно от пост на страницата му във Фейсбук, в който не крие разочарованието си от некоректното отношение от страна на медията.  Ето какво написа бившият червен депутат:  \"Тази сутрин бях поканен в бТВ. Не съм го искал, не съм настоявал. Тяхна идея беше. Затова считам за крайно непрофесионално, когато решиш да удължиш времето на предния гост и просто да отрежеш следващия. Така не се прави. И когато телевизия не уважава гостите си, няма защо те да уважават телевизията. Най-дразнещото е не това, че не съм бил в ефир. Отдавна нямам нужда от това. Има и други начини да кажа какво мисля. Най-дразнещото е, че ако беше примерно Цветан Цветанов или някой от Позитано, или Каракачанов или Карадайъ, нямаше да си го позволят.  Ето така (поне за мен) медии се превръщат в част от същата система, която ни убива и която искаме да променим. И няма смисъл и ние да участваме в това. А какво щях да кажа в бТВ, очаквайте в следващия ми пост.\"", "date": "2018.08.09", "title": "Кадиев сърдит на Би Ти Ви, прецакали го по темата за Митьо Очите"}
{"url": "https://www.faktor.bg/bg/articles/novini/svyat/panika-i-evakuatsiya-v-portugaliya-zaradi-gorskite-pozhari", "text": "Паника и евакуация в Португалия заради горските пожари. Един от фронтовете бързо се е приближил до населен район в Силвес, което наложи спешна евакуация. В южната провинция Алгарве вече 5-ти ден гори голям пожар. Властите обявиха, че ще са е необходимо още много време, докато бъде овладян. Жегите разпалиха нови пожари в Португалия и Испания (ВИДЕО) В началото на седмицата също имаше евакуация, след като пламъците заплашително приближиха квартали в район Моншике. Миналата година голям горски пожар уби 114 души в Централна Португалия. Затова темата за предварителната подготовка и действията на властите е много чувствителна. Засега жертви на бедствието няма. Но огънят се придвижва от по-слабо населени хълмове към гъсто застроеното крайбрежие на Алгарве.", "date": "2018.08.09", "title": "Паника и евакуация в Португалия заради горските пожари"}
{"url": "https://www.faktor.bg/bg/articles/premierat-otgovarya-na-ninova", "text": "Когато дойде време България да изкаже своето становище за присъединяване на Македония към ЕС, ще си спомни думи на Заев за Илинденско-Преображенското въстание, обявено за македонско.  Това каза пред журналисти премиерът във връзка думите на македонския премиер Зоран Заев, който в свое телевизионно интервю за 1TV от 4 август заяви, че Илинденското-Преображенското въстание е македонско, предаде \"Фокус\".  „Независимо дали е казано преднамерено или не, отговорността е на този, който го е изрекъл“, заяви министър-председателят и допълни, че когато дойде време България да изкаже своето становище за присъединяване на Македония към ЕС, ще си спомни тези думи и ще вземе своето решение. Премиерът Борисов заяви, че всеки носи отговорност за собствените си думи.  Припомняме, че вчера лидерът на БСП Корнелия Нинова в прав текст атакува премиера Борисов в пост на страницата си във Фейсбук. В него тя подчерта, че не може да бъде преиначавана историческата истина за Илинденско-Преображенското въстание и призова българския министър-председател да се откаже от политиката на мълчаливо съгласие с такива изявления от страна на македонския премиер Заев, защото по-късно това може да се върне като бумеранг срещу България.", "date": "2018.08.09", "title": "Премиерът: Думите на Заев ще си спомня, когато стане време за присъединяване на Македония към ЕС"}
{"url": "https://www.faktor.bg/bg/articles/novini/svyat/ot-strah-rusiya-zapya-starata-pesen-nato-e-bezpolezno", "text": "Руското външно министерство определи НАТО като безполезен блок, съобщи ТАСС. Коментарът беше направен след грешка на самолет, разположен в Естония. Изтребителят Eurofighter е част от испанските военновъздушни сили. По време на полет той по грешка изстреля ракета „въздух – въздух“. Това стана в близост до село Пангоди. Естонските военни обявиха, че веднага е бил активиран режим за самоунищожение на ракетата, който е трябвало да ликвидира снаряда още във въздуха. „Ние вече казахме, че военният блок НАТО е безполезен“, се казва в съобщение на руското външно министерство, публикуван в Twitter. В момента Русия се противопоставя на разширяването на НАТО в Източна Европа. В Алианса искат да влязат Македония, Украйна и Грузия. Русия гледа на това, като на заплаха за своята територия.", "date": "2018.08.09", "title": "От страх Русия запя старата песен: НАТО е безполезно!"}
{"url": "https://www.faktor.bg/bg/articles/novini/svyat/myusyulmani-ekstremisti-gotmeli-detsa-za-masovi-uiytsi-v-uchilishta-v-sasht", "text": "В щата Ню Мексико арестуваха мъж, подготвял непълнолетни за бъдещи извършители на масови убийства в училища из САЩ, съобщи телевизия NBC. По нейни данни заподозреният Сирадж Уахадж е отвлякъл своя четиригодишен син, който живеел в щата Джорджия с майка си и втория си баща. Според прокуратурата 39-годишният Уахадж е откарал детето в построен от него лагер в Ню Мексико, където го е обучавал да стреля с пушка, за да участва в масови убийства в учебните заведения в страната. Полицията извършила след получен сигнал обиск в лагера и открила тялото на сина му. Там живеели още един мъж, три жени и 11 деца. Според служителите на реда непълнолетните, физически изтощени, били държани в антисанитарни условия. Според CNN документи на следствието сочат, че петимата заподозрени, включително Уахадж, са учили децата да стрелят. Всички заподозрени са арестувани и обвинени в малтретиране на деца. Смъртта на четиригодишния син на Уахадж все още се разследва, затова засега няма обвинения по случая. Преди три дни Франс прес информира, че при операцията в селцето Амалия, Ню Мексико, на 3 август Уахадж и друг мъж на име Лукас Мортен били открити заедно с жените и децата в \"тясна каравана, вкопана в земята, покрита с найлон, без вода, канализация и ток\". Всички приличали на \"бежанци от третия свят\", нямали храна, нито прясна вода, били боси, немити и облечени само с мръсни парцали. Мъжете били въоръжени с щурмова пушка АР-15 и четири пистолета.", "date": "2018.08.09", "title": "Мюсюлмани екстремисти готвели деца за масови убийци в училища в САЩ"}
{"url": "https://www.faktor.bg/bg/articles/novini/balgariya/agresiya-na-plazha-vav-varna-spasitel-izrita-turist-toy-mu-otvarna-s-yumruk", "text": "Спасител изрита плажуващ на плажа, той пък пък му отвърна с юмрук. По разказа на потърпевшия спасителят е бил агресивен. Спасителят обаче твърди, че е предизвикан. „Разреших на децата си да отидат до шамандурата, а спасителят спеше. Децата могат да плуват. После се събуди и почна да вика, да излизат от морето, да не влизат повече във водата, а да играят само на плажа“, разказа пред репортер на Нова телевизия в сутрешния блок „Здравей, България“ плажуващият мъж. След това той помолил спасителя да бъде по-обран и учтив. Последвали нецензурни жестове, които той заснел с телефона си, а затова, че снимал - бил изритан. \"Затова се изправих и аз го ударих в лицето\", добави плажуващият. Спасителят на име Азер, призна, че може да е действал по-агресивно. „Казах марш вънка“, призна пред Нова телевизия той, но отрече да е спал. Азер потвърди, че е показал и среден пръст. На спасителят е наложено наказание. Той е с последно предупреждение за уволнение.", "date": "2018.08.09", "title": "Агресия на плажа във Варна: Спасител изрита турист, той му отвърна с юмрук"}
{"url": "https://www.faktor.bg/bg/articles/novini/svyat/levada-tsentar-rusnatsite-sa-umoreni-ot-vanshnata-politika-na-putin", "text": "Намалява подкрепата за външната политика на Владимир Путин, съобщава социологическата агенция \"Левада център\". През 2016 година 22% от руснаците подкрепят външната политика на Путин, докато през юни тази година те са само 16%. Тези, които смятат, че Путин по правилен начин защитава националните интереси на Русия се 17% срещу 25% преди 2 години. На вопроса \"Какво не Ви харесва във Владимир Путин\" и през 2016-та и сега 17% отговарят, че това са вързките му с едрия капитал. 16% смятат, че на Путин са му чужди интересите на народа, 14% твърдят, че Путин е свързан с корумпирани политици.  Financial Times коментира тези нагласи: \"Руснаците се преситиха от тази ненавист към Заапада, не са съгласни с направлението, в което се движи страната и са готови да протестират. Ако тези настроения се засилят Путин ще има причини за тревога\".", "date": "2018.08.09", "title": "Левада център: Руснаците са уморени от външната политика на Путин"}
{"url": "https://www.faktor.bg/bg/articles/novini/balgariya/direktori-na-bolnitsi-deklariraha-imoti-i-smetki-za-chudo-i-prikaz", "text": "Директорите на болници декларираха публично имоти и пари според новия закон за КПКОНПИ. Много от тях - общо 69 пропуснаха да го направят и ще бъдат санкционирани. От декларациите на останалите обаче се видя, че това освен престижна, е и доста доходоносна работа. Интересното е, че повечето болници са държавни, а в тях постоянно има финансови дефицити, които се покриват от Здравната каса, тоест от джоба на данъкоплатците, предава Канал 3.  Проф. Генчо Начев е най-богатият болничен директор у нас, показват справките. Шефът на столичната „Св. Екатерина“ изпъква с 15 апартамента и къщи, 514 декара гора и три коли, като едната от тях е \"Порше\". Кардиохирургът е декларирал налични 70 000 лева, а на влог държи 4 млн. лева, 350 000 евро и 567 000 долара. Отделно проф. Начев притежава дялове от дружества, вложил е над 1 млн. лева в инвестиционни фондове и има акции в три поликлиники в Унгария, Полша и Хърватия, съобщава Skener.news    Финансови проблеми няма и новият управител на НЗОК д-р Дечо Дечев, чиято декларация пред Комисията за противодействие на корупцията и отнемане на незаконно придобитото имущество (КПКОНПИ) за миналата година е в качеството му на шеф на УМБАЛ „Св. Иван Рилски“.   Д-р Дечев има депозити у нас и в чужбина от 237 000 лева и 260 000 евро, кара \"Рено Каптюр\" и има мезонет в Гърция. Шефът на здравната каса си е купил през 2017 г. магазин в София, притежава още два апартамента и къща с двор в столицата, както и три къщи в селата Рибарица, Чехларе и Негушево.  Имотно-обезпечен е и директорът на УМБАЛ-Бургас д-р Бойко Миразчийски. Той е декларирал, че притежава 27 имота, повечето от тях придобити през 2015 и 2016 г. Три от тях са апартаменти в Бургас, има и три апартамента в Свети Влас, както и шест – в Сандански. Д-р Миразчийски има и 26 ниви, четири джипа, участва в дружества и фирми и влага в инвестиционни и пенсионни фондове. Иначе на депозит държи 54 000 лева, а наличните му средства са близо 50 000 лева. Д-р Валентин Игнатов, който е директор на варненската „Св. Марина“, има 5 апартамента във Варна, 4 коли, вложения в инвестиционни фондове за 53 000 лева и депозити от 295 000 лева и 57 000 евро.  Шефът на „Майчин дом“ доц. Иван Костов също не е беден. Той може да се похвали с апартамент в София, вила във Владая, налични 102 000 лева, влог от 463 000 евро, но и заем от 220 000 лева. На този фон директорът на Правителствена болница проф. Любомир Спасов има скромен влог от 140 000 лева и заем от 650 000 лева. Сред не особено богатите е и шефът на Александровска болница доц. Костадин Ангелов, който е декларирал налични едва 28 200 лева, влог от 7654 лева, две коли, един апартамент в столицата с гараж, парцел и складово помещение. Директорът на столичната „Св. Анна“ д-р Славчо Близнаков има по един апартамент в София и Дупница, три стари коли и депозит от 262 671 лева. Колегата му проф. Карен Джамбазов, който ръководи най-голямата болница у нас – пловдивската „Св. Георги“, пък има налични 20 000 лева и влог от 31 733 лева. Проф. Джамбазов обаче е вложил и 126 000 лева в инвестиционни фондове и връща заем на сина си от 160 000 лева. Директорът на „Св. Георги“ притежава апартамент и парцел в Пловдив и кара чужд \"Мерцедес\".  Шефът на „Пирогов“ проф. Асен Балтов може да се похвали с апартаменти в София и Арапя и налични 40 000 лева. Освен това Балтов е депозирал 21 000 лева и 78 450 евро, а в инвестиционни фондове има 33 000 лева. Директорът на спешната болница обаче има и един ипотечен и два потребителски кредита, както и лизинг за кола и 5 кредитни карти. Началникът на ВМА проф. Венцислав Мутафчийски има два апартамента в София, през 2015 г. си е купил БМВ, а през 2016 г. – Тойота. Проф. Мутафчийски държи на влог 77 000 лева и 54 000 евро, но изплаща потребителски кредит от 30 000 лева. Председателят на сдружението на частните болници и собственик на столичната „Св. Богородица“ д-р Николай Болтаджиев разполага с налични 150 000 лева и 190 000 евро, има и депозит от 203 000 лева и 600 евро.", "date": "2018.08.09", "title": "Директори на болници декларираха имоти и сметки за чудо и приказ"}
{"url": "https://www.faktor.bg/bg/articles/novini/svyat/87-dni-gladna-stachka-sastoyanieto-na-oleg-sentsov-se-e-vloshilo-kritichno", "text": "Роднина на украинския режисьор Олег Сенцов, който вече 87 дни е в гладна стачка в руска колония-затвор, съобщи, че състоянието му критично се е влошило.  \"Всичко е не просто лошо, а катастрофално лошо. Той почти не става, написа ми, че краят е близък и не говореше за освобождаване\", написа в профила си във Facebook Наталия Каплан.  Междувременно адвокатът на Сенцов съобщи, че вследствие на дългото гладуване той е получил анемия, а пулсът му е 40 удара в минута.  В същото време говорителят на пълномощника по правата на човека в Русия заяви пред \"Интерфакс\", че състоянието на Сенцов е \"относително стабилно\" и се оценява като \"удовлетворително\".  Припомняме, че Сенцов, който е осъден на трудова колония, която се намира в Ямало-ненецкия автономен окръг  в арктическия климатичен пояс, обяви гладна стачка на 14 май с искането да бъдат освободени украинските политзатворници в Русия, като подчерта, че не иска снизхождение за себе си. Той беше осъден за тероризъм от руски съд на 20 години затвор, заради това, че през пролетта на 2014 година, след окупацията на Крим е опитал да подпали офис на \"Единна Русия\". Сенцов търди, че делото срещу него е политическо, а доказателствата фалшифицирани. Освен това той твърди, че след ареста е бил пребиван от офицерите на Федералната служба за сигуронст, за да го принудят да даде показания. След окупацията на Крим, на Сенцов автоматично и против желанието му е дадено руско гражданство и на това основание руските власти отказват да го предадат на Киев. За освобождаването на Сенцов се обявиха множество международни организации и известни личности от света на изкуството и политиката, но Владимир Путин всеки път отговаря, че съдът в Русия е независим.", "date": "2018.08.09", "title": "87 дни гладна стачка: състоянието на Олег Сенцов се е влошило критично"}
{"url": "https://www.faktor.bg/bg/articles/vanshniyat-ministar-na-latviya-ukrayna-i-gruziya-tryabva-da-vlyazat-v-nato", "text": "Украйна и Грузия трябва да бъдат приети в НАТО. Това обяви външният министър на Латвия Едгар Ринкевичс, цитиран от местни медии. „Това, което се случи в Грузия през 2008 г., а после и в Украйна, ни убеждава какво трябва да се направи. Това не бива да се повтаря повече. Пасивността на ЕС при руската агресия срещу Грузия беше голяма грешка. Ние трябва да припомняме на света какво стана преди 10 години. Тогава международните право и ред бяха нарушени“, заяви Ринкевичс.  През тази седмица ЕС излезе с декларация, в която заявява, че руската окупация на Абхазия и Южна Осетия е нарушение на международното право. Вече излезе анализ, според който при подходящ отговор на руската намеса в Грузия през 2008 г., е нямало да последва такава в Украйна. Русия вече заяви, че се чувства застрашена от евентуално влизане на Грузия в НАТО. Грузия обаче вече води преговори за членство.", "date": "2018.08.09", "title": "Външният министър на Латвия: Украйна и Грузия трябва да влязат в НАТО, пасивността на ЕС спрямо руската агресия е голяма грешка"}
{"url": "https://www.faktor.bg/bg/articles/novini/svyat/sasht-sreshtu-dezinformatsiyata-i-proruskite-medii-v-makedoniya", "text": "Съединените щати ще финансират повишаването на медийната грамотност на населението в Македония, става ясно от сайта на Американската агенция за международно развитие (USAID). пет милиона долара ще бъдат отделени за внедряването на етични стандарти в редакционната политика на македонските медии, а също така за работа с \"независими журналисти\". Необходимостта от тези мерки се обяснява с активизираното \"разпространяване на дезинформация\", което продължава и в момента. \"Образец за такива кампании, които, възможно е, поддържа Русия, са усилията на недемократичните режими в други страни от региона, се казва в съобщението.", "date": "2018.08.09", "title": "САЩ срещу дезинформацията и проруските медии в Македония"}
{"url": "https://www.faktor.bg/bg/articles/novini/svyat/rpts-opitva-po-vsyakakav-nachin-da-poprechi-ukrainskata-tsarkva-da-poluchi-avtokefalnost-zaplashva-s-golyam-razkol", "text": "Правителството на Гърция възприема свещениците от Руската православна църква като на \"потенциални шпиони и агенти на влияние\", съобщи ВВС като се позовава на добре информиран източник. Няколко руски свещеници се оплакаха, че заради конфликта между РПЦ и Вселенския патриарх заради автокефалността на украинската църква, имат проблеми с получаването на шенгенски визи. Близък до Вселенския патриарх източник, разказал пред ВВС, че това е нова политика на гръцкото правителство. \"Сега вече руските свещеници се възприемат като потенциални шпиони и агенти на влияние\", казал той. Източници в РПЦ и Вселенската патриаршия твърдят, че проблемите с визите за руски свещеници са свързани с процеса на предоставяне на независимост на украинската църква.  \"Вселенската патриаршия се бори с Руската православна църква за влияние в православния свят\", обяснил той. Още един представител на църквата коментирал, че в момента между Руския и Вселенския патрирах \"отношенията са изострени\" заради Украйна. В момента РПЦ се опитва по всякакъв начин да попречи Украинската православна църква да получи автокефалност, като заплашва с голям разкол, подобен на този от 1054 година, когато християните се разделят на православни и католици. Припомняме, че през юни 2016 година Върховната рада се обърна към вселенския патриарх Вартоломей с молба да издаде томос – указ за автокефалност на православната църква на Украйна. На 22 април тази година президентът  Петро Порошенко съобщи, чце Вселенската патраирашия ще разгледа молбата на Украйна.  Източникът от Вселенската партиаршия на ВВС, смята, че руснаците са опитали да повлияят на решението за признаването и на македонската църква, която, както и украинската, е помолила за признаване от Вселенската патриаршия.", "date": "2018.08.09", "title": "РПЦ опитва по всякакъв начин да попречи Украинската църква да получи автокефалност, заплашва с голям разкол"}
{"url": "https://www.faktor.bg/bg/articles/tvardo-kanada-otkaza-da-se-izvini-na-sauditska-arabiya-po-kazusa-za-choveshkite-prava", "text": "Премиерът на Канада Джъстин Трюдо отказа да се извини на Саудитска Арабия по казуса за човешките права, информират световни агенции.  По-рано тази седмица Рияд изгони посланика на Канада, блокира новите търговски и инвестиционни сделки и прекрати сътрудничеството в редица области след призив на Отава да освободи правозащитници. Канада открито разкритикува репресиите срещу правозащитници в монархията. Това беше възприето от Саудитска Арабия като намеса във вътрешните работи на държавата. Но Трюдо не се огъна от натиска на Рияд.  \"Канада винаги ще говори силно и ясно публично и частно по въпроси за човешките права\", подчерта той, но поясни, че Отава не желае обтегнати отношения със Саудитска Арабия. По думите му Канада отчита, че Рияд е \"постигнал напредък що се отнася до човешките права\". Трюдо разкри, че външният министър на Канада Кристия Фрийланд е провела дълъг разговор със саудитския си колега във вторник в опит да разрешат спора. \"Дипломатическите разговори продължават\", каза той, но предупреди, че Канада ще продължи да притиска Саудитска Арабия по въпроса.  По-рано външният министър на Саудитска Арабия Адел ал Джубейр изключи посреднически преговори, завявайки на пресконференция в Рияд, че \"е направена грешка и грешката трябва да бъде поправена\".", "date": "2018.08.09", "title": "Твърдо: Канада отказа да се извини на Саудитска Арабия по казуса за човешките права"}
{"url": "https://www.faktor.bg/bg/articles/novini/svyat/saakashvili-medvedev-mi-kaza-che-shte-zapochne-voyna-s-nas-na-diskoteka-posle-izbyaga-v-toaletnata", "text": "Бившият президент на Грузия Михаил Саакашвили нарече \"нула и пълно нищожество\" премиера на Русия Дмитрий Медведев. Медведев, който през 2008 година беше президент на Русия му съобщил за плановете си да започне война с Грузия по време на \"дискотека\" у президента на Казахстан Нурсултан Назарбаев.  \"И веднага след това избяга в тоалетната, за да не мога да продължа разговора. Това е цялата история с Медведев\", разказва Саакашвили пред радио \"Ехото на Москва\". \"Аз мислех, че разговарям с президента на Русия, а се оказа, че разговарям с човек, който изобщо е никой. Той самият ми каза: \"Знаеш, че не вземам аз решенията, там, в Москва, законите на жанра са други\" - това бяха думите му. И, впрочем, той не отрича, че разговорът беше точно такъв\", казва още Саакашвили. Припомняме, че на 8 август 2008 година започна въоръжен конфликт между Русия и Грузия, при който руските войски окупираха Южна Осетия. След конфликта Русия призна отцепилите се от Грузия Южна Осетия и Абхазия. Според грузинското законодателство те са окупирани от Русия, а Тбилиси скъса дипломатическите си отношения с Москва.", "date": "2018.08.09", "title": "Саакашвили: Медведев ми каза, че ще започне война с нас на дискотека, после избяга в тоалетната"}
{"url": "https://www.faktor.bg/bg/articles/estoniya-izstrelyanata-ot-ispaniya-samoletna-raketa-e-pochti-e-namerena", "text": "Изстреляната във вторник над Естония бойна ракета клас „въздух-въздух” от испански изтребител „Еврофайтър” с вероятност 95% вече е намерена, обяви снощи (сряда) командващият ВВС на страната полковник Рийво Валге, цитиран от портала err.ee.    Ракетата паднала и се взривила в заблатената част на резервата Ендла, поради което не е нанесла щети, но е трудно издирването й. Там от вчера работят експерти.   Началник-щабът на естонските Сили за отбрана генерал-майор Мартин Харем окачествил инцидента като „изключителен”, но добавил, че изтребителите трябва да летят с въоръжение. След приключване на разследването ще бъде направен разбор и ще бъдат предприети мерки за недопускане на подобни опасни инциденти.", "date": "2018.08.09", "title": "Естония: Изстреляната от Испания самолетна ракета е „почти” намерена"}
{"url": "https://www.faktor.bg/bg/articles/novini/svyat/sasht-mozhem-da-unishtozhim-rusiya", "text": "САЩ са надеждно защитени от всякакви ядрени оръжия, включително и от руските. Това заяви началникът на Стратегическото командване на САЩ генерал Джон Хайтън, цитиран от CNBC. Преди няколко месеца руският президент Владимир Путин представи нова серия от руски оръжия. Тогава някои анализатори обявиха, че американската отбрана не е подготвена за тези оръжия. „Всички тези нови оръжия, за които говори Русия, като хиперзвукови ракети и ядрени торпеда, са интересни. Те обаче отново не могат да открият стратегическите ни подводници и не могат да премахнат около 400 пускови площадки по цялата територия на САЩ. Това показва, че нашата възпираща отбрана не подлежи на съмнение. Ние можем да доминираме и да отговорим на всяка атака, независимо от къде идва тя. Нашите подводници могат да унищожат Русия, а те не знаят как да ги намерят“, заяви Хайтън.", "date": "2018.08.09", "title": "САЩ:  Можем да унищожим Русия!"}
{"url": "https://www.faktor.bg/bg/articles/novini/svyat/treto-zemetresenie-nad-6-po-rihter-na-ostrov-lombok", "text": "Мощен вторичен трус с магнитут 6,2 по Рихтер е ударил остров Ломбок. Засега не се съобщава за жертви. Няма опасност от цунами. Само преди четири дни земетресение от 6,9 разтърси острова и отне живота на най-малко 168 души. Пореден земен трус на остров Ломбок, рухнали сгради и паника. Огнището на новото земетресение е бил плитко - на 12 километра дълбочина, а епицентърът - в североизточната част на острова, където много доброволци се опитват да се справят с щетите от предишния трус. От неделя досега на острова е имало 355 вторични земетресения, но днешното е най-силното след неделя, когато бе регистрирано 6,9 по Рихтер.  Четири дни по-късно все още има хора без подслон, но семействата постепенно се събират. Все още обаче има нужда от чиста вода, храна, лекарства и временни подслони. Мнозина са загубили домовете си, но тези, които ги имат се страхуват да спят вътре заради безпокойството от нови силни трусове.", "date": "2018.08.09", "title": "Трето земетресение над 6 по Рихтер на остров Ломбок"}
{"url": "https://www.faktor.bg/bg/articles/teroristi-ot-hamas-udariha-izrael-sas-70-raketi", "text": "Бойци от палестинското ислямистко движение \"Хамас\" изстреляха вчера десетки ракети от ивицата Газа срещу Израел, който отвърна с въздушни удари, предаде Франс прес, като се позова на израелски и палестински източници, посочва БТА. Както е известно \"Хамас\" е определена като терористична организация от САЩ и Европейския съюз. Към територията на Израел до момента са изстреляни около 70 ракети, съобщи в комюнике израeлската армия. Повечето от тях са паднали в необитаеми райони, а 11 са били прихванати от израелската система за противоракетна отбрана. Две обаче са паднали в град Сдерот, посочиха полицията и армията. Израелските военновъздушни сили съобщиха, че са поразили поне 12 мишени в Газа, включително фабрика за производство на бетон и на елементи за изграждане на тунели, както и военни обекти, отбелязва ДПА. Това става въпреки преговорите за постигане на напредък към евентуално примирие, за да се избегне четвърта за последните 10 години война, подчертава Ройтерс. Висш член на \"Хамас\" каза, че преговорите с посредничеството на ООН и Египет са \"в напреднала фаза\", а израелски висш парламентарист намекна за възможен пробив след четири месеца на конфронтация и сблъсъци, довели до взаимни заплахи с война. Здравното министерство в Газа съобщи, цитирано от ДПА, че при израелски въздушен удар в централния град Дейр ал Балах е загинала 23-годишна бременна жена и дъщеричката й на година и половина, а бащата е ранен. По-рано бе съобщено, че при израелски удар е бил убит и член на въоръженото крило на \"Хамас\". В резултат на ударите са ранени осем цивилни. При ракетния обстрел от Газа е бил ранен един израелец. Специалният пратеник на ООН за Близкия изток Николай Младенов изрази дълбока тревога от тази ескалацията на насилието между Газа и Израел. Младенов каза, че ООН и Египет са предприели безпрецедентни усилия да се избегне сериозен конфликт, но предупреди, че ситуацията може бързо да се влоши, а това ще има ужасни последици за хората.", "date": "2018.08.09", "title": "Терористи от \"Хамас\" удариха Израел със 70 ракети"}
{"url": "https://www.faktor.bg/bg/articles/valna-ot-aresti-na-zhurnalisti-v-belarus", "text": "Най-малко шестима журналисти бяха задържани вчера в Беларус. Това стана ден след първата вълна арести на служители на независими медии, обвинени, че са използвали информация на държавната информационна агенция БелТА, без да имат абонамент за нея, предаде Франс прес. Главният редактор на новинарския сайт Realt.by Владислав Кулецки и трима журналисти от същото издание бяха арестувани от полицията. Това съобщи Кулецки за радио \"Свободна Европа\"/радио \"Свобода\", посочва dir.bg. Сутринта е бил извършен обиск в офиса на медията им, съобщи Беларуската асоциация на журналистите, цитирана от ТАСС. \"Следственият комитет дойде да ме търси\", съобщи в \"Туитър\" Павел Биковски, кореспондент за рускоезичната емисия на \"Дойчевеле\". Арестът му бе потвърден от следователите, които казаха в комюнике, че са задържали и журналиста Алексей Жуков. Обиски са направени и в редакциите на медиите \"Культура и искусство\" и Ай Ти Ви. Вчера бяха задържани три журналистки от информационния сайт Tut.by и една от информационната агенция Белапан. Подозира се, че двете медии също са ползвали информации на БелТА, без да са платили абонамент. Ако медиите им бъдат признати за виновни, тези хора могат да бъдат вкарани в затвора за до две години и временно да им бъде забранено да упражняват професията си. Съветът на Европа призова за бързо и прозрачно разследване и за освобождаването на задържаните журналисти. Говорителят на беларуската дипломация Анатолий Глаз увери, че случаят по никакъв начин не е свързан с политиката или със свободата на печата.", "date": "2018.08.09", "title": "Вълна от арести на журналисти в Беларус"}
{"url": "https://www.faktor.bg/bg/articles/novini/svyat/turtsiya-bedstva-sled-moshtni-poroi-tsyal-grad-e-otkasnat-ot-sveta", "text": "Бедствено положение в съседна Турция – 165 души са ранени при вчерашните порои в Източното Черноморие на страната. Силните валежи причиниха срутване на мостове, затвориха пътища, десетки хора останаха в плен на стихията. Засега няма данни за жертви. Обстановката обаче остава тревожна, защото се очакват нови валежи. Нанесени са много материални щети. Залят е бил магистралният път Орду-Самсун, който е единствената магистрала в района. Връзката с град Орду се осъществява по въздуха.  Срутени са 8 моста.", "date": "2018.08.09", "title": "Турция бедства след мощни порои, цял град е откъснат от света"}
{"url": "https://www.faktor.bg/bg/articles/novini/svyat/164-zhertvi-na-zemetresenieto-v-indoneziya-156-hildi-bez-dom", "text": "Жертвите на земетресението в Индонезия достигнаха 164 души, около 156 000 души са останали без дом, предава AFP, цитирана от \"Фокус\".  Създадени са импровизирани медицински съоръжения за лечение на ранените.  Обитателите на някои лагери казват, че се изчерпва храната, докато други страдат от психологическата травма след силното земетресение, което удари само една седмица, след като предишен трус на острова доведе до смъртта на 17 души.  \"Загиналите достигат до 164 души с най-малко 1400 сериозно ранени и 156 000 разселени\", заяви говорителят на националната агенция за бедствия Сутопо Първо Нугрохо.  Десетки хиляди домове, търговки обекти и джамии бяха сринати от земетресението, което стана в неделя.  Местните власти, международните благотворителни групи и централното правителство започнаха да организират осигуряването на помощ, но разрушените пътища забавят усилията за достигане до оцелелите в планините в северната част на Ломбок, където беше епицентъра на земетресението.  \"Все още очакваме оценки от някои от най-отдалечените райони в северната част на острова, но вече е ясно, че земетресението в неделя беше изключително разрушително\", каза Кристофър Раси, ръководител на екип за оценка на Червения кръст на Ломбок.  Той изчислява, че 75% от къщите са повредени в някои села в източната и в северната част на Ломбок. \"Все още има известни хора, до които не е достигнала хуманитарната помощ, особено в северната и западната част на острова\", коментира Нугрохо четвъртък.", "date": "2018.08.09", "title": "164 жертви на земетресението в Индонезия, 156 хилди без дом"}
{"url": "https://www.faktor.bg/bg/articles/novini/svyat/yaponiya-pochete-s-minuta-malchanie-zhertvite-na-atomnata-bombardirovka-v-nagasaki", "text": "Тази сутрин в Парка на мира в центъра на японския град Нагасаки започна възпоменателна церемония в памет на жертвите на американската атомна бомбардировка над града през 1945 г. По традиция точно в 11,02 часа - моментът, когато стратегически бомбардировач Б-29 пуска над Нагасаки бомбата, наречена \"Дебелака\" - хората запазиха минута мълчание. Кметът на града Томихиса Тауе прочете пред присъстващите мирна декларация с призив за пълно ядрено разоръжаване. После обръщение направи премиерът Шиндзо Абе. Във възпоменателните прояви участват представители на 79 държави, включително дипломати от Русия, Великобритания, Франция и САЩ. Тази година на церемониите присъства за първи път генералният секретар на ООН Антониу Гутериш. Вчера той се срещна с оцелели от бомбардировката и изтъкна, че те играят важна роля за постигане на свят без ядрено оръжие. По данни на градската администрация през изминалата година в т.нар. книга на паметта са били вписани имената на още 3500 починали, които оцеляват при трагичния инцидент. С тях броят на жертвите на бомбардировката е достигнал 179 000. В Хирошима при атомната бомбардировка и в резултат на последиците от нея досега са починали 314 000 души. В Япония днес все още има около 154 000 оцелели от трагедията. Средната им възраст е 82 години. Нагасаки е вторият японски град след Хирошима, подложен на атомна бомбардировка през август 1945 г. Пуснатата над него бомба наречена \"Дебелака\" е била два пъти по-мощна от бомбата с прозвище \"Малчугана\", използвана на 6 август срещу Хирошима. Въпреки че неточното прицелване и особеностите на релефа донякъде ограничили пораженията от взрива, последиците били катастрофални - на момента загинали 70 000 жители, а градът на практика бил изравнен със земята.", "date": "2018.08.09", "title": "Япония почете с минута мълчание жертвите на атомната бомбардировка в Нагасаки"}
{"url": "https://www.faktor.bg/bg/articles/novini/balgariya/bezlov-latifundisti-kato-benchov-usvoyavat-okolo-80-ot-evrofondovete-za-zemedelie", "text": "Не мога да коментирам имало ли е сценарий как да се хванат Митьо Очите и Бенчо Бенчев. По-скоро това е късмет на акцията, която показа класическата схема как да се хванат авторитети и криминални фигури в престъпния свят. По-добра илюстрация отдавна е нямало, тя беше извършена като по учебник стана всичко. Това коментира в студиото на Нова ТВ експертът Тихомир Безлов. По думите му фактът, че консултант в охранителната фирма на Бенчев е бил Димитър Жельзков – Очите е консултант, защото ако се видят и  другите консултанти може би ще попаднем също на интересни лица – бивши полицейски високопоставени служители, които са работили по Митьо Очите. Според Безлов най-интересното и което има сериозна проекция в обществото са т.н. зърнари – хора, които са концентрирани изключително големи финансови средства.  Има едно преразпределение на земя – собственост, в селското стопанство. И какъв процент от евросубсидиите се разпределят през тези 100 семейства – те са около 80% от близо 2 млрд. евро, които ще бъдат разпределени тази година. Тази концентрация на ресурс няма как да се направи без политика. Концентрацията на земя се решава с политическо уравнение. Най-големият проблем са тези латифундисти, които са натрупали пари с престъпни схеми. Това обаче започва още с програма САПАРД. А днес именно тези семейства са гръбнакът на селското стопанство. Но ако се тръгне да се разбива този модел, ще се създаде сериозен проблем в системата, аргументира позицията си Тихомир Безлов.", "date": "2018.08.09", "title": "Безлов: Латифундисти като Бенчeв усвояват около 80% от еврофондовете за земеделие"}
{"url": "https://www.faktor.bg/bg/articles/sasht-gotvi-novi-sanktsii-sreshtu-rusiya-zaradi-novichok", "text": "САЩ обявиха, че възнамеряват да наложат нови икономически санкции на Русия, след като са установили, че Москва стои зад нападението с нервнопаралитичния агент \"Новичок\" срещу бивш руски шпионин във Великобритания, предадоха Франс прес и Ройтерс. След отравянето в началото на март в град Солсбъри на бившия руски двоен агент Сергей Скрипал и дъщеря му Юлия \"САЩ установиха на 6 август, че руското правителство е използвало химическо или биологическо оръжие в нарушение на международното право, или е използвало смъртоносно химическо или биологическо оръжие срещу свои сънародници\", заяви в комюнике говорителката на Държавния департамент Хедър Науърт. Съгласно американския закон за химическите оръжия, това заключение води до налагане на икономически санкции, които се очаква да влязат в сила в края на месеца - на или около 22 август, добави говорителката, без да конкретизира какви ще са санкциите. Винаги сме казвали съвсем ясно, че сме съгласни с изводите, че става въпрос за нервнопаралитичния агент \"Новичок\" и че виновният в крайна сметка е Руската федерация, заяви вчера пред журналисти висш представител на Държавния департамент. Предвидените санкции засягат износа на някои технологични продукти, като електронни устройства и оборудване от деликатно естество, които имат отношение към националната сигурност. Ще се прави изключение за дейностите, свързани с космическите полети, космическо сътрудничество и области като безопасността на пътническите полети, като всеки случай ще се преценява отделно, каза представителят, пожелал анонимност. Възможно е засегнатата от санкциите търговия да достигне стотици милиони долари. От Русия зависи колко драстични ще са последиците, подчерта той. След влизането в сила на тези санкции Русия ще разполага с 90 дни да даде надеждни гаранции, че повече няма да използва химически оръжия и да разреши инспекции от страна на ООН и други международни наблюдаващи организации. Ако това не стане, ще бъде наложена втора серия, \"по-драконовски\" санкции, като може да се стигне до там руски авиокомпании да не бъдат допускани до американските летища и дори до преустановяване на дипломатическите отношения между двете страни, подчерта висшият представител. Кремъл е бил уведомен за това решение на Вашингтон вчера, отбелязва АФП. Говорител на британското правителство приветства новината за санкциите. \"Решителната международна реакция на използването на химическо оръжие по улиците на Солсбъри отправя недвусмислено послание до Русия, че провокативното й, безразсъдно поведение няма да остане без отговор\", каза говорителят, цитиран от Ройтерс. Инспектори на Организацията за забрана на химическите оръжия (ОЗХО) ще се върнат във Великобритания по искане на правителството, за да съберат нови доказателства по разследването на отравянето на двама души с нервнопаралитично вещество в английския град Еймсбъри. Преди два дни британският в. \"Гардиън\" съобщи, че Великобритания се готви да поиска Русия да екстрадира двама руснаци, заподозрени за нападението в Солсбъри.", "date": "2018.08.09", "title": "САЩ се готви да удари с нови санкции Русия заради \"Новичок\""}
{"url": "https://www.faktor.bg/bg/articles/sporazumyaha-se-germaniya-shte-vrashta-migranti-v-ispaniya-pozhelali-ubezhishte-tam", "text": "Германските власти ще могат вече да връщат на Испания лица, регистрирали се там като кандидати за убежище. Това става възможно със споразумението между двете страни, което влиза в сила от събота, 11 август, съобщи говорителка на вътрешното министерство в Берлин. Ройтерс отбелязва, че то е първото по рода си след договореностите на европейските лидери от края на юни. Берлин се стреми към подобни споразумения и с Италия и Гърция, посочва dir.bg. Испания от началото на годината изпревари и Италия и Гърция по брой на нелегалните имигранти. До май месец бяха регистрирани 19 хиляди души - почти толкова, колкото през цялата 2017-а. Съгласно подписаната в понеделник германско-испанска сделка, мигрантите \"може да бъдат връщани в Испания в 48-часов срок\", уточни говорителката Елеоноре Петерман. Тя добави, че Мадрид не е поискал никаква компенсация. Петерман каза, че преговорите с Гърция и Италия по въпроса още не са приключили. Тя добави, че е е важно да се сключат спогодби с тези две страни, тъй като миграционният натиск върху тях е най-силен. Канцлерът Ангела Меркел обеща да сключи такива двустранни споразумения, за да убеди вътрешния министър Хорст Зеехофер да се откаже от плана си да затвори едностранно границите на Германия за кандидати за убежище, регистрирани вече в базите данни на системата Евродак. Италия засега не е склонна на такава стъпка и иска първо да се засили контролът на външните граници на ЕС. Премиерът Бойко Борисов вече обяви, че България няма да сключва подобни споразумения.", "date": "2018.08.09", "title": "Споразумяха се: Германия ще връща мигранти в Испания, пожелали убежище там"}
{"url": "https://www.faktor.bg/bg/articles/novini/balgariya/bivshiyat-politsay-vladimirov-nachznachil-mityo-ochite-vav-firmata-si-za-da-go-reintegrira-v-obshtestvoto", "text": "\"Аз съм актуалният работодател на Димитър Желязков - Митьо Очите\", заяви пред бТВ Иван Владимиров - управител и съдружник на фирма Аркус, в която консултант е Димитър Желязков - Митьо Очите. Владимиров обясни назначението на Желякво в офранителната фирма едва ли не като социална функция за неговото \"реинтеграрине в обществото след като си е изтърпял наказанието\". По думите му тече процедура по освобождаването на Желязков от фирмата. Владимиров беше изненадан от твдърдение на Желязков пред съда, което водещата му прочете, че Очите е \"взел на работа Владимиров\", а не обратното, но през цялото време твърдеше, че изказването е невярно. \"От медиите разбрах, че е бил придружаван от Бенчо Бенчев\", каза още той и допълни, че познава Бенчев като \"трудолюбив и уважаван човек, помагал на много хора\". Той заяви, че работата с Димитър Желязков е както с всеки друг служител и обясни, че целта на наемането на Димитър Желязков във фирмата е била комерсиална - да се използват връзките му. \"Неговите задължения основно бяха за намиране на обекти, които да вземем под охрана, заяви Владимиров, но отказа да съобщи колко, как и кои обекти е \"привлякъл\" към фирмата Желязков.  \"Случвало ми се е да работя по профилактични мероприятия. Престъпления извършени от него не съм разследвал\", заяви Иван Владимир, който е бивш шеф на криминалния отдел на полицията в Бургас. Оказа се, че синът на Владимиров е работил оперативен работник в полицията, след това в затвора, а дъщеря му юристконсулт пак в полицията в Бургас. \"Синът ми познава Димитър Желязков\", призна Владимиров, но обвини водещата, че се опитва \"да прави внушения и да навързва нещата\". \"Синът ви е бил шеф на затвора, а вие сте били шеф на криминалния отдел на полицията в Бургас. И двамата сте свързани с Димитър Желязков, който е лидер на групировка за наркотици\", обясни тя и попита дали това е някаква случайност.    \"Имаме над 300 служители и са минали повече от 1000 човека при нас. Значи ли, че ако някой направи нещо, аз и фирмата трябва да носим отговорност за деянията му\", попита ядосано Владимиров. След няколко минути той заяви, че ще прекъсне разговора с медията.   \"В нашата фирма няма бъдеще за него\", отсече за финал той.  Владимиров силно се изнерви и заради въпросите как \"Аркус секюрити\" е получила охраната на регионалното поделение на Митниците, както и на общински обекти в Несебър и Айтос.", "date": "2018.08.09", "title": "Бившият полицай Владимиров назначил Митьо Очите във фирмата си, за да го \"реинтегрира в обществото\""}
{"url": "https://www.faktor.bg/bg/articles/novite-pravila-za-lichnite-danni-poryaza-evropa-za-dostap-do-1000-us-medii", "text": "Два месеца след влизането в сила на GDPR (Общия регламент за защита на личните данни) стотици американски новинарски сайтове са недостъпни за европейските потребители. За това съобщава авторитетното издание Nieman Lab, което е част от фондацията за журналистика Nieman в Харвардския университет. Статистиката е направена от Джоузеф О'Конър – активист и уеб разработчик от Великобритания, след като самият той не е успял да влезе в сайтове, от които се интересува. Според последните му данни над 1000 страници не са достъпни в ЕС. Сред тях са около една трета от стоте най-големи вестници в САЩ, включително собствености на Tronc, Lee Enterprises и GateHouse Media – което възпрепятства американски туристи, хора, пътуващи по бизнес, американци, живеещи в Европа, или просто европейци, интересуващи се от новините в САЩ. От Lee Enterprises, които издават 46 ежедневника в 21 щата, обясняват пред Nieman, че нямат планове да се съобразят с GDPR, тъй като нямат значим брой посетители от Европа и блокирането му е в интерес на местните им клиенти. Според преподавателя по медийна икономика от Калифорнийския университет в Бъркли Алан Мътър това решение има смисъл от финансова гледна точка. Международният трафик може да е от полза за \"Ню Йорк таймс\", \"Уолстрийт джърнъл\" и \"Вашингтон пост\", но \"от рекламите, показвани в Париж, Палермо или Потсдам, няма полза за рекламодателите в Пеърия\", Илинойс. GDPR бе приет през 2016 г. и бизнесът и държавите имаха две години да се подготвят за него, въпреки това влизането му в сила през май хвърли множество компании и институции в шок, включително и в България. Новото законодателство се прилага и върху компании, които са базирани извън ЕС, но обработват личните данни на европейски граждани, отбелязва се в информационния сайт на ЕК. Същото важи за обработката на данни, ако тя се извършва извън съюза и засяга предложения на стоки или услуги на европейските граждани. Глобите за нарушение на регламента могат да достигнат до 20 млн. евро или 4% от глобалния оборот (в зависимост кое число е по-голямо). Тези наказания се предвиждат за най-тежките провинения.", "date": "2018.08.09", "title": "Новите правила за личните данни порязаха Европа за достъп до 1000 US-медии"}
{"url": "https://www.faktor.bg/bg/articles/novini/balgariya/slanchevo-i-toplo-dnes-1-2", "text": "Времето ще е слънчево. Максималните температури ще са предимно между 29 и 34 градуса, в София около 29 градуса. Температурата на морската вода ще е 27-28 градуса. Вълнението на морето ще бъде 2-3 бала. Над планините също ще бъде слънчево с временни увеличения на облачността, но без валежи. Максималната температура на височина 1200 метра ще е около 24 градуса, на 2000 метра - около 16 градуса.", "date": "2018.08.09", "title": "Слънчево и топло днес"}
