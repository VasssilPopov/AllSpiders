{"url": "https://faktor.bg/bg/articles/siriyskite-kyurdi-i-asad-se-sayuziha-sreshtu-turtsiya-armiyata-izprashta-voyski-v-severna-siriya", "text": "Сирийските кюрди съобщиха вчера, че са постигнали споразумение с Дамаск за разполагане на сирийската армия близо до границата с Турция, предаде Франс прес. \"За да отговорим на турската агресия и да й сложим край, сключихме споразумение със сирийското правителство армията да се разположи по протежение на турско-сирийската граница с цел да бъдат подкрепени Сирийските демократични сили (СДС)\", заяви в комюнике кюрдската администрация в Северна Сирия. От комюникето става ясно, че освен да окаже подкрепа на СДС, към сирийската армия е отправен апел да освободи всички селища, завзети от турските сили и техните съюзници. Сирийската държавна агенция САНА заяви по-рано, че сирийската армия изпраща войски в Северна Сирия, които да се противопоставят на турската офанзива.", "date": "2019.10.14", "title": "Сирийските кюрди и Асад се съюзиха срещу Турция, армията изпраща войски в Северна Сирия"}
{"url": "https://faktor.bg/bg/articles/novini-balgariya-dnes-shte-bade-predimno-slanchevo-5", "text": "Днес ще бъде предимно слънчево. В сутрешните часове на отделни места в източните райони и в низините ще има краткотрайна мъгла или ниска слоеста облачност. Това съобщи за Агенция „Фокус” дежурният синоптик Красимир Стоев от Националния институт по метеорология и хидрология (НИМХ). Ще остане топло за периода и максималните температури ще са между 23° и 28°. Атмосферното налягане е по-високо от средното за октомври - слабо ще се понижи. Преди обяд на места по Черноморието ще има ниска слоеста облачност или мъгла. След обяд ще бъде предимно слънчево. Максималните температури на въздуха: 21°-23°. Температурата на морската вода е 20°. Вълнението на морето ще бъде 1-2 бала. Над планините ще е предимно слънчево. Ще духа слаб, по билата - до умерен вятър от запад-югозапад. Максималната температура на височина 1200 метра ще е около 21°, на 2000 метра - около 14°.", "date": "2019.10.14", "title": "Днес ще бъде предимно слънчево"}
{"url": "https://faktor.bg/bg/articles/novini-svyat-ministarat-na-otbranata-na-sasht-pentagonat-shte-sadeystva-na-razsledvaneto-za-impiychmant", "text": "Министърът на отбраната на Съединените щати Марк Еспър заяви, че Пентагонът ще съдейства на разследването за импийчмънт срещу президента Доналд Тръмп, въпреки казаното от Белия дом, че спира сътрудничеството си с Конгреса по случая, предадоха световните агенции. Конгресмените демократи, водещи разследването срещу Тръмп, поискаха Пентагонът да предостави документи, за да се установи в каква степен президентът Доналд Тръмп е упражнил натиск върху Украйна да разследва неговия опонент от Демократическата партия Джо Байдън по време на телефонен разговор през лятото с президента на Украйна - Володимир Зеленски.", "date": "2019.10.14", "title": "Министърът на отбраната на САЩ: Пентагонът ще съдейства на разследването за импийчмънт"}
{"url": "https://faktor.bg/bg/articles/razstrelyanite-vchera-sapruzi-v-chikago-bili-semeystvo-samo-ot-godina", "text": "Ивайло Попов и Цветанка Костадинова са разстреляните вчера съпрузи в Чикаго. Женят се само преди около година и идват да живеят в Чикаго. Имат предишни бракове и съответно по син и дъщеря от тях, жената била и млада баба, има две внучета в България. Искра Попова е третата жертва, тя е майка на застреляния мъж, живеела е от години в Чикаго с американския си партньор Дейвид. Това съобщи  .", "date": "2019.10.14", "title": "Разстреляните вчера български съпрузи в Чикаго били семейство само от година"}
{"url": "https://faktor.bg/bg/articles/aleksandar-yordanov-1-9", "text": "Не трябва да се забравя, че партията, която се бори за национално самоопределение на кюрдите е  социалистическо-националистическа партия. Това заяви в предаването „Здравей, България” евродепутатът от ЕНП Александър Йорданов ПКК развива дейност в някои европейски държави, но е извън закона не само в Турция. Тя е забранена от закона в Унгария, Полша, Литва, Латвия, Естония, Словения, Германия, Франция и т.н., каза още той. Убеден към, че днес министър Екатерина Захариева ще разговаря именно за това, че сега е моментът да се покаже солидарността на ЕС , солидарност не само в призива към Турция да спре незабавно военната операция, но и солидарност за последиците от това, което вече се е случило, от евентуален бежански поток. Като държава гранична с Турция ние не трябва да бъдем основен дразнител на сегашната власт в Анкара. Необходимо е да има повече дипломация и запазване на политическо самообладание, смята той. Сирийският конфликт има решение само по мирен начин, само чрез преговори, само в рамките на резолюцията на ООН. Друг вариант към момента европейските политици не могат да измислят, заяви евродепутатът. Йорданов допълни, че другият вариант е да се подпалва световна война. По думите му не трябва да се забравя първоизточника на конфликта в Сирия – а именно вътрешните отношения и фактът, че в Дамаск остава да стои политик – диктатор. САЩ и Русия също са стресирани от ситуацията, каза още евродепутатът. По думите му ЕС разчита, че в действията на Турция все пак има и разум.", "date": "2019.10.14", "title": "Ал. Йорданов: Не трябва да се забравя, че ПКК е социалистическо-националистическа партия"}
{"url": "https://faktor.bg/bg/articles/erdogan-evropa-razbra-poslanieto-mi", "text": "Европа е разбрала посланието, че ако нарича Турция „окупатор“, Анкара ще отвори вратите си за бежанците. Тази оценка направи турският президент Реджеп Тайип Ердоган в Истанбул. По-рано вчера следобед той анонсира, че Турция иска възможно най-скоро да приключи военната операция, но тя ще се разшири към Айн ал Араб (Кобане) и Хасаке. По-късно обаче стана известно, че сирийската правителствена армия се насочва към Айн ал Араб и Манбидж. Най-сериозният отговор на посланието е дал българският премиер Бойко Борисов, е заявил Реджеп Тайип Ердоган, предават местни медии. Турският държавен глава е цитирал българския премиер, че Турция е по-близо до България, отколкото Брюксел. По думите на Ердоган Европейският съюз трябва да обърне внимание на тези изказвания. Според турския президент кюрдските Сили за народна защита в Сирия дразнят Съединените щати и Запада с реториката, че може терористи от групировката „Ислямска държава“ да избягат от плен. По думите му това е „дезинформация.“ Тези страни, които смятат, че ще възпрат Турция със заплахи за икономически санкции, се лъжат, категоричен беше по-рано вчера турският президент на пресконференция в Истанбул. Реджеп Тайип Ердоган отхвърли всички призиви за посредничество между Анкара и сирийските кюрдски формации, отправени от световни лидери. Части на сирийската армия напредват към Кобане, за да се противопоставят на турското нападение и ще пристигнат там тази нощ. Новината беше потвърдена както от сирийската държавна осведомителна агенция САНА, така и от местни кюрдски командири. Сирийски правителствени части са се насочили и към Манбидж и Ракка. Източници съобщават, че американските военни се изтеглят от постовете си край Кобане. По-рано вчера секретарят по отбраната Марк Еспър съобщи, че Вашингтон изтегля всички свои военнослужещи от Сирия. Турските и сирийски сили са овладели центъра на Тел Абияд, съобщават турски източници. Военното министерство в Анкара твърди, че е била поставена под контрол и магистралата М4. Артерията е ключова, защото свързва районите в Северна Сирия по линията изток-запад. Броят на убитите кюрдски бойци е 525 според турското военно министерство. Сирийските демократични сили потвърждават само за 76 свои убити. 64 сирийски цивилни са загубили живота си до този момент, предава Сирийската обсерватория за правата на човека. Според различните източници ранени са няколкостотин. От турска страна загиналите цивилни са 18, други 147 са били ранени.", "date": "2019.10.14", "title": "Ердоган: Европа е разбрала посланието ми"}
{"url": "https://faktor.bg/bg/articles/vas-reshi-vss-ne-mozhe-da-talkuva-zakona-za-sadebnata-vlast", "text": "Върховният административен съд (ВАС) окончателно постанови: Съдийската колегия на Висшия съдебен съвет няма правомощия да тълкува Закона за съдебната власт. Това могат да правят само Конституционният съд и върховните съдилища. Произнасянето е на петчленен състав на ВАС, който потвърди решението на първата инстанция, с което беше обявено за нищожно именно такова „тълкувателно решение“ на кадровия орган, съобщава ЛЕКС.  Казусът, с който се занима ВАС, беше по жалба на Красимира Медарова в качеството ѝ на съдия в Софийския апелативен съд (от няколко месеца тя е повишена във Върховния касационен съд). Медарова атакува в съда решение на Съдийската колегия от 28 февруари 2017 г., което гласи следното: „Разпоредбата на чл. 193, ал. 6 от Закона за съдебната власт не се прилага за свободните длъжности, определени за заемане с конкурс за първоначално назначаване, които са останали незаети поради необявяване на конкурса или са останали незаети поради липса на класирани кандидати в проведен конкурс за първоначално назначаване“. Самата Медарова е участвала в конкурса за повишаване във ВКС, обявен в началото на 2016 г., но е класирана под чертата. След промените в ЗСВ от август с.г., е подала молба да бъде повишена на основание чл. 193, ал. 6 от съдебния закон. Разпоредбата дава право на магистратите да бъдат повишени в 9-месечен срок от приключване на конкурса на освободено място. Но молбата ѝ е оставена без движение до изработването на наредбата за конкурсите. В жалбата си до ВАС Медарова напомни, че след промените в ЗСВ от 2016 г. е отпаднала възможността за провеждането на конкурс за първоначално назначаване във върховните съдилища. Вследствие на това, местата, предназначени за заемане чрез външен конкурс, трябва да се трансформират в такива, които да бъдат запълнени чрез повишаване и преместване. Това на практика означава, че бройките не са освободени в рамките на 9-месечния срок, каквото е изискването на ЗСВ, а са свободни. Затова тя атакува „тълкувателното решение“ на Съдийската колегия, която приема, че за свободните места не може да се прилага чл. 193, ал. 6 от съдебния закон. Тричленен състав на ВАС уважи жалбата ѝ и обяви „тълкувателното решение“ на СК на ВСС за нищожно. А днес това беше потвърдено от петчленен състав на съда с председател и докладчик Диана Добрева и членове Таня Вачева, Илиана Славовска, Анелия Ананиева и Христо Койчев. Петимата върховни съдии напомнят, че единствено Конституционният съд и върховните съдилища са овластени да издават тълкувателни решения, които са задължителни. „Доколкото оспореното решение не е постановено във връзка с разрешаването на конкретен казус от административния орган и резултатите от него се явяват задължителни не само за страните по делото, а и за неограничен брой адресати, то същото има белезите на принципно, отнасящо се до неограничен брой адресати и по характера си е израз на воля по тълкуването и прилагането на разпоредбата на чл. 193, ал. 6 от ЗСВ, с каквото правомощие СК на ВСС не разполага. В този смисъл правилно е заключението на съда, че в случая липсва компетентност по отношение на СК на ВСС да издава такива решения, поради което същото е прогласено от съда за нищожно“, изтъква петчленният състав на ВАС. Той не приема аргументите на Съдийската колегия, че в случая ставало дума за разяснение и указания. И отбелязва, че кадровият орган може само да мотивира актовете си във връзка с прилагането на закона, но не и да разяснява законови разпоредби. Решението е окончателно. Междувременно Красимира Медарова участва в конкурса за повишаване в Наказателната колегия на ВКС, обявен миналата година. Тя беше класирана на първо място и на 11 октомври 2018 г. беше повишена, а впоследствие и встъпи в длъжност.", "date": "2019.10.14", "title": "ВАС поряза ВСС: Обяви, че не може да тълкува Закона за съдебната власт"}
{"url": "https://faktor.bg/bg/articles/shok-angliyski-futbolen-zapalyanko-pochina-v-sofiya-drugi-dvama-sa-bili-biti", "text": "Английски футболен запалянко почина в София, след като беше приет в болница в неадекватно състояние. В лечебното заведение мъжът се е държал агресивно към лекарския екип и се е наложила намесата на полицията, предаде БНР. Още два инцидента са станали в София с футболни запалянковци през изминалата нощ.  Починалият английски гражданин е бил приет тази сутрин в \"Пирогов\", след като е бил открит в неадекватно състояние. Той е бил взет от линейка и закаран до болничното заведение.  Малко по-късно в болницата той започнал да буйства като е нападнал дежурния лекарски екип с нецензурни обиди. На място е пристигнал екип на полицията, който е успял да нормализира ситуацията. Малко по-късно преди да бъде закаран в РПУ на английския гражданин му е прилошало, на място са били извикани 2 нови екипа на Спешна медицинска помощ. Английският гражданин обаче е починал. Други два случая с английски фенове от изминалата нощ също са предизвикали намесата на полицията.  Късно снощи на две места в София са открити двама привърженици на английския футболен отбор, които са били нападнати и бити. При първия инцидент мъж от Великобритания е пострадал на улица \"Кърниградска\". Той отказал намесата на спешна медицинска помощ. При втория инцидент друг англичанин е нападнат и бит на кръстовището на улиците \"Солунска\" и \"Цар Асен I\". Оказана му е медицинска помощ, след което е бил освободен. Заради днешната футболна среща между отборите на Англия и България полицията в София предприема сериозни мерки за сигурност, засилено полицейско присъствие и присъствие на жандармерията има в целия център на града. Тази вечер България приема отбора на Англия на Националния стадион „Васил Левски“ в среща от евроквалификациите.", "date": "2019.10.14", "title": "Шок: Английски футболен запалянко почина в София"}
{"url": "https://faktor.bg/bg/articles/angliyski-fenove-okupiraha-stolichnite-zavedeniya", "text": "Стотици английски фенове окупираха столичните заведения преди футболната квалификация България - Англия.  Към момента обстановката в района с най-голяма концентрация на гостуващи привърженици - булевард \"Витоша\", е спокойна. В центъра на София има засилено полицейско присъствие. Сили на жандармерията са разположени около парковете в близост до стадион \"Васил Левски\", където в 21.45 часа днес ще се проведе мачът, предаде Novini.bg Снощи двама английски фена са пострадали при инциденти в центъра на София. Първият от тях пред заведение на улица \"Кърнинградска\", при втория англичанин е бит от неизвестни близо до кръстовището на улиците \"Солунска\" и \"Цар Асен I\". Според английския журналист Хенри Уинтър трети привърженик е със счупена ръка след нападение \"на местни\". Днес по обяд анличанин е починал в \"Пирогов\", като по непотвърдена информация причина за смъртта му е прекометра употреба на наркотици.", "date": "2019.10.14", "title": "Английски фенове окупираха столичните заведения"}
{"url": "https://faktor.bg/bg/articles/otnovo-udalzhiha-sroka-za-razsledvaneto-na-katastrofata-s-mestan", "text": "Срокът за разследването по делото срещу Лютви Местан за смърт по непредпазливост на дете е удължен с два месеца. Това съобщи Димитрина Делчева, говорител на Окръжна прокуратура-Кърджали, цитирана от \"Фокус\". Това ще бъде третата промяна на срока за довършване на разследването за катастрофата, в която председателят на ДОСТ Лютви Местан е обвинен за смъртта на 6-месечно дете. Не са готови изводите по автотехническата експертиза, постановена по делото, уточни прокурор Делчева. Припомняме, че тежкият пътен инцидент стана 14 април 2019 година край село Загорско, когато Лютви Местан излиза на главния път към Маказа с автомобила си и се сблъскава с колата на семейство. При катастрофата са ранени майката, бащата и братчето на загиналото бебе.", "date": "2019.10.14", "title": "Отново удължиха срока за разследването на катастрофата с Местан"}
{"url": "https://faktor.bg/bg/articles/ds-vnedrila-stotitsi-agenti-v-srednite-i-visshi-uchilishta", "text": "Още през втората половина на 40-те години на Държавна сигурност е успяла да внедри стотици агенти в образователния сектор, като най-много те са били в средните и висшите учебни заведения. Това разкрива документ от архивите на Държавна сигурност, който   публикува онлайн. Той представлява Приложение към годишния отчетен доклад на отделение „В” на ДС от септември 1947 г., отнасящо се за разположение на агентурния апарат и организационното състояние на отделението. По това време отделение „В” на ДС отговаря за няколкото направления като образование, интелигенция, духовенство и държавен апарат и приема част от агентурната мрежа по тях на отделение „А” (политическо разузнаване). Макар и да има формални контраразузнавателни функции отделение „В” по същество политическа дейност в интерес на БКП като преследва своите обекти на основание на техните политически прояви. От архивния документ се разбира, че най-много сътрудници отделението е внедрило в средните училища – 422 агенти, следвани от висшите учебни заведения – 406 агенти и от занаятчиите – 74 агенти. Прави впечатление, че още по това време Държавна сигурност е имала агенти сред висшите съдии и прокурори – 7 агенти, лекарите – 24 агенти, сред учителите от основните училища – 48 агенти и търговците – 25 агенти. Много по-малко са агентите сред творческата интелигенция: артисти – 8, музиканти – 1, писатели – 2, художници – 1. Документът е включен в сборника   издание на Комисията по досиетата, 2011 г.", "date": "2019.10.14", "title": "ДС внедрила стотици агенти в средните и висшите училища"}
{"url": "https://faktor.bg/bg/articles/kpkonpi-obvini-bivshiya-direktor-na-beh-petyo-ivanov-v-konflikt-na-interesi", "text": "Комисията за противодействие на корупцията и за отнемане на незаконно придобитото имущество (КПКОНПИ) установи, че бившият директор на Българския енергиен холдинг Петьо Иванов е бил в конфликт на интереси, тъй като същевременно с този пост е бил и в борда на \"Булгаргаз\".  На Иванов е наложена глоба от 15 хиляди лева и е постановено отнемане на получените доходи за проверявания период, чийто размер обаче не се посочва.  За БНР Петьо Иванов каза, че не е съгласен с решението на Антикорупционната комисия и ще го обжалва.  В момента в бордове и ръководители на енергийни дружества са и тримата членове на БЕХ.  От енергийното министерство обаче отказаха коментар.", "date": "2019.10.14", "title": "КПКОНПИ: Бившият директор на БЕХ Петьо Иванов е бил в конфликт на интереси"}
{"url": "https://faktor.bg/bg/articles/lozan-panov-balgariya-prekrachi-granitsata-po-sluchaya-polfriyman", "text": "\"България прекрачи границата, отвъд която законността и правото стават жертва на конюнктурния произвол и политическата целесъобразност\", се казва в обръщение изпратено до медиите от председателя на Върховния касационен съд Лозан Панов по повод случая „Джок Полфрийман“, предаде БГНЕС. Вижте пълния текст на обръщението на Панов: „Умело манипулирани от обслужващи задкулисни интереси медии, българските граждани изглежда, че с готовност биха се лишили от правата и свободите си в името на отмъщението за „пролятата българска кръв“. През последните седмици една човешка трагедия послужи на цинични играчи умело да стимулират крайни обществени настроения срещу съдии, провокирайки улицата и политиците да решават дела. Дано на привържениците на „площадното правосъдие“ не им се наложи някой ден да изпитат на гърба си прилагането на закона от определен по нечие усмотрение „законен съдебен състав“. За съжаление, процесът на демократизиране на страната ни не бе съпроводен с достатъчен дебат или масова образователна кампания. На гражданите не се демонстрира какво представлява правото, как то действа и защо трябва да се спазва. Днес именно рентиерите на царящата безпросветност са тези, които използват казуса на австралийския гражданин Джок Полфрийман за користни цели. Ялова илюзия е, че една присъда – каквато и да е тя – би могла да запълни пропастта в сърцата на родители, изгубили детето си. По тази причина едно от най-забележителните достижения на съвременната цивилизация е, че присъдите се постановяват от съдии, а не от жертвите на престъпленията. Посредствените лидери, които жонглират с най-низките страсти на хората, не са български феномен. Страшното обаче би дошло, когато до тях застанат магистрати, за които „законът“ е това, което на същите лидери им се иска. Затова и се търси правилният човек, който да пречупи онези, които все още стриктно спазват законите… или всъщност вече са го намерили. Струва ми се, че съвсем скоро предстои да узнаем…Призовавам сценаристите на истеричната кампания по повод на условното предсрочно освобождаване на Джок Полфрийман да не подпалват Рим само защото в този момент им е належащо да обвинят християните. Във връзка със спекулациите, че австралийският гражданин е лишен от право на свободно придвижване заради предстоящото решение на Върховния касационен съд (ВКС), призовавам съдебния състав с председател и докладчик Жанина Начева и неговите членове Бисер Троянов и Надежда Трифонова максимално да съкратят срока си за произнасяне по този елементарен, от правна гледна точка, казус, за да се сложи край на това беззаконие и произвол – тежък удар върху имиджа на страната ни. По този повод със съгласието на състава бе изтеглена и датата на заседанието, защото ВКС не бива да участва в създаването на предпоставки за осъдителна присъда в Европейския съд по правата на човека. Призовавам Ви, уважаеми съдии, да поемете Вашата отговорност, защото срамът от грубото потъпкване на българските закони няма да е само Ваш, а на цялата институция. Считам също така, че председателят на върховната съдебна инстанция не бива да мълчи и когато изпълнението на съдебен акт се е превърнало в политически въпрос. Призовавам вътрешният министър незабавно да изпълни определението на Софийския апелативен съд, тъй като грубо нарушава правото на австралийски гражданин свободно да се придвижва. Преди време предупредих, че сме изправени пред система, която е вербувала големи човешки и материални ресурси в изграждането на добре действаща машина, която умело си служи със службите, медиите, икономиката, политиката и най-вече съдебната система. Действията ú не се огласяват, а се държат в тайна. Грешките ú не се изваждат на показ, а се премълчават и укриват; противниците ú се преследват докрай, а тайните ú – то те са много грижливо пазени и не могат да бъдат разкривани. Призовах колегите си да се изправим лице в лице, без страх, срещу тази машина. Днес с огромна болка повтарям тази молба. Защото тази машина успя да овладее цялата ни институционална инфраструктура. Тя може да короняса или да унищожи всеки и всички, които ú се изправят по пътя ú към пълното овладяване на държавата. И въпреки всичко място за отчаяние няма, защото съдът е стражът на демокрацията, а отчаяният демократ е един оксиморон. Отстоявайте законността, колеги, защото смисълът на земния ни престой е много повече от това да удовлетвориш първичните си желания. Не се огъвайте пред силните на деня, защото опазването на индивидуалните права за нас не е въпрос на избор, а професионален дълг. Бъдете силни и пазете достойнството на тогата и в онези моменти, в които липсата на опора в мрежата от обвързаности на бившата Държавна сигурност ще Ви карат да се чувствате като дърво без корени! Зная, че за истински независимите сред Вас, които следват закона и са безпристрастни, „подкрепата“ на Висшия съдебен съвет ще се изразява в дисциплинарни производства. И въпреки това не предавайте съвестта си! Ще Ви атакуват и институционално, а медийният линч на пропагандната машина ще бъде нечовешки, но знайте, истинската вяра не може да се пречупи! Обречени сме да успеем, защото заставайки на страната на правото, ние заставаме на страната на истината, а истината е пазена свише!\", се казва още в обръщението на Лозан Панов по повод случая \"Полфрийман\". Припомняме, че Полфрийман беше осъден на 20 години затвор за убийството на студента Андрей Монов през декември 2007 г. От тях убиецът излежа 12 години, след което беше пуснат от тричленен съдебен състав, включващ съдиите Калин Калпакчиев, Весислава Иванова и Виолета Магдалинчева. Решението на съда за предсрочно освобождаване на Полфрийман предизвика вълна от възмущение в българското общество.", "date": "2019.10.14", "title": "Лозан Панов: Призовавам сценаристите на истеричната кампания срещу Полфрийман \"да не подпалват Рим\""}
{"url": "https://faktor.bg/bg/articles/kak-za-edna-replika-uchitel-ot-haskovo-e-otkaran-v-kontslagera-kray-lovech-i-ubit", "text": "Сайтът   публикува неразказана до момента трагична история за съдбата на хасковския учител Михаил Стайков, откаран и убит в концлагера „Слънчев бряг” край Ловеч, описана от д-р Веселина Узунова, уредник в Регионалния исторически музей – Хасково. Тя разговаря с родственици на учителя, които посещават изложената през месец септември тази година в РИМ-Хасково изложба „Свидетели: Памет за концлагера „Белене”. Името на Михаил Стайков фигурира под № 84 в списъка на загиналите в концлагера (1959-1962) край Ловеч по секретното дело за лагерите на прокуратурата от 1990 г. Заглавието и вътрешните подзаглавия са на desebg.com. „Заклевам се пред себе си и Бога, че никога не ще забравя Милчо – моя обичан съпруг. Единствено щастлива ще бъда когато ще съм при него” –  Мария, 21 април 1961 г.  Тези думи записва с неутешима болка вдовицата на уважавания учител по български език в гр. Хасково Михаил Стайков Стайков – Милчо, година след убийството му в комунистическия лагер край Ловеч, известен още като концлагера „Слънчев бряг”. Семейството на активния борец против фашизма и капитализма Стайко Стайков е почернено и съпругата му баба Керана изплаква мъката си на един гроб без кости, където по християнски са погребани окървавените дрехи на сина им Милчо. Превратностите на съдбата неочаквано застигат и онези членове на обществото, на които комунистическия режим е обещал да се труди и живее свободно. Митът е развенчан и ДС не успява да облече истината в одеждите на пропагандата. Историята ми разказа снахата на Михаил Стайков – Виолета, която бе дошла в Регионалния исторически музей – Хасково, за да разгледа пътуващата изложба „Свидетели за концлагера Белене”, изложена там през септември 2019 г. Случайната ми среща с нея става повод за поредица последващи срещи, по време на които тя ми разказа, как е споделила съдбата на едно погубено семейство, платило цената на свободата с животите на децата си. Бракът на Виолета и Стайко – първородният син на Михаил, преминава под сянката на семейната трагедия на Стайкови и неизживеният живот на един обичан баща. Трагичната история на семейство Стайкови започва през 50-те години на ХХ век, когато най-малкият син на Стайко и Керана – Любомир е съден за опит за бягство през границата по време на служба в гранични войски. Тогава бай Стайко използва влиянието си сред местните комунисти и за деянието на Любомир не последва строго наказание. Случаят се разшумява и поражда нежелана критика към пристрастността на тогавашната правораздавателна система, защото в други случаи за престъпление като това на Любомир Стайков, законът предвижда смърт. В съзнанието на младия мъж обаче, идеята за бягство е трайно посадена и в края на 50-те той отново преминава границата с Гърция. Няколко дена по-късно Любомир е върнат на българска територия и арестуван от властите като шпионин. В спомените си членове на семейството подлагат на съмнение достоверността на обвиненията в шпионаж и диверсия, по които Любомир Стайков е осъден на смърт. Роднините ясно помнят неговата убеденост и съзнанието, което влага в действията си – той трябва да напусне България, за да види света! Процесът срещу Любомир Стайков шокира хората в Хасково и материализира дълго втълпяваните им представи за шпионите-диверсанти – широко експлоатирана от пропагандата тема през 50-те години. Събралото се множество в съдебната зала става свидетел на нещастието, сполетяло семейството. В отчаян опит да защити малкия си брат, Михаил Стайков се изправя и се заканва на служителите на милицията: „ако пипнете брат ми с пръст, ще ви счупя ръцете”. Реакцията на МВР не закъснява и още на следващия ден, Михаил е изведен от работното си място в училище „Отец Паисий” и изчезва безследно. Майка му баба Керана всеки ден ходи в милицията да се моли да го върнат, а от там все ѝ отговарят, че не знаят къде е, сигурно е избягал, изоставил е семейството си заради друга жена и пр. Баща му – активният борец против фашизма и капитализма и лоялен комунистически деятел, е безсилен срещу злобата и ожесточението, с което ДС се разправя с набедените за врагове, пък били те и комунисти. След време става ясно, че Михаил е изпратен в един от най-жестоките концлагери, съществували някога в България – „Слънчев бряг” край Ловеч. По заповед на засегнат от заканите му началник на ДС в Хасково, Милчо е бит до смърт с маркучи и издъхва само 3 дена след пристигането си в лагера – на 12 март 1960 г. Жестоката разправа със семейство Стайкови не приключва дотук. През същата 1960 г., отново без съд и присъда, за лагера в Ловеч заминава и по-малкият брат на Михаил – Димитър. Тъкмо отбил военната си служба, младият мъж е приет за студент в София. На съпругата му е обяснено, че е изпратен в Ловеч превантивно, за да не извърши някакво престъпление, тъй като единият му брат чака изпълнение на смъртна присъда, а другият е официално „в неизвестност”. Изпращането на поредния невинен човек в най-жестокия лагер на смъртта на НРБ от чисто санитарни съображения е не само белег на царуващото тогава безправие и произвол. Това е върхът на лицемерието на властите и запазена марка на най-човекомразния режим  сред бившите социалистически страни. В лагера в Ловеч Димитър разбира, че брат му Михаил е убит в същия лагер. Година и половина по-късно е освободен и се завръща в Хасково. Пред семейството си не говори за преживяното в Ловеч, не казва нищо и за убийството на брат си. Намира утеха единствено в чашката и скоро се пропива. Междувременно, на 3 декември 1960 г. съпругата на Михаил – Мария получава смъртния акт на съпруга си и пакет с окървавените му дрехи. Шушуканията из града по нашумелия случай и искрената съпричастност към мъката на баба Керана изглеждат започват да безпокоят началниците на МВР и те организират изложба с шпионски предмети във фоайето на театъра. Там са експонирани дрехите и някои лични принадлежности на осъдения на смърт Любомир Стайков. Късметът продължава да бъде с Любомир Стайков, въпреки погромът над по-големите му братя. През 1964 г. по повод на 20 годишнината от 9 септември, смъртната му присъда е заменена със затвор, а през 1966 г. новият министър на правосъдието Светла Даскалова го освобождава. Пред семейството си в Хасково Любо разказва, как два пъти е разработил някакви съоръжения за военните заводи в Сопот и Карлово, и че това е послужило за скоростното му освобождаване. Заедно с брат си Димитър, Любомир започва работа в хасковското предприятие „Млада гвардия”. Четири години по-късно, през 1970 г. Любо Стайков отново прави опит да напусне страната. Пред семейството си заявява, че животът си е негов и той няма друг избор, освен да продължава да опитва. Отново попада в Старозагорския затвор, откъдето през 1973 г. успява да избяга и успешно напуска пределите на България. Постигнал заветната си цел, Любомир завършва висше образование в Германия и работи в проектантското бюро  на завода на „Опел”.", "date": "2019.10.14", "title": "Как за една реплика учител от Хасково е откаран в концлагера край Ловеч и убит"}
{"url": "https://faktor.bg/bg/articles/voenni-obezvrediha-nevzriven-boepripas-otkrit-v-zhilishten-kvartal-v-sofiya", "text": "Военнослужещи от Сухопътните войски обезвредиха невзривен боеприпас, открит в жилищен квартал в София, съобщиха от пресцентъра на Министерството на отбраната. Специализиран екип от Сухопътните войски е бил задействан в 16:00 часа днес за обезвреждане на силно корозирал метален предмет, наподобяващ боеприпас, открит в двора на къща на улица \"Григорий Цамблак\" в ж.к. \"Левски\" в София. На място военнослужещите са установили, че това е част от силно корозирал 76 мм снаряд. След извършеното разузнаване военнослужещите ще транспортират боеприпаса в безопасен район, където утре той ще бъде унищожен при спазване на мерките за безопасност. Специализираният екип е от състава на 78-ми батальон за осигуряване - Горна Баня, с ръководител капитан Петър Трайков.", "date": "2019.10.14", "title": "Военни обезвредиха невзривен боеприпас, открит в жилищен квартал в София"}
{"url": "https://faktor.bg/bg/articles/plevneliev-s-folksvagen-ostavame-priyateli-no-shte-sezirame-ek-za-nespazvaneto-na-pravilata-na-obshtiya-pazar-ot-turtsiya", "text": "С „Фолксваген“ оставаме приятели, но ще сезираме Европейската комисия за неспазването на правилата на общия пазар от Турция. Това заяви президентът на България в периода 2012-2017 г. и председател на Автомобилния клъстер в България Росен Плевнелиев, предава Нова тв. Плевнелиев посочи, че турският президент Реджеп Ердоган е обещал на германския концерн да купува за нуждите на администрацията и неговата Партия на справедливостта и развитието по 100 000 леки коли от новия завод. При цена на най-евтиния модел на марката от 25 000 евро това означава индиректна субсидия от турската държава в размер на 2.5 милиард евро. Защо Турция се наложи над България за \"Фолксваген\", какво обеща „Турция не е член на ЕС, но е член на общия пазар и митническия съюз. Турция трябва да се придържа към правилата на общия пазар, а не го прави. Очаквам сделката с „Фолксваген“ години наред да е пример за неспазване на правилата на общия пазар. И от тази сделка ще има последствия както за концерна, така и за Турция. Очевидното неспазване на правилата на общия пазар трябва да доведе до санкции“, смята Плевнелиев. Той добави, че концернът съзнателно се възползва от щедрата оферта на Ердоган, въпреки че е било ясно, че тя не съответства на правилата на пазара и Европейската комисия ще разгледа много внимателно този казус. Млрд. евро глоба заплашва „Фолксваген” заради Турция „От друга страна Турция за пореден път очевидно не спазва правилата на общия пазар и обещава щедри субсидии както намери за добре. Това трябва да се прекрати, защото подбива основата на пазара“, подчерта Плевнелиев и каза, че за България този въпрос все още не е приключил. „Ако „Фолксваген“ избере Турция заради щедрата, но нелоялна и некоректна оферта на президента Ердоган, ние ще продължим да преговаряме с тях и за други възможни проекти, които може да направим. Те видяха една България каквато не са очаквали. Те видяха една България, която е доста напред в автомобилния си сектор, със стотици фабрики, с доста добри продукти, които продаваме по света. Видяха възможностите на софтуерните центрове, сърцето на оперативните системи, операционните системи на „Мерцедес“, видяха различни възможности“, добави Плевнелиев.", "date": "2019.10.14", "title": "Росен Плевнелиев: С „Фолксваген“ оставаме приятели, но ще сезираме ЕК за неспазването на правилата на общия пазар от Турция"}
{"url": "https://faktor.bg/bg/articles/vasil-velev-shte-ima-efekt-ot-prekratyavaneto-na-dogovorite-s-amerikanskite-tets-ove", "text": "Прекратяването на дългосрочните договори за изкупуване на електроенергията от страна на държавата, сключени с американските ТЕЦ-ове „Контурглобал Марица Изток 3” и „AES Марица изток 1”, ще има реален ефект върху цената на електроенергията у нас. Такова мнение изрази председател на УС на Асоциацията на индустриалния капитал в България Васил Велев в предаването „Плюс-Минус” по Нова телевизия. „Със сигурност ще има реален ефект. Достатъчно е да видим финансовите отчети на тези централи, да видите едни много сериозни парични потоци, които неправомерно се изземват от домакинствата, икономиката и индустрията и по силата на тези договори, сключени в миналото се дават на 2 предприятия”, заяви Велев.  „За двете централи годишно надплащаме 700 милиона лева. Това го плащат домакинствата, икономиката, индустрията. Това са едни пари, които неправомерно  се вземат от хората и се дават на тези 2 предприятия. Само за „Контурглобал” са 301 милиона”, заяви Велев.   Той обясни, че от АИКБ приветстват решението на правителството и се надяват на бърза развръзка. „Вярваме, че сегашната ситуация влошава конкурентната позиция на българската индустрия. Тази висока цена на електроенергията възпрепятства инвестициите, а не развалянето на такива договори, които противоречат на правото на ЕС”, каза Велев. „Българското правителство е наело много авторитетна международна консултантска компания. Тя потвърждава нашите разчети, че инвестицията е изплатена. Оттук нататък ако някой ще получава държавна помощ, тя трябва да бъде санкционирана, трябва да бъде одобрена по правилата на ЕС. Защо точно тази компания да получава държавна помощ, а не някоя друга?”, попита Велев. „Когато една компания е облагодетелствана, защото тя е облагодетелствана, и то неправомерно – българските домакинства плащат 100 милиона отгоре за ток, индустрията – 200 млн., и тези 300 милиона отиват в една компания. Естествено е това предприятие да се чувства много комфортно така и да прави всичко възможно да запази тази ситуация, колкото се може по-дълго. Нормално е да се запитаме в свободна държава ли живеем, или сме роби? Трудът на хората се ограбва”, заяви Велев. Според него ако компанията не се съгласи доброволно, договорът трябва да бъде прекратен едностранно. „Такава практика в ЕС вече имаше. В Полша, в Унгария съществуваха подобни договори. Те се прекратиха. Където имаше подобни договори, те се спечелиха от държавите. За нас няма никакъв риск да загуби държавата, ако се действа по този утвърден механизъм, който в ЕС вече е проигран”, коментира председателят на АИКБ. Велев подчерта, че само за договора с „Марица Изток 3” надплащането е 9 лева на мегават часа.   „С тези договори цената ще е много по-скъпа отколкото без тях”, каза Велев относно тезата, че токът от въглища така или иначе ще поскъпва заради поскъпването на квотите. Относно това защо ЕК няма до момента позиция по темата, Велев подчерта, че страната ни трябва да побърза преди да се появи такава позиция. „ЕК глобява държавата, защото е дала неправомерно тази държавна помощ на определени компании”, обясни Велев. Ако се прекратят договорите, няма да има непазарно изземване и свръх обогатяване на една компания, смята още Велев. „Няма да има такива свръх печалби в една компания, а ще има по-добра цена на електроенергията за всички – и за домакинствата, и за индустрията”, каза председателят на АИКБ. Освен това според него страната ни трябва да върви организирано и планирано към нисковъглеродна икономика. „В противен случай тя ще ни връхлети с тежки последствия. Квотите ще стигнат до 60 евро за тон. Ако не предприемем организирани действия, това ще ни се стовари изневиделица и ще бъдат много тежки последствия. Синдикатите го разбират много добре, затова сме вписали този текст: „Включване на България в програмата „Въглищни региони в преход””, която се подпомага от ЕС”, уточни Васил Велев.", "date": "2019.10.14", "title": "Васил Велев: Българските домакинства плащат 100 милиона отгоре за ток, индустрията – 200 млн."}
{"url": "https://faktor.bg/bg/articles/kultura-art-faktor-obshtina-tvarditsa-na-finalnata-prava-za-sazdavaneto-na-obshtinski-istoricheski-muzey", "text": "Днес е празникът на община Твърдица. За миналия празник на града Община Твърдица получи безвъзмездно държавен имот за създаването на исторически музей. Имотът бе предоставен по искане на Община Твърдица със заповед на областния управител Чавдар Божурски и е с площ от 1 101 кв.м. Разрешено е ползването му заедно с четирите постройки върху него. Въз основа на издадената заповед от Областния управител е сключен договор за предоставянето съгласно, който община Твърдица е задължена да използва имота само и единствено за разкриването на музей, както и да извърши необходимите ремонтни дейности в срок от 3 години. ОбС – Твърдица със свое решение впоследствие предостави на бъдещия музей за ползване и помещение намиращо се в НЧ „Св. Св. Кирил и Методий 1914”, както и помещение в Общински туристически център. За ръководител на бъдещия музей бе определен г-н Красимир Велков – археолог по образование. Същия от името на общината започна процедура пред Министерството на културата за определяне на музея като самостоятелно юридическо лице на бюджетна издръжка. Предстоят последни съгласувателни процедури преди разрешението на Министъра на културата да бъде дадено. В момента общината съхранява за фонда на бъдещия Общински исторически музей над 1 000 единици повечето, от които са част от етнографската експозиция. Немалко от движимите исторически и културни паметници намерени досега на територията на общината, сред които и златни съкровища се намират във фондовете на Националния исторически музей и на музеите в Нова Загора и Сливен. Общинска администрация се надява след създаването на Общински исторически музей да направи постъпки и поне част от намерените на територията експонати да бъдат върнати на бъдещия исторически музей в Твърдица за да могат да бъдат експонирани в него за посетителите – жители и гости на града. По този начин ще се разнообрази предлагания в общината туристически продукт.", "date": "2019.10.14", "title": "Община Твърдица на финалната права за създаването на Общински исторически музей"}
{"url": "https://faktor.bg/bg/articles/atanas-tasev-shte-platim-za-vredni-emisii-kolkoto-edna-nova-magistrala", "text": "Ние малко закъсняхме с мерките за ограничаване на въглеродните емисии. Полша получи дерогация преди нас. Цената, която ще трябва да платим, само заради въглеродните емисии на ТЕЦ \"Марица-изток\" 2 са 360 милиона лева. За тази година почти един милиард лева ще трябва да заплатим за вредни емисии общо, а това е стойността на една нова магистрала. Това коментира в ефира на предаването „Още от деня“ на БНТ енергийният експерт Атанас Тасев. По думите му, ние ще бъдем принудени да намалим вредните си емисии по чисто икономически причини. Затова трябва да вземем спешни мерки и да решим проблема с Мариците“, подчерта той. Енергийният експерт Христо Казанджиев посочи, че за първи път правителствен фактор обявява, че Мини \"Марица-изток\" е под риск. Той добави, че ако нещата станата критични, ще предприемем необходимия диалог с миньорите, които могат да останат без работа. Тази дискусия, обаче трябвало да започне много отдавна. „Сега е нужно да се изготви ясна програма, как ще протече процесът по консервиране на тези мощности“, каза Казанджиев. Той уточни, че България е една от последните страни, които не са се отказали от подобни замърсяващи източници на енергия. „Този разговор едва сега започва“, посочи Тасев. „Трябва да го поставим в европейски контекст. Може да преминем на газ или на други източници на топлоенергия. На площадката може да се развият фотоволтаични мощности. Време е да се намеси и президентската институция. При решаването на важните въпроси, институциите трябва да се консолидират“, смята енергийният експерт. Според Казанджиев има достатъчно добре подготвени кадри в България, които да дават решение на проблема. „Правителството трябва да изгради една консолидирана стратегия по проблема. Споровете на партийно ниво вредят на енергетиката ни“, категоричен бе той. „Трябва да се премине на следващ етап на развитието на ТЕЦ Марица Изток 2“, убеден е Казанджиев. „Политиката на ЕС е за ограничаване на вредните въглеродни емисии. Аз смятам, че завишаването на въглеродните емисии се дължи на климатичните проблеми, но това е друг въпрос. Нещата са много тежки. Ще бъдат засегнати съдбите на хиляди хора. Тежко е, но ако искаме да вървим напред, трябва да сме в крак с времето“, посочи Христо Казанджиев. „Правителството прави всичко възможно в тази насока“, убеден е Тасев. „Този проблем е поставен на дневен ред, но трябва да започне бързо да се решава“. По повод решението на КЗК за проучването на купувача на ЧЕЗ и удължаването на сроковете за това, Атанас Тасев каза: „Ако така продължаваме, ще станем за резил. По отношение на новия кандидат трябва да се действа така, след като сделката бъде приключена. „Еврохолд“ в момента рискуват много, затова намеренията им изглеждат сериозни“, каза още експертът.", "date": "2019.10.14", "title": "Атанас Тасев: За вредни емисии ще платим 1 милиард лева - колкото за една нова магистрала"}
{"url": "https://faktor.bg/bg/articles/dimitrov-zapazi-pozitsiya-v-ranglistata-donski-s-rekordno-klasirane", "text": "Първата ракета на България Григор Димитров запази 27-ата позиция в публикуваната днес световна ранглиста на тенисистите. През изминалата седмица българинът не участва в турнири и остана с актив от 1432 точки, а през тази седмица той ще играе на надпреварата в Стокхолм, където спечели първата титла в кариерата си през 2013 година. Димитров е втори поставен и започва направо на осминафиналите. Националът за Купа \"Дейвис\" Димитър Кузманов е №357, а съотборникът му Александър Лазаров е на 523-ото място. Александър Донски отбеляза рекордно класиране на сингъл и на двойки след добро представяне на турнири на ITF в Южна АФрика през този месец. Донски се изкачи до 633-ото място в подреждането поединично с 34 точки, а при дуетите той е първа ракета на страната на 426-ото място с 92 точки. В челната петица на ранглистата на АТР размествания в класирането няма. Номер 1 остава Новак Джокович (Сърбия) с 9565 точки, следван от Рафаел Надал (Испания) с 9225, Роджър Федерер (Швейцария) с 6950 и шампионът от Шанхай Даниил Медведев (Русия) с 5920 и Доминик Тийм (Австрия) с 5085 точки.", "date": "2019.10.14", "title": "Григор Димитров запази позиция в ранглистата"}
{"url": "https://faktor.bg/bg/articles/sport-provokatsiite-zapochnaha-nabiha-angliyski-zapalyankovtsi-v-tsentara-na-sofiya-trikolyorite-sa-zaplasheni-s-prazen-stadion", "text": "Провокациите в София започнаха. Двама британски поданици са пострадали при инциденти в центъра на София през изминалата нощ. Първият инцидент е станал в района на заведение на улица \"Кърнинградска\". Пострадалият е отказал медицинска помощ от пристигналия на място екип.  При втория инцидент англичанин е бит от неизвестни близо до кръстовището на улиците \"Солунска\" и \"Цар Асен I\". Оказана му е медицинска помощ. Тази вечер България приема отбора на Англия на Националния стадион „Васил Левски“ в среща от евроквалификациите. Англичаните предупредиха, че няма да стоят на стадиона ни, ако отново има етнически провокации.", "date": "2019.10.14", "title": "Провокациите започнаха: Набиха английски запалянковци в центъра на София, от Острова плашат с бойкот на квалификацията"}
{"url": "https://faktor.bg/bg/articles/natsionalite-na-turtsiya-koziruvaha-na-terena-posvetiha-pobedata-si-na-voynitsite-v-siriya", "text": "Европейската футболна асоциация УЕФА ще започне разследване срещу националния отбор на Турция, след като футболистите от тима козируваха при победния гол на Дженк Тосун във вратата на Албания в петък в мача от квалификациите за Евро 2020 в Истанбул. . Турците спечелиха срещата с 1:0 с гол в последните секунди, а играчите и треньорското ръководство си направиха подобна снимка и в съблекалнята след мача. Въпросната случка става само дни след началото на военната операция, която предприе Турция на територията на съседна Сирия. Самият Тосун сложи снимката си в профила си в Инстаграм с послание: \"За нашата нация, особено за тези, които рискуват живота си за нея.\" От турската федерация също посветиха победата на войниците, които се бият в Сирия. Според УЕФА обаче това може да се сметне за политически символ, който централата не допуска. Говорителят на централата Филип Тоунсенд заяви, че козируването се разглежда като провокация и добави, че това действие ще бъде разгледано сериозно от компетентните органи.", "date": "2019.10.14", "title": "Националите на Турция козируваха на терена в чест на войниците в Сирия"}
{"url": "https://faktor.bg/bg/articles/obshtestvo-i-tochno-sega-folksvagen-iska-da-investira-miliardi-v-turtsiya", "text": "Турция навлиза с войски в съседна държава, обкръжава с кораби Кипър, изнудва ЕС с плашилото на миграцията, потъпква правата на собствените си граждани. И точно сега \"Фолксваген\" иска да инвестира милиарди в тази страна, пита  \"Фолксваген\" вече съвсем не бива да инвестира в Турция. Операцията на турските войски в Северна Сирия, ескалацията около Кипър и последните заплахи на Ердоган, че ще пусне бежанци към Европа, обричат всяка голяма инвестиция в Турция на силно критични реакции - както в Германия, така и в цяла Европа. Германската канцлерка Меркел и френският президент Макрон съвсем недвусмислено призоваха Ердоган незабавно да изтегли войските си от Сирия. Добре известни и напълно легитимни са икономическите мотиви на германския концерн да открие новия си завод тъкмо в Турция: евтина и добре квалифицирана работна ръка, щедра държавна помощ, перспектива за големи държавни поръчки, пряк достъп до близкоизточните пазари. Но дори вътре в тези легитимни мотиви има скрит взривоопасен потенциал. Няколко европейски парламентаристи вече се обърнаха към Еврокомисията с предупреждението, че въпросните държавни помощи навярно ще бъдат в нарушение на ангажиментите, поети от Турция в рамките на митническия съюз с ЕС. Още по-мощен е взривоопасният потенциал, който би развила новината, че един от най-могъщите германски концерни (в който има и държавно участие) точно днес инвестира милиарди в една държава, където човешките права се потъпкват всекидневно, където има репресии срещу медии и политически опоненти, държава, която навлиза с войски в съседна територия, обкръжава с кораби страната - членка на ЕС, Кипър и изнудва Европейския съюз с плашилото на миграцията. Международният авторитет на \"Фолксваген\" и без това е доста увреден от така наречената \"дизелова афера\", тъй че концернът едва ли може да си позволи нов имиджов срив. А такъв несъмнено ще има, ако инвестицията в Турция бъде осъществена тъкмо сега. Послепис от първо лице. В хрониката на моето семейство има четири автомобила от марката \"Фолксваген\". Но ако сега концернът реши да строи новия си завод именно в Турция, пети няма да има.", "date": "2019.10.14", "title": "И точно сега \"Фолксваген\" иска да инвестира милиарди в Турция?"}
