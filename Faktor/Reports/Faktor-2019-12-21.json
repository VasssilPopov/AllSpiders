{"url": "https://faktor.bg/bg/articles/obshtestvo-angel-kunchev-po-praznitsite-nyama-da-ima-gripna-valna", "text": "По празниците няма да има грипна вълна. Това каза пред bTV главният държавен здравен инспектор Ангел Кунчев. По думите му е трудно да се каже на какво се дължи това закъснение. „Били сме свидетели на много късни грипни епидемии, включително през март и април. Този сезон обаче най-вероятна няма да е така”, поясни Кунчев. Мъглите, резките промени в температурата и мръсният въздух благоприятстват честите заболявания. Лигавицата става по-чувствителна на различни вируси, но между тях засега не е грипният. „Грипната епидемия се развива много интензивно и тогава каквито и да са условията, веднъж дошла, тя нараства. През последните няколко месеца минахме през няколко вълни от респираторни вируси. Някои от тях дават усложнения, но много по-рядко от грипа”, обясни още Ангел Кунчев. Здравният инспектор информира, че противогрипните ваксини в мрежата са изчерпани, защото интересът е бил много голям. Внесени са 120 000 дози, а търсенето е било за между 200 000 и 250 000. „Догодина ще се опитаме да увеличим бройката, за да се възползват повече хора”, заяви Кунчев. Той препоръча, когато дойде грипната вълна, хората, които са най-уязвими, да останат вкъщи за около 10 дни, за да избегнат най-острата фаза на епидемията. Малките деца, които боледуват често, както и възрастните хора с хронични заболявания са най уязвимите.", "date": "2019.12.21", "title": "Ангел Кунчев: По празниците няма да има грипна вълна"}
{"url": "https://faktor.bg/bg/articles/obshtestvo-zakon-i-red-kak-da-opazim-debitnite-karti-i-bankovite-si-smetki", "text": "„Във времето около празниците, случаите с неправомерно източване на пари от картите ни, зачестяват. Това обикновено е един интензивен период, в който хората пазаруват, обменят стоки и стават по-небрежни към това да опазват информацията за банковите си карти”, коментира експертът по киберсигурност Борислав Сестримски пред Нова телевизия. „Скимиращите устройства остават водещи при измамите, но банките се грижат за банкоматите и сигурността на абонатите. Редовно се правят проверки за скимиращи устройства. Разбира се, потребителите трябва да се стараят да прикриват своя ПИН код, когато го въвеждат, защото дори да има такова устройство, ако камерата не запише кода, картата остава в безопасност”, каза още той. Експертът съветва да съхраняваме безконтактните се карти в специални кейсове. „Добре е това да се прави, за да не могат тези, които носят скимиращи устройства, да се докосват до парите ни. Разбира се, тези пари също са проследими, така че всеки, който стане жертва на такава атака, може да поиска разследване по случая”, посочи Борислав Сестримски.", "date": "2019.12.21", "title": "Как да опазим дебитните карти и банковите си сметки?"}
{"url": "https://faktor.bg/bg/articles/ikonomika-turizam-loshi-sa-usloviyata-za-turizam-v-planinata", "text": "Лоши са условията за туризъм в планината, съобщиха от Планинска спасителна служба (ПСС) към Българския червен кръст, предаде \"Фокус\". Във високите части на планините духа много силен вятър и е облачно. Температурите са между 2 и 5 градуса. Съоръженията работят. Няма регистрирани инциденти през изминалото денонощие. Информация за обстановката в планините може да намерите на адреса на ПСС в интернет. Телефоните на ПСС са: 02/ 9632000 и 088 1470.", "date": "2019.12.21", "title": "Лоши са условията за туризъм в планината"}
{"url": "https://faktor.bg/bg/articles/ikonomika-turizam-nad-3-4-mlrd-evro-sa-prihodite-ot-mezhdunaroden-turizam-za-tazi-godina", "text": "Над 3,4 млрд. евро са приходите от международен туризъм за периода януари-октомври 2019 г. у нас, сочат данните на Българската народна банка, публикувани днес. Резултатите показват намаление от едва 0,3 на сто спрямо същия период на рекордната за туризма 2018 г., съобщиха от Министерството на туризма. Само за месец октомври 2019 г. постъпленията от чуждестранни туристи възлизат на 217 млн. евро, което е ръст от 4,4% спрямо същия месец на 2018 г. Увеличение бе отчетено и в броя на чуждестранните туристически посещения, които според Националния статистически институт през десетия месец от годината са били над 546 хил., а ръстът е 5,1 на сто в сравнение със съответния месец година по-рано.  Резултатите показват, че въпреки предизвикателствата и кризите в световен мащаб българският туризъм се развива устойчиво и доказва своята стабилност, коментира министър Николина Ангелкова. Тя добави, че Министерството на туризма заедно с туристическия бранш и местната власт ще продължат да работят за успешно приключване на зимния сезон и по подготовката на лято 2020 г.", "date": "2019.12.21", "title": "Над 3,4 млрд. евро са приходите от международен туризъм за тази година"}
{"url": "https://faktor.bg/bg/articles/kultura-posledniyat-film-na-skorseze-li-shte-bade-irlandetsat", "text": "Мартин Скорсезе даде да се разбере, че филмът му „Ирландецът\" с участието на Роберт Де Ниро и Ал Пачино може да бъде последната му режисьорска работа, съобщават NME, цитирана от Нова телевизия. Скорсезе отбеляза, че е уморен от показването главно на екшъни в кината, а и има други работи за вършене на 77-годишна възраст. „Кината са пълни със супергеройски филми, в които героите само летят, сблъскват се и се взривяват. И това е нормално, ако искате да гледате такова кино, но за друго кино изобщо няма място. Не знам колко още филма мога да заснема. Може би стига вече. И този филм (\"Ирландецът\" -ред.) ще стане последният. Беше важно да го довърша\", разказа режисьорът. „В кината показват само супергеройски филми. Имате 12 кина и в 11 от тях - супергеройски филми. Добре, харесвате ги, но защо в 11 кина? Това е безумие за такива филми като „Лейди Бърд\" и \"Сувенир\", допълни още Скорсезе.", "date": "2019.12.21", "title": "Последният филм на Скорсезе ли ще бъде \"Ирландецът\"?"}
