{"url": "https://faktor.bg/bg/articles/ministar-na-oresharski-ne-iskam-da-vyarvam-che-darzhavnite-ni-mazhe-si-igrayat-na-drebnotemie", "text": "Може ли Конституционният съд да разследва президента за държавна измяна – това питане на Иван Гешев в контекста на неговата активност като главен прокурор. Това заяви в студиото на Би Ти Ви бившия правосъден министър на кабинета Орешарски Зинаида Златанова. С този въпрос Гешев казва: Дайте рамка за всеки президент какво означава „държавна измяна“. Не искам да вярвам, че държавните ни мъже си играят на дребнотемие, подчерта тя. Златанова припомни, че преди избора на Гешев за главен прокурор, е бил зададен въпросът: какво се крие зад отказа на президента да подпише указа за назначаването на Иван Гешев. И тогава тя е отговорила, че не намира нищо лично и така и се оказа.  Този случай е огледален – не намирам някаква преднамереност в действията на главния прокурор. Първо – аз поне не зная някакъв казус, в който президентът да бъде поставен в някакво нарушение, да има някаква злободневност. Второ – предишният президент Плевнелиев беше поставян два пъти в ситуация да се обсъжда неговия интегритет. Първият – когато НАП започна да проверява данъчното му поведение преди да стане президент, което силно го възмути. Вторият случай – когато се заговори за предателство на интересите на държавата, когато той беше разкрит, че е провел разговор неоторизирано от никого с голяма чужда фирма, която водеше дела против българската държава. Но и двата случая затихнаха, припомни Зинаида Златанова.", "date": "2020.01.27", "title": "Министър на Орешарски: Не искам да вярвам, че държавните ни мъже си играят на дребнотемие"}
{"url": "https://faktor.bg/bg/articles/afganistanski-talibani-priznaha-svalihme-nov-samolet-tozi-pat-na-sasht", "text": "Афганистанските талибани заявиха, че са свалили военен самолет на САЩ в афганистанската провинция Газни, предадоха Асошиейтед прес и Ройтерс. ,,Самолетът беше свален по време на разузнавателна мисия над окръг Дех Як'', съобщи говорителят на талибаните Забиула Муджахид. На борда му е имало \"мнозина\" военни, които са загинали, включително офицери с висок чин. Талибаните често преувеличават броя на жертвите, напомня АП. Засега няма потвърждение от американското правителство. Афганистанският журналист Тарик Газниуал съобщи, че е видял горящият самолет и две тела. Пламъците са обхванали предната част на самолета, но корпуса и опашната част почти не са били засегнати. Мястото на катастрофата се намира на около 10 км от военна база на САЩ, добави той, цитиран от БТА. На снимки от мястото на катастрофата, публикувани в социални медии, се виждат останки, които може да са от самолет Bombardier E-11А, какъвто американската армия използва за разузнаване. По-рано днес афганистански представители съобщиха, че в контролирания от талибаните район на провинция Газни се е разбил пътнически самолет на афганистанската компания \"Ариана еърлайнс\". Авиолинията обаче заяви, че нито един от нейните самолети не се е разбивал в Афганистан. По-късно афганистански представители заявиха, че самолетът може да е бил собственост на чуждестранна компания. Талибанският говорител Забиула Муджахид съобщи, че групировката проверява информацията за самолетна катастрофа, припомня Ройтерс.", "date": "2020.01.27", "title": "Афганистанските талибани признаха: Свалихме нов самолет, този път на САЩ"}
{"url": "https://faktor.bg/bg/articles/novini-balgariya-b-yachev-komisiyata-po-hazarta-e-tryabvalo-da-uednakvi-iziskvaniyata-po-otnoshenie-na-vsichki-zanimavashti-se-s-tozi-biznes", "text": "\"Не виждам интрига в питането на главния прокурор до КС, а само желание една норма да бъде ясно формулирана\", заяви пред БНТ депутатът от ВМРО Борис Ячев по повод искането на главния прокурор до КС да бъде конкретизиран термина \"държавна измяна\" на президента или вицепрезидента. \"Не мисля, че в основата на промяната в Закона за хазарта са отношенията между бизнеспартньори, още по-малко са замесени Валери Симеонов или правителството. Още през 2018 година искахме промяна в регулацията на рекламата на хазарта и още тогава обмисляхме по-сериозна държавна регулация на този бизнес\", каза той. По думите му, Комисията по хазарта е трябвало да уеднакви изискванията по отношение на всички занимаващи се с този бизнес. Ячев добави, че с промените в Закона ще има много по-големи приходи за спорта в България. Според него, създаването на Национална агенция по хазарта ще даде възможност за контрол върху бизнеса и приходите.", "date": "2020.01.27", "title": "Б. Ячев: Комисията по хазарта е трябвало да уеднакви изискванията по отношение на всички занимаващи се с този бизнес"}
{"url": "https://faktor.bg/bg/articles/novini-balgariya-prof-i-dichev-navlizame-v-epohata-na-imperializma-na-dannite", "text": "\"На този Давос изключително важна беше срещата между Тръмп и иранския президент Рохани\", заяви пред БНТ културологът проф. Ивайло Дичев. Той поясни, че когато възниква преди 70 години той е изцяло насочен към икономически практики, но през последните десетилетия той става с хуманистична насоченост. \"Най-много се говореше за сблъсъка Тръмп-Грета Тумберг, като те физически не се срещнаха, но това беше опозицията и темата на форума-климата, зелената сделка в Европа\", добави проф. Дичев. \"А нашият екоминистър, който е в затвора, стана за смях преди години, когато председателствахме ЕС, като заяви, че не вярва в климатичните промени и глобалното затопляне\", коментира той. \"Ние сме на прага на една голяма промяна на света. Навлизаме в епохата на \"империализма на данните\". Няма да е нужно да пращаме войски, контролът ще се осъществява чрез притежаването на данни, който ги притежава ще може да манипулира хората\", прогнозира Дичев. \"В сандвич сме между големите две империи на 21 век. За пръв път САЩ имат сравним с тях съперник - Китай. Не Русия, тя отпадна от това съперничество, а Китай. Ние сме на прага на нова Студена война, но тя ще е на базата на данните, на информацията\", смята той.", "date": "2020.01.27", "title": "Проф. И. Дичев: Навлизаме в епохата на \"империализма на данните\""}
{"url": "https://faktor.bg/bg/articles/novini-balgariya-prokuraturata-samoubiliyat-se-v-dans-e-bil-s-dva-palnitelya-i-nezakonen-pistolet", "text": "Мъжът, който се самоуби в сградата на ДАНС, е носил пистолет със заличени номера и два пълнителя с патрони, съобщиха от прокуратурата. \"Във връзка с възложена от СГП проверка, на 27.01.2020 г., в сградата на ДАНС е призовано лице за снемане на обяснения. При извършвана стандартна проверка на личните му вещи, преди влизане в сградата на ДАНС, призованият гражданин е извадил от дрехите си незаконно притежавано самоделно огнестрелно оръжие и се е самопрострелял. На място се извършва оглед от служители на Столичната дирекция на вътрешните работи, под надзор на прокурор от СРП. Установено е, че лицето е носило в себе си и пистолет със заличени номера и два пълнителя. Проверява се версията за опит за нападение над служители от Държавна агенция \"Национална сигурност\", съобщиха още от държавното обвинение.", "date": "2020.01.27", "title": "Прокуратурата: Самоубилият се в ДАНС е бил с два пълнителя и незаконен пистолет"}
{"url": "https://faktor.bg/bg/articles/novini-svyat-evroparlamentat-e-gotov-za-razdyalata-s-britanskite-deputati", "text": "Без церемонии ще бъдат свалени и британските знамена, издигнати в институцията Европейският парламент е напълно готов за предстоящата раздяла с британските евродепутати, съобщиха представители на институцията, цитирани от БТА. В сряда Европейският парламент ще гласува в Брюксел споразумението за оттеглянето на Великобритания от ЕС. Документът ще бъде утвърден, ако бъде подкрепен с гласовете на повече от половината присъстващи в пленарната зала. Британските евродепутати също ще участват в гласуването, уточниха от ЕП. Без церемонии между 31 януари и 1 февруари Европейският парламент ще свали трите британски знамена, поставени досега на видими места в институцията. Вече бе съобщено, че едно от знамената ще бъде предадено на Музея на европейската история в Брюксел. Останалите две ще бъдат запазени в протоколната служба и ще бъдат използвани при предстоящи посещения на британски гости на ЕП. Британските евродепутати вече са освободили офисите си в ЕП в Страсбург, но все още ползват помещенията в Брюксел. Те запазват правата си до 1 февруари, а след това трябва да върнат пропуските си и ще получат карти за достъп до институцията в качеството си на бивши евродепутати.", "date": "2020.01.27", "title": "Европарламентът е готов за раздялата с британските депутати"}
{"url": "https://faktor.bg/bg/articles/novini-svyat-tachi-obvini-sarbiya-za-balkanski-holokost-v-bosna-i-kosovo", "text": "Косовският президент Хашим Тачи написа днес във Фейсбук, че Сърбия продължава да отрича престъпленията си, които са причинили \"балкански Холокост\" в Босна и Косово, предаде Танюг. \"След Втората световна война се мислеше, че страданията на милионите жестоко убити хора от Холокоста никога няма да се повторят. Но идеята и усилията за изтребване на хора и етнически групи бяха продължени от сръбския режим в Босна и Херцеговина и в Косово. Кланетата и етническите прочиствания там приличат на тези от Втората световна война. И за съжаление Сърбия и днес отрича престъпленията, които предизвикаха балкански Холокост в тази част на Европа\", написа Тачи по повод Международния ден в памет на жертвите на Холокоста\", цитира думите му БТА. Директорът на сръбската правителствена служба за Косово Марко Джурич определи тези изявления на Тачи като \"злоупотреба с Холокоста и страданията на евреите\". \"Ако имаше малко човещина и дипломатически такт, Тачи нямаше да се опитва да злоупотребява с Холокоста и страданията на еврейския народ през Втората световна война, които не могат да се сравнят с нищо, включително със страданията по време на конфликтите в бивша Югославия\", заяви Джурич.", "date": "2020.01.27", "title": "Тачи обвини Сърбия за \"балкански Холокост\" в Босна и Косово"}
{"url": "https://faktor.bg/bg/articles/tsvetanov-1-65", "text": "\"На 27-ми януари 1945г. бива освободен концентрационният лагер Аушвиц-Биркенау. Затова днес е ден, в който не само си припомняме ужасите на Холокоста, но и се прекланяме пред силния човешки дух на всички оцелели, за да ни разкажат!\" Това написа на страницата си във Facebook председателят на Управителния съвет на Евро-атлантическия център за сигурност (ЕАЦС) Цветан Цветанов.  \"Поклон пред всички души, засегнати от Холокоста! Съдбата на човечеството зависи от това да помним и да не позволяваме да се повтаря подобна чудовищна трагедия, да не допускаме омразата и идеологията на страха да ни отнемат човещината!\"", "date": "2020.01.27", "title": "Цветанов: Поклон пред всички души, засегнати от Холокоста!"}
{"url": "https://faktor.bg/bg/articles/novini-svyat-tramp-predlozhi-pomosht-na-kitay-za-spravyane-s-koronavirusa", "text": "Американският президент Доналд Тръмп съобщи, че е предложил на Китай помощта на САЩ за справяне с епидемията от коронавируса, предаде Франс прес. \"Поддържаме тесен контакт с Китай във връзка с вируса. Случаите в САЩ са съвсем малко, но ние сме нащрек\", написа Тръмп в Туитър. \"Предложихме на Китай и на президента Си Цзинпин всякаква помощ, каквато би могла да е нужна. Нашите експерти са чудесни!\", допълни той. По най-нови данни заразените с вируса надхвърлят 2700 души, а починалите са 81. Случаи на коронавируса бяха потвърдени в Австралия, САЩ, Виетнам, Южна Корея, Малайзия, Непал, Сингапур, Тайланд, Франция, Канада, Япония. Днес за първи случай съобщи и Камбоджа.", "date": "2020.01.27", "title": "Тръмп предложи помощ на Китай за справяне с коронавируса"}
{"url": "https://faktor.bg/bg/articles/arh-ignatov-zashto-fandakova-ne-poeme-lichno-otgovornostta-za-vodata-v-sofiya", "text": "Утре е извънредната сесия на СОС ще се обсъди решението за водната криза в Перник. Това заяви общинският съветник от \"Демократична България\" арх. Борислав Игнатов в студиото на БиТиВи.  \"Бяха представени фактите за състоянието на Рилския водопровод към Мало Бучино много идеално, но сигнали на граждани и личната ми проверка посочиха друго. Навсякъде имаше течове, тръбите корозират, а шахтите не са заключени и сухи. Трябва да се иска отговорност от \"Софийска вода\", каза още той. Припомняме, че на заседание на 23 януари Министерският съвет поиска разрешение от Столичния общински съвет да бъде осъществен планът за осигуряване на вода за Перник като количества от язовир \"Бели Искър\" преминат през водопровода на София. Утре на заседание столичните общинари трябва да позволят ВиК системата на столицата да се използва за отвеждане на вода от язовир „Бели Искър“ през \"Мало Бучино нов\" до Перник.  Уверенията от правителството, общинските съветници на ГЕРБ и Фандъкова, че няма да се вдига цената на водата в София, не са верни\", допълни арх. Игнатов. \"Солидарни сме с гражданите на Перник и искаме те да имат вода. Но защо Фандъкова не поеме лично отговорност за водата на София. Стената на яз. Бели Искър е за ремонт от 10 години. Вероятно е южните квартали в София да минат на воден режим\", коментира още Грети Стефанова от \"Демократична България\".  \"Харчат се големи средства в кризисна ситуация, без да имат покритие. Могат да се направят различни байпаси през яз. Бели Искър, без да преминават през София\", предложи общинският съветник. \"Кметът на София трябва да поеме от отговорността. Ние ще помогнем, но нека знаем истината за състоянието на язовира\", завърши Грети Стефанова.", "date": "2020.01.27", "title": "Арх. Игнатов: Защо Фандъкова не поеме лично отговорността за водата в София?"}
{"url": "https://faktor.bg/bg/articles/konferentsiyata-za-badeshteto-na-evropa-6-prichini-za-umeren-pesimizam", "text": "Предстоящата конференция за бъдещето на Европа започва да придобива външни очертания и форма, изразени в резолюцията на Европейския парламент от 15 януари 2020г. и в Комуникацията на Европейската комисия от 22 януари 2020 г. И би било добре, още преди контурите да бъдат окончателно нанесени, да се чуят не само аплодисменти и възгласи на безрезервна подкрепа към вижданията на двете институции, а да се разгледат и обсъдят различни мнения, гледни точки и възможни сценарии. Преди всичко и от самото начало бих желала да подчерта своята про-европейска нагласа, същност и идентичност. И точно защото бих искала събитието, наречено Конференция за бъдещето на Европа, да се увенчае с успех, се осмелявам да изложа някои мотиви за умерен песимизъм.  Притеснение буди още самия избор на заглавие: „Конференция за бъдещето на Европа“- от една страна звучи бюрократично, а от друга - леко претенциозно. От науката за политическия маркетинг и реклама, от теорията за политически комуникации и най-вече от практиката, знаем колко важно е мотото, наименованието, заглавието. Решението за подобно НЕграбващо заглавие е вече само по себе си достатъчна причина за умерен песимизъм. „Конференция“ изначално звучи твърде формално, академично, стерилно и да си го кажем направо - скучно. Трудно е да си представя, че този бранд ще бъде в състояние да ангажира и провокира и без друго политически незаинтересованата широка публика, защото създава излишна дистанция, защото отново има пленарно заседание, подиум, трибуни, панели, зали, микрофони, модератори ... до болка втръснала формула.  Съществува риск, конференцията да постигне обратния на целта си ефект, а именно - да отчужди европейските граждани, да предизвика повече объркване от разбиране; повече (евро)скептицизъм, отколкото ентусиазъм и интерес. Вместо да обедини, има опасност тя да разедини гражданите в страните-членки, да ги противопостави едни на други по различните теми/оси, защото възгледите и идеите за това кое и как да се реформира, ще зависят и в голяма степен от националната принадлежност на участниците и ако политическия елит в Брюксел е “цар“ на компромиса и консенсуса, то тази култура на правене на политика не е чак толкова присъща на националните елити, а още по-малко на гражданите. Затова, вместо наситените с очаквания дебати да увеличат демократичната легитимност на Европейския съюз и да върнат част от доверието в неговите институции, те могат да поляризират общественото мнение и да създадат още повече разделителни линии.  За съжаление, по-голям отзвук и трибуна отново очаквам да получат \"по-гръмогласните“. А кои са те - всички знаем. Това са популисти, националисти, радикални крила от ляво и дясно, които не крият амбицията си да разрушат Европейския съюз и  които с основание или в повечето случаи без не пропускат възможност да го критикуват и заклеймяват. И точно поради тази причина комуникационните умения и креативност на про-европейския лагер са от решаващо значение за начина, по който ще бъде представена/отразена инициативата във всички нейни фази и формати. Познавайки достатъчно добре начина, по който комуникират институциите не съм оптимист, че комуникирането на Конференцията ще бъде по-различно, по-ефективно и по-успешно от което и да е друго събитие, приоритет или политика на ЕС. И нека не се оправдават с медиите за начина на отразяване (или за липсата на такова), защото медийният интерес изцяло ще зависи от водещите фактори/участници и особено от техните комуникационни умения. Опити за интензивен диалог с гражданите се правят и отгоре-надолу и отдолу-нагоре, с  различен интензитет и успех вече от няколко десетилетия и това не е нищо невиждано и революционно. Разбира се, че политиците трябва да се вслушват в гражданите - колкото по-често, толкова по-добре, но който желае да бъде активен и да бъде чут и сега намира подходящите канали и начини да участва. Още повече, вслушването в гласа на гражданите би следвало да е постоянен процес, който не се ограничава във времето на едно събитие, пък било то и Конференция за бъдещето на Европа.  Вярно е, че избирателната активност на последните европейски избори беше по-висока от очакваната, но това не дава достатъчно основание да се мисли, че гражданите търсят непременно по-активна роля в процеса на вземане на решения относно Европейския проект.  Не e реалистично да очакваме хора, които не участват  в живота на собствената си местна общност, която би следвало да познават далеч по-добре, да се включат активно в разговорите за бъдещето на Съюза.   И нека не се заблуждаваме –не само европейските гражданите, но дори голяма част от политиците в Брюксел нямат собствена визия за това какво и как трябва да се променя, реформира в настоящата европейска конструкция. Но темата за дефицита на политическо лидерство в Европейския съюз е отделна тема... Тук е мястото да повдигна и въпроса за безспирните опити гражданите да бъдат на всяка цена противопоставени на политиците - изключително контра-продуктивна тенденция, от която няма печеливши, нито в краткосрочен, нито в дългосрочен план. Защото политическите елити, европейският в това число, са излъчени от  политическите партии, които са свободни сдружения на ГРАЖДАНИ, със сходни интереси и виждания, създадени с цел да съдействат за формиране и изразяване на политическата воля на хората, които гласуват за тях. Като привърженик на представителната демокрация, смятам, че депутати, еврокомисари, министри, кметове, съветници са достатъчно представителна извадка на гражданите и то на онази част от тях, които са решили да бъдат активни и са били демократично избрани или излъчени от техните съграждани, за да ги  представляват и решават вместо тях. Така че, гражданското участие в Конференцията трябва да се разбира по-широко и да включва и участието на политическия елит, който също се състои от граждани.  Въпреки че все още не е окончателно уточнен принципът за подбор на участниците от квотата на гражданите, Европейския парламент, например, предлага т.нар. граждански Агори, които да включат от 200 до 300 граждани, най-малко по трима от държава член, като подборът да се извършва на случаен принцип от независими институции, така че да отразява многообразието в страните-членки. Според мен, ако участват и други граждани, принципът на подбор не бива да е чак толкова случаен, а би трябвало да има и допълнителен критерий, изискващ поне базисни познания за Европейския съюз. Защото как ще претендират да го подобряват и усъвършенстват граждани, които не го познават, как ще искат да реформират начина по-който той  функционира и взема решения, без да знаят как той прави това? Гражданите, които бъдат одобрени /излъчени да участват в работата на Конференцията, трябва да познават функционирането на ЕС, иначе предложенията им не биха били градивни и легитимни. Вярвам, че гражданско участие е редно да има, но Конференцията би трябвало по-скоро да събере на едно място експерти по въпросите на ЕС, журналисти, академична общност, тинк-танкове, НПО-та, редом  с демократично избрани мандатоносители - европейски, национални, местни, защото ЕС е уникална и комплексна политическа конструкция, твърде различна от която и да било национална, регионална и местна такава. За добро или не, както някои мислят, Европейският съюз е елитарен проект, създаден е като такъв и на този етап като че ли ще си остане такъв, поне докато не започне да се изучава още от детската градина и училище във всички страни-членки, по помагала и учебници на всички 24-и официални езика, но с еднакво съдържание.  И накрая, със заглавието започнах и с него ще завърша - все пак, каквото и повече да ни се иска, това е Конференция за бъдещето на Европейския съюз,  а не на континента Европа. Мнозина отдавна критикуват по-други подобни поводи, че трябва да се прави разграничение и че двете понятия не са синоними. Разбирам политическия подтекст те да се отъждествяват и нямам нищо против, дано един ден в ЕС наистина членуват максимален брой европейски страни. Но ако се запази тази част от наименованието в този й вид, е редно още сега да се предвиди в бъдещите дебати да бъдат приобщени и фактори, извън настоящите държави-членки, визирам представители на Западните Балкани, а защо не и на страните от Източното партньорство.", "date": "2020.01.27", "title": "Конференцията за бъдещето на Европа: 6  причини за умерен песимизъм"}
{"url": "https://faktor.bg/bg/articles/parvo-nakazanie-za-firmata-koyato-trovi-r-maritsa", "text": "Управителят на фирма „Екоинвест“ Орлин Тасев е с повдигнати 2 обвинения и под парична гаранция от 20 000 лева за допуснатото в събота тежко замърсяване на река Марица, съобщи окръжният прокурор на Пазарджик Васил Малинов на брифинг, съобщава \"Марица\". Едното обвинение е за замърсяването, застрашило животни и растения в реката, а второто – за управление на опасни отпадъци не по установения от закона ред. Наказателният кодекс предвижда до 5 години затвор и глоба до 30 000 лева,  Отделно РИОСВ ще наложи на предприятието имуществени санкции за същите нарушения на екозаконодателството, където пък сумите са до 50 000 лева, обясни директорът на ведомството Костадин Гешев. И тъй като това не е за първи път, е много верояно да бъде наложен максимумът, тоест – фирмата да плати общо 100 000 лева. Стана ясно, че дружеството многократно е глобявано все за едни и същи нарушения – заустване на води с опасни примеси над допустимите норми. Чак такова залпово замърсяване не е допускано. На въпроса какво се прави, след като се вижда, че паричните санкции не изпълняват превантивната си роля, Костадин Гешев обясни, че не може да се стига до крайности като затваряне на предприятия. „Екоинвест“ изграждало пречиствателна станция, която в момента се тества и ще заработи всеки момент. Досега разчитало на подобно съоръжение, но по-старо, което очевидно не е вършело достатъчно добра работа. Проблем е също, че отпадъчните води на фирмата не отиват в пазарджишката пречиствателна станция, а директно в градските колектори, откъдето се изливат в река Пишманка. Там не са открити умрели риби, защото акцентът на проверките в почивните дни е паднал върху Марица, която е по-голяма и оттам е по-висока опасността за повече хора и населени места. До момента не е установено замърсяване на питейна вода никъде. Залповото замърсяване по всяка вероятност е станало в нощта на петък срещу събота – предриятието е на трисменен режим. Проверяващите са хванали „опашката“ му, но въпрети това бяха естановени трикратно по-високи стойности по показателя химична потребнот от кислород и 16 пъти над нормата – по неразтворени вещества (пластмасови власинки). Дейността на фирмата е преустановена, а показателите са се върнали в норма. За момента пазарджишката база все още не работи.", "date": "2020.01.27", "title": "Първо наказание за фирмата, която трови река Марица"}
{"url": "https://faktor.bg/bg/articles/sofiyska-voda-ima-nezakonno-prisaedinyavane-kam-rilskiya-vodoprovod-nad-gorna-banya", "text": "\"Незаконно присъединяване към водната система на София е причина за наводнената шахта над Горна баня, за която общинският съветник арх. Борислав Игнатов сигнализира в социалната мрежа\". Това каза в отговор на въпрос на БГНЕС заместник-изпълнителният директор на \"Софийска вода\" Станислав Станев. Той посочи, че в момента екипи на дружеството работят на място, и увери, че нарушителите ще бъдат санкционирани. Станев призова гражданите да подават сигнали в дружеството. Попитан в какво състояние е Рилският водопровод, той увери, че мрежата е в добро състояние.", "date": "2020.01.27", "title": "„Софийска вода”: Има незаконно присъединяване към Рилския водопровод над Горна баня"}
{"url": "https://faktor.bg/bg/articles/nina-popova-sled-izvanredniya-polet-ot-kitay-s-ansambala-ot-petrich-minahme-vsichki-pregledi", "text": "След пребиваването ни в Пекин минахме всички прегледи заради коронавируса в Китай – здрави сме. Това каза в интервю за Радио „Фокус“ – Пирин Нина Попова, директор на Дирекция „Образование“ към Община Петрич, след като по-рано днес, заедно с ансамбъл „Пролет“ към Народно читалище „Братя Миладинови“, се прибраха с извънреден полет от Пекин.  Тя отбеляза, че нямат никакви притеснения по отношение здравословното си състояние. „Все пак нека се има предвид, че отивайки в друга държава, следяхме информацията, поместена на сайта на Министерството на външните работи. Разбира се, че предварително си бяхме взели маски, дезинфектанти, витамини и така нататък. Цялата група се чувства чудесно. Здрави сме. Минахме всякакви контролни прегледи, така че нямаме никакви притеснения от вируса, който в момента е в центъра на новините в Китай“, каза още Попова.  Директорът на дирекция в Община Петрич коментира, че Пекин е далече от град Ухан, където е локализиран този вирус. „До колкото знам там опасността е почти минимална, да не кажа нулева. Това усетихме и ние, защото Пекин беше почти празен. Така, че реално няма от къде да се случи нещо, което да ни притесни“, допълни Попова.", "date": "2020.01.27", "title": "Нина Попова: След извънредния полет от Китай с ансамбъла от Петрич минахме всички прегледи"}
{"url": "https://faktor.bg/bg/articles/kakvo-shte-se-sluchi-s-balgarskiya-lev", "text": "Менда Стоянова и други депутати от ГЕРБ внесоха промени в закона за Българската народна банка, с които се обезпечава прилагането на европейските актове във връзка с процеса по присъединяването на страната ни към валутно-обменния механизъм, по-известен като ИЕРЕМ 2. Така България привежда в съответствие законодателството си, за да може да влезе в чакалнята на еврозоната, където в следващите две години ще се тества стабилността на българския лев. Той ще бъде конвертиран при утвърдения курс. Какво се случва с валутния борд и готова ли е България за тази крачка към еврозоната? По темата разговаряха в сутрешния блок на БНТ икономистите Лъчезар Богданов, Институт за пазарна икономика, и Георги Вулджев, Ескпертен клуб за икономика и политика. Георги Вулджев обясни, че това при какъв курс ще влезе България в ИЕРЕМ 2 и след това в еврозоната, ще е обект на преговори. \"Това е, което се променя и от там възниква притеснението възможно ли е да има някаква девалвация на лева, което означава по-висока инфлация, на практика някакво обедняване на населението вследствие на някакво превалутиране, каза той. Според него притеснението идва от там, че може да се обезцени левът. \"Това в другите случаи не се е случвало, но не означава, че няма никакъв риск. Ако се девалвира левът, това би довело до оскъпяване на стоките в страната\", аргументира се той. \"Причината да сме тук е едно конкретно изменение към валутния закон, към член 29 от валутния закон, който касае именно валутния курс на лева спрямо еврото. Към този закон се добавя и една алинея 3, според която курсът в момента, в който влезем във валутния механизъм ИЕРЕМ 2, курсът между лева и еврото на практика ще стане обект на преговори както е според изискванията за присъединяването във валутния механизъм. Основният проблем с това е, че първо това по никакъв начин не беше подложено на обществено обсъждане\", каза Вулджев.  Лъчезар Богданов се съгласи, че не бива да се прави законодателна промяна по този начин. \"Най-добре е законопроектите да се вкарват от Министерския съвет, това показва политически ангажимент на управляващото мнозинство и на правителството. Второ, процедурата да е по-публична. Разбира се, това, което видяхме, показа, че не може да има тайна процедура в България\", коментира Богданов", "date": "2020.01.27", "title": "Какво ще се случи с българския лев?"}
{"url": "https://faktor.bg/bg/articles/finansist", "text": "„Гражданите и бизнеса трябва да бъдат спокойни за спестяванията си”. Това каза в студиото на Нова ТВ финансистът Борис Петров. Той припомни, че още когато преди години бе обявено, че България ще кандидатства за Еврозоната, е започнала хибридна война, която в последно време стана доста по-интензивна. Гражданите и бизнесът бяха заплашвани, че ще плащаме гръцкия дълг, имаше заплахи заради кризите на испанските и ирландските банки. Но още в средата на 2018 г. подадохме писмо към Европейската централна банка по пътя ни към Валутния механизъм и ''чакалнята'' на Еврозоната, в което изрично бе записано, че ще влезем при текущия си валутен курс. „Налице е хибридна атака към Борда и фиксирания курс, а също така и към решимостта на нашата страна да се присъедини към еврозоната. Тази атака е от много време насам, но в последните години е доста по-интензивна”, коментира още Петров. Финансистът е категоричен, че промените в Закона за БНБ са абсолютно необходими, защото България трябва да дефинира възможностите за комуникация с другите държави – членки. Едва след това тя може да стане част от валутния механизъм. Той е на мнение, че е напълно реалистично през втората половина на годината да влезем в чакалнята за еврозоната. Това ще стане след решение на еврогрупата, базиран на доклад от Европейската централна банка. А след това трябва да има и доклад до Европейския съвет. „Може да очакваме, че от следващото полугодие България може да бъде члено на валутния борд”, каза още финансистът.", "date": "2020.01.27", "title": "Финансист: Гражданите да са спокойни за спестяванията си"}
{"url": "https://faktor.bg/bg/articles/sadat-opravdav-shef-na-direktsiya-v-dans-obvinen-v-razglasyavane-na-darzhavna-tayna", "text": "Върховният касационен съд е потвърдил присъдата на долната инстанция, с която началникът отдел в Специализирана дирекция \"Финансова сигурност\" на ДАНС Мирослав Маринов е признат за невинен за разгласяване на държавна тайна, съобщиха от пресцентъра на съда, цитирани от БТА. Обвинението срещу Маринов е за това, че в периода от 27 септември 2013 г. до 1 октомври 2015 г. в София при условията на продължавано престъпление е разгласил информация от 11 класифицирани документа, представляваща държавна тайна, която му била поверена по служба, като от престъплението са настъпили особено тежки последици за сигурността на държавата. Прокуратурата внесе обвинителен акт по делото в съда през април 2016 г., в който посочи, че от това престъпление са настъпили особено тежки последици за сигурността на държавата, тъй като информацията, съдържаща се в документите, разкрила данни за събития и действия против икономическата и финансова сигурност на държавата. През март 2018 година Маринов беше осъден на лишаване от свобода за срок от 3 години, изпълнението на което беше отложено с изпитателен срок от 5 години.", "date": "2020.01.27", "title": "Съдът оправда шеф на дирекция в ДАНС, обвинен в разгласяване на държавна тайна"}
{"url": "https://faktor.bg/bg/articles/bashtata-na-megan-markal-zet-mi-e-pod-chehal", "text": "Томас Маркъл съвсем ясно заяви преди време, че е готов да се яви в съда, ако бъде призован в делото на дъщеря си Меган срещу британските таблоиди. Сега господинът продължава с откровенията си в британския ефир, предупреждавайки херцозите на Съсекс, че ако се видят в съда, ще изобличи всичките лъжи, които те изрекоха по негов адрес. „Ще бъде емоционално. Не знам как ще го приемат. Съдът е последното място, на което трябва да се срещаме, но ако се наложи, със сигурност ще опровергая пред всички лъжливите им твърдения за мен. Писна ми да чувам само лъжи и да не се защитавам. Именно за това предоставих част от писмото на вестника. Това обаче навлече неприятности на таблоида и сега аз трябва да си поема отговорността, което и ще направя“, коментира бащата на бившата актриса. В писмото херцогинята на Съсекс обвинява родителя си, че е разбил сърцето й и я е съкрушил, като се е съгласил да застане пред обектива на папараците. Томас още нарече решението на кралската двойка да се оттегли от монархията „най-тъпата постъпка“ и заяви, че Хари е под чехъл и че Меган се е превърнала в майка му. „Те просто се възползваха от титлите си и сега ги комерсиализират. Вече трябва да ги наричат само Хари и Меган. Всички твърдят, че тя се е опитала да се свърже с мен, за да ми каже, че ме обича, но не съм чувал тази дума от нея“, допълва Томас.", "date": "2020.01.27", "title": "Бащата на Меган Маркъл: Зет ми е под чехъл"}
{"url": "https://faktor.bg/bg/articles/moskva-goni-yaponets", "text": "Министерството на външните работи на Русия протестира пред Япония във връзка с действия на японски гражданин, който се опитвал да събира секретна информация за военния потенциал на Русия. Това съобщи ТАСС, като се позова на руското външно министерство. \"На 25 декември 2019 г., докато се опитваха да получат класифицирани материали за руския военен потенциал в Далечния Изток, руските правоохранителни органи във Владивосток задържаха японски гражданин\", отбелязаха от руското МВнР. От министерството изтъкнаха, че на японския гражданин бяха дадени 72 часа да напусне територията на Руската федерация. \"На следващия ден японецът, който беше в Русия с журналистическа виза, замина за родината си\", добави външното министерство. \"Пред акредитираните в Русия японски дипломати беше внесен протест срещу недопустимостта на тези действия. В руското Министерство на външните работи беше повикан съветник на посланика на Япония в Москва, на който бе връчена протестна нота във връзка с незаконните действия на японския гражданин\", се казва в съобщението на министерството.", "date": "2020.01.27", "title": "Москва изгони японец, събирал секретни данни за военния потенциал на Русия"}
{"url": "https://faktor.bg/bg/articles/boyko-borisov-v-polsha", "text": "Министър-председателят Бойко Борисов пристигна в Полша, където ще участва в официалната церемония по повод 75 години от освобождаването на бившия концлагер Аушвиц-Биркенау. Това съобщиха от правителствената пресслужба.   Заедно с държавни и правителствени ръководители от цял свят българският премиер ще отдаде почит към жертвите от един от най-мрачните епизоди в човешката история - Втората световна война. Онова време на тотално падение обаче предизвиква най-ярката проява на духовно извисение - българският народ спасява над 48 000 свои сънародници-евреи като не ги предава на сигурна смърт в нацистките концентрационни лагери. „Щастливи сме за спасените и техните потомци, благодарни сме на спасителите - знайни и незнайни. В същото време дълбоко скърбим за милионите невинни жертви на Холокоста и тяхното страдание. Отдаваме почит и на невинно погубените животи на повече от 11 000 евреи от Егейска и Вардарска Македония”, посочи министър-председателят Бойко Борисов при пристигането си в Полша. Той бе категоричен, че трябва да се поучим от уроците на миналото, да помним и никога да не допускаме паметта за Холокоста да бъде изтрита или подменяна, и отговорът ни да е остро осъждане и отхвърляне на всеки опит за антисемитизъм. По традиция на 27 януари световната общност се прекланя пред паметта на загиналите по време на Холокоста, както и на всички хора, станали неволни жертви на антихуманните действия в този период.", "date": "2020.01.27", "title": "Бойко Борисов в Полша: Дълбоко скърбим за милионите невинни жертви на Холокоста и тяхното страдание"}
{"url": "https://faktor.bg/bg/articles/royters-hakeri-raboteshti-za-interesite-na-turtsiya-atakuvali-sayuznitsi-v-nato", "text": "Мащабни кибератаки срещу правителствени и други организации в Европа и Близкия изток най-вероятно са извършени от хакери, действащи в интерес на турското правителство, заявиха за \"Ройтерс\" трима високопоставени представители на западни служби за сигурност. В ексклузивен репортаж агенцията допълва, че са били нападнати поне 30 организации, включително министерства, посолства и служби за сигурност, както и компании и други групи в няколко държави, посочва Дневник. Сред тях са електронни пощи на правителството на Гърция и Кипър, както и съветник на иракското правителство по въпросите на националната сигурност.  От Атина казват, че нямат данни за пробив в правителствените комуникации, иракското правителство не е отговорило на запитванията на \"Ройтерс\". От публични данни, които агенцията цитира, се виждало, че атаките срещу трите страни са станали в края на 2018 или началото на 2019 г. Сред жертвите е албанското разузнаване, при което държавната спецслужба е изгубила стотици потребителски имена и пароли, казва частен киберследовател. От службите в Тирана казват, че атаката е била срещу инфраструктура, която не съхранява и не работи с поверителна или секретна информация. Както източниците от спецслужбите, така и представители на частни компании за киберсигурност твърдят, че поредицата от атаки продължава. В тях се използва превземането на трафика към сайтовете на жертвите, което означава и възможност да се влезе нелегално в мрежите на правителствени и други организации. Два официални източника от Великобритания и един от САЩ казват, че случващото се носи характеристиките на подкрепена от държава операция за кибершпионаж, извършена за прокарване интересите на Турция. Заключението им се основавало на три елемента: - кои и къде са жертвите (правителства на държави, които са от геополитическо значение за Анкара) - сходство с предишни атаки, в които е използвана регистрирана в Турция инфраструктура - информацията от поверителните оценки на спецслужбите (те отказват да споделят подробности с \"Ройтерс\"). Официалните източници посочват, че не е ясно кои точно хакери или организации са отговорни, но смятат, че има връзка между няколкото вълни от атаки, защото използват едни и същи сървъри или друга инфраструктура. Турското вътрешно министерство и високопоставени служители на правителството отказват директен отговор на въпросите. Кипърското правителство заяви, че \"съответните агенции незабавно разбраха за атаките и се заеха да ги ограничават, но няма да коментираме подробности, засягащи националната сигурност\". Източниците на \"Ройтерс\" казват, че хакерите използват техника, известна като Domain Name System (DNS). При нея се прави преконфигуриране на системата, така че потребителят бива пренасочван към места, които напълно имитират сайтове, включително такива на услуги за електронна поща, където получават достъп да пароли и съобщения, които се изписват там.", "date": "2020.01.27", "title": "\"Ройтерс\": Хакери, работещи за интересите на Анкара, атакували съюзници в НАТО"}
{"url": "https://faktor.bg/bg/articles/rusiya-zagubi-vtoroto-myasto-po-proizvodstvo-na-orazhie", "text": "Китай е на второ място по производство на оръжие в света след САЩ. Четири китайски компании от този бранш са сред 20-те водещи продавача на оръжие в света, пише в публикуван днес доклад на шведски изследователски институт, предадоха ДПА и БТА. Общите продажби на четирите компании, сред които е най-големият китайски самолетостроител АВИК (Aviation Industry Corporation of China), възлизат на 54.1 млрд. долара за 2017 г., посочва Стокхолмският международен институт за изследване на проблемите на мира (SIPRI), като се позовава на нови данни. С оръжейните си продажби за 2017 г. на стойност 20.1 млрд. долара АВИК е на шесто място по този показател. Американската компания \"Локхийд Мартин\" е посочена като най-големия оръжеен продавач в света за същата година с продажби за около 43.9 млрд. долара. На базата на данни от 2015 г. четирите най-големи китайски компании най-после могат да бъдат сравнени със световните лидери. През 2017 г. 20-те най-големи компании в списъка на SIPRI със сто имена общо 11 са базирани в САЩ, 6 - в Западна Европа, 3 - в Русия. \"Ако четирите изследвани китайски компании бяха включени в Топ 100, те всички щяха да бъдат в първите 20... Три от компаниите щяха да влязат в първите 10\", се казва в доклада. SIPRI следи военните разходи по страни и отбранителни компании, но липсата на данни от компаниите в Китай дълго време беше пречка за по-прецизно проучване на състоянието на този бранш там. Оценките за Китай са направени въз основа на информация, събрана от различни източници, включително доклади за кредитни рейтинги, одитни и годишни доклади. Вероятно обаче китайските данни остават занижени заради липсата на достатъчна прозрачност, предупреждава докладът. Миналия месец, преди данните от този доклад, SIPRI постави Русия на второ място с продажби за 36.2 млрд. долара, или 8.6% от световния обем. За Съединените щати сумата е 246 млрд. долара и съответства на 59% от общия обем продажби в света.", "date": "2020.01.27", "title": "Русия загуби второто място по производство на оръжие"}
{"url": "https://faktor.bg/bg/articles/doklad-na-rand", "text": "Турската политика е уязвима за военното и икономическо влияние на Русия. Подобни заключения индиректно правят изследователите на американската неправителствена корпорация RAND в доклад, озаглавен „Националистическият курс на Турция“. Мненията на експертите частично съвпадат с мненията на опозиционните турски политици, пише руският вестник “Независимая гаезта“. Лидерът на Народнорепубликанската партия (НРП) Кемал Киличдароглу заяви наскоро, че Москва формира външнополитическата линия на Анкара. В Либия и Сирия, каза той, думите на Владимир Путин са от решаващо значение. Експертите на RAND смятат, че Русия и Турция преминават към стратегическо партньорство. Въпреки взаимодействието на редица теми, турският елит внимава с намеренията на руското ръководство, записват американски изследователи. В тази връзка турците са склонни да търсят помощ от основния си партньор в НАТО - САЩ, когато настъпят големи форсмажорни обстоятелства. Въпреки това експертите не могат да не признаят, че външната политика на Турция е силно зависима от руската. \"Поради своята уязвимост към руския военен и икономически натиск Турция се придържа към стратегия за балансиране между НАТО и Русия\", се казва в доклада. Изтъквайки петте елемента на руско-турските отношения (разширяване на партньорствата в търговията и енергетиката, противодействие на външната политика на западните страни, „разчитане на авторитаризма“, поддържане на регионална автономия в Черноморския регион и разширяване на влиянието в Близкия изток), американските изследователи заключават, че противоречията и разминаването на интересите между Русия и Турция ще продължи. Управлението на тези рискове ще зависи от взаимното съгласие за разширяване на влиянието по между им. „Въпреки това, дори ако Турция е готова да приеме Русия по много въпроси, неволен конфликт може да подкопае целия процес на дългосрочно сближаване“, се казва в проучването на RAND. \"Желанието на Русия да предизвика и подкопае западните институции представлява още един набор от възможности и потенциални проблеми за отношенията\", пишат експерти от неправителствена корпорация. - Докато разочарованието от неуспешния процес на присъединяване към ЕС и евразийските фактори в Турция може да доведе до краткосрочно сътрудничество с Русия, то дългосрочната стратегическа връзка ще наложи Турция постоянно да се откаже от своите съюзници по НАТО или поне да се отдалечи от западните институции, действащи срещу интересите на Русия. \" Експертите смятат, че това би било много рискован курс в момент, когато Руската федерация „все по-често предизвиква европейските стандарти за сигурност“. Топлите отношения между Турция и Русия изостриха разликата в исторически близкия съюз между Анкара и Вашингтон и повдигнаха въпроса за перспективите за техните отношения, обръщат внимание изследователите на RAND, но и отбелязват: „Конкуренцията на интереси и потенциални горещи точки в руско-турските отношения показват, че е преждевременно да считаме това за нова парадигма. \" Като се има предвид, че Турция беше една от малкото страни-членки на НАТО, които се ангажираха с колективната сигурност в трудни времена, тя можеше да си осигури „подкрепа на Северноатлантическия алианс по време на възможна криза с Русия“, предполагат експерти. Отчасти турските институции споделят страховете на експертите от RAND относно уязвимостта на Турция към руската политика. Доста ясна в това отношение беше речта на Киличдароглу, който оглавява най-голямата опозиционна фракция в турския парламент. „Зависимостта на Турция от Русия нараства“, така порталът Arab Weekly цитира лидера на НРП. - Ние сме зависими от до 60% от Русия в енергийния сектор. Това е грешно. \" По отношение на регионалните кризи, над които Москва и Анкара се опитват да си сътрудничат, Килидаролулу отбеляза: „По-важното е, че Путин започна да оформя външната политика на Турция. Думите на Путин са особено важни за Либия и Сирия. \" Недоволството от линията на президента Реджеп Тайип Ердоган е регистрирано сред обикновените турски избиратели. Така проучване, проведено от социологическия център Metropoll, който е базиран в Анкара, показва, че парламентарната коалиция на президентската Партия на справедливостта и развитието (ПСР) и Партията на националистическото действие (ПНД) е одобрявана само от 51% от турците. Това означава, че населението е почти разделено в оценката на държавната политика. Критиката на към ПСР обикновено се свързва с продължаващата икономическа криза в страната, както и с военните кампании в Либия и Сирия. Директорът на Metropoll Озер Сенкар обаче казва: избирателят не е сигурен, че опозицията може да предложи нещо коренно различно. Определящият фактор за турските власти е атмосферата в армията, но дори сега тя е натрупала отрицателен потенциал. „Офицерите от средното ниво са изключително разочаровани от военното командване и са загрижени, че ще бъдат отстранени от длъжностите си по време на текущи чистки“, се казва в доклада на RAND. \"Това недоволство може дори да доведе в някакъв момент до нов опит за преврат, а Ердоган, изглежда, приема сериозно тази заплаха.\" (източник: Фокус, превод: Юлиян Марков)", "date": "2020.01.27", "title": "Доклад на RAND: Турската политика е уязвима и зависима от Русия"}
{"url": "https://faktor.bg/bg/articles/kiril-dobrev-1-7", "text": "\"За мен има далеч по-важни теми от моята евентуална кандидатура за председател на БСП. Темата с кмета на Благоевград, темата с вота на недоверие, който БСП внесе, са много по-актуални\". Това заяви в Благоевград на среща с партийните структури зам.-председателят на БСП Кирил Добрев.  \"Пред БСП стои изключително голямо предизвикателство - да проведе редица партийни конференции, след това една смислена вътрешнопартийна кампания и не на последно място да орагнизира пряк вътрешнопартиен избор, в който да се включат десетки хиляди социалисти. Всички, които ме познават знаят, че постовете никога не са ме блазнили и темата за председател на БСП не е актуална към този момент\", написа във Фейсбук Добрев.", "date": "2020.01.27", "title": "Кирил Добрев: Постовете никога не са ме блазнили, кандидатурата ми за лидер на БСП не е на дневен ред към този момент"}
{"url": "https://faktor.bg/bg/articles/ds-obyavyava-prez-1956-koy-e-vrazheskiyat-kontingent-na-totalitarniya-rezhim-v-balgariya", "text": "През 1956 г., когато Тодор Живков е утвърден за първи секретар на БКП, т. нар. вражески контингент на комунистическия режим е наброявал малко над 48 000 души. Това разкриват статистически данни на Държавна сигурност, които   публикува. Те достигат днес до нас благодарение на съхраняваните от Комисията по досиетата архиви на репресивния апарат на комунистическата партия. Статистиката е на Трето секретно политическо управление на ДС за борба с контрареволюцията, което съществува в структурата на Държавна сигурност между 1952-1961 г. и се занимава само с преследването и разработването на политическите противници в различните сектори на обществото. Негови предшественици са отделение „А” на ДС и отдел 1 на Дирекция Държавна сигурност. През 1967 г. на мястото на преструктурираното през 1961 г. Трето управление на ДС Секретариатът на ЦК на БКП начело с Живков създава известното Шесто управление на ДС за борба с идеологическата диверсия, закрито чак през 1990 г. Дванадесет години след Деветосептемврийския преврат БКП най-многобройните противници, които тоталитарният режим е имал, са били представителите на бившата земеделска опозиция – 14 578 души. Те са следвани от по-заможните селски стопански, които режимът по съветски режим заклеймява като „кулаци”. През 1956 г. те са възлизали, според ДС на 10 976 души. На трето място са хората определени като бивши капиталисти и дейци на буржоазните партии – 6136 души. В категорията „вражески контингент” (разбирай противници на комунистическия режим) попадат още бившите полицейски служители и военни разузнавачи – 4447 души, бившите легионери – 3845 души, офицери от българската армия до 9 септември 1944 г. – 3185 души. Не малко са „враговете” на БКП сред духовенството. В документа са посочени данни и в трите християнски деноминации. Има и друга, определена като „други фашистки организации” – над 2600 души. Трябва да се направи уточнение, че в България не е управлявала партия, политическа коалиция или монарх, които да са изповядвали фашистка идеология или програма. Но след Деветосептемврийския преврат комунистическият режим лепва това клеймо на хиляди българи, които не споделят нейната политика на съветизация на страната и превръщането на България в тоталитарна държавна от съветски тип. Сайтът desebg.com публикува и статистически данни за агентурата, с която Трето управление на ДС за борба с контрареволюцията се опитва да разработва противниците на режима. Този агентурен апарат възлиза на 1255 агенти. Документите са включени в сборника „Държавна сигурност – политическа полиция”, издание на Комисията по досиетата, 2011 г.", "date": "2020.01.27", "title": "ДС обявява през 1956 кой е \"вражеският контингент\" на тоталитарния режим в България"}
{"url": "https://faktor.bg/bg/articles/borislav-tsekov-pitaneto-na-geshev-za-imuniteta-na-prezidenta-e-umestno", "text": "Главният прокурор Иван Гешев отправи първо питане до Конституционния съд. Обвинител номер 1 поиска от конституционните съдии да изтълкуват разпоредбата на член 103 от Конституцията, която касае имунитета на държавния глава и вицепрезидента. Според доктора по конституционно право Борислав Цеков винаги, когато има неяснота или противоречие относно съдържанието и обхвата на дадени конституционни понятия, е добре да се търси Конституционният съд. „В този смисъл това е уместно искане, защото член 103 е един от най-общо формулираните в конституцията. В него понятия като „държавна измяна”, „нарушения на конституцията”, които са от категорията на политическите престъпления от най-висш ранг, не са изяснения нито на конституционно, нито на законодателно равнище”, заяви Цеков пред Нова ТВ. „Разглеждам искането на главния прокурор като добросъвестен опит да се очертаят по-ясно рамките, в които работи прокуратурата и правоохранителната система в държавата”, допълни Цеков. „При президента имаме функционален и абсолютен имунитет. Тоест за действия при и по повод изпълнения на служебните функции, не се търси отговорност и той не може да бъде свален, освен в двете изключения – държавна измяна и нарушения на Конституцията” обясни още Цеков.   Той допълни, че Конституцията позволява след импийчмънт при държавна измяна и нарушения на Конституцията да се търси отговорност от президента. „Това са много редки случаи, които често са предмет на политически заигравания”, коментира докторът по конституционно право.", "date": "2020.01.27", "title": "Борислав Цеков: Питането на Гешев за имунитета на президента е уместно"}
{"url": "https://faktor.bg/bg/articles/novini-svyat-amerikansko-radio-zarazenite-v-kitay-sa-2-8-miliona-zhertvite-na-koronavirusa-112-hilyadi", "text": "Американското радио   позовавайки се на данни от ФБР твърди, че заразените и жертвите на коронавируса в Китай са несравнимо повече от тези, които съобщават официалните китайски власти. По информацията, съобщена от радиото, на 23 януари заразените с коронавируса са били над 2,8 милиона а жертвите - не по-малко от  112 000 души. Основната причина за смъртта им е полиорганна недостатъчност. Общо 29 милиона души, жители на 11 китайски града са карантинирани, в блокираните градове е влязла армията, войниците са в биозащитни костюми. На жителите на провинция Чжецзян е наредено да остават в домовете си, което означава, че още 60 милиона са поставени под неофициална карантина. Няма потвърждение на данните, съобщени от радиото, от официални източници.", "date": "2020.01.27", "title": "Американско радио: Заразените в Китай са 2.8 милиона, жертвите на коронавируса - 112 хиляди"}
{"url": "https://faktor.bg/bg/articles/palna-misteriya-okolo-razbiliya-se-v-afganistan-patnicheski-samolet", "text": "Мистерия обгърна изчезналия в Афганистан самолет.  Съобщенията са категорични, че катастрофа има и тя е станала в район под контрола на талибаните. Но не е известно нито какъв е самолетът - на коя авиокомпания, дали е пътнически или някакъв друг, нито колко пътници е имало на борда, евентуално колко са жертвите и дали има оцелели.  Афганистанските специални сили са се отправили към района. Частната агенция TOLOnews, както и ТАСС и Би Би Си, твърдят, че кадри, до които са се добрали, направени в Газни, югозападно от столицата Кабул, показват маркировки в самолета, подобни на тези на американските Военновъздушни сили. От кадрите може да прави извода, съобщава агенцията, че самолетът е \"Бомбардие\" (Bombardier Global Express), който се използва от американските военни. Нито един служител не е потвърдил истинността на тази информация - както и каквато и да е информация за собствеността или вида на самолета. За кадри (снимки и клипове) в социалните медии, показващи останките на това, което очевидно изглежда самолет \"Бомбардие\" на американските ВВС (E-11A BACN (Battlefield Airborne Communications Node), сериен 11-9358), съобщи и \"Авиейшънист\". Задната част и двигателите изглеждат почти непокътнати във видеото, с разпознаваеми знаци и лога. Останалата част от фюзелажа и пилотската кабина са изгорели след катастрофата. Иранските държавни медии също публикуваха кадри, за които твърдяха, че са на самолета и спекулират, че може да е принадлежал на ВВС на САЩ, съобщи Би Би Си (BBC).", "date": "2020.01.27", "title": "Пълна мистерия около катастрофиралия самолет в Афганистан"}
{"url": "https://faktor.bg/bg/articles/i-fenove-na-lokomotiv-plovdiv-napirat-za-sreshta-s-borisov", "text": "Фенклубът на \"Локомотив\"-Пловдив настоява за спешна среща с министър-председателя Бойко Борисов. Причината за това е, че привържениците на \"черно-белите\" не са доволни от това, че държавата е готова да дострои стадион \"Христо Ботев\", а за стадион \"Локомотив\" не са предвидени средства, съобщи bTV. \"Базите в Пловдив са в много лошо състояние. На стадион \"Локомотив\" през 2004 година падна цяла трибуна. Веселин Марешки обеща пред 2 500 фена да направи трибуна \"Бесика\", но не го направи. Затова ще поискаме от премиера, ако не може да стане стадион \"Пловдив\", то тогава колкото пари се дадат за стадион \"Христо Ботев\", то толкова да се дадат и за стадион \"Локомотив\", категорични са феновете на \"смърфовете\". \"В сряда бяхме 200 човека с 200 коли. Можеше да блокираме града, но след разговори с полицията решихме да не го правим и да спазим добрия тон. Затова първо искаме среща с Бойко Борисов. Искахме среща между фенове на \"Локомотив\", \"Ботев\", представители на Общината и държавата, но такава не се състоя\", казаха още запалянковците. \"Ние не сме против да се построи стадион \"Христо Ботев\". Нека се знае. Но щом ще се помага на единия клуб, нека се помогне и на другия. Ние не смятаме, че държавата е длъжна на никой. Но щом е решила да обърне лице към спорта, нека тогава да се гледа най-разумното нещо, а именно изграждане на стадион \"Пловдив\". Нямаме план, какво ще предприемем, ако не бъдем чути. Много е лесно да блокираме кръстовища и да кажем: \"Искаме стадион\". Всичко зависи от желанието на държавата, затова искаме и среща. Кметът каза, че финансирането ще е държавно и той ни препрати към премиера. Да, може да се стигне до протести, защото напрежението ескалира и за това е добре този въпрос веднъж завинаги да се реши\", допълниха феновете на \"Локо\".", "date": "2020.01.27", "title": "И фенове на \"Локомотив\" - Пловдив напират за среща с Борисов"}
{"url": "https://faktor.bg/bg/articles/boyan-rasate-samoubiliyat-se-v-dans-otgovarya-na-opisanieto-na-chlen-na-bns-no-ne-sam-siguren-dali-tova-e-chovekat", "text": "\"Самоубилият се човек в ДАНС отговаря на описанието на член на нашата партия, но не сме сигурни дали е той, защото не си вдига телефонът\". Това каза пред Faktor.bg лидерът на БНС Боян Расате по повод появилите се информации, че мъжът, който се самоуби в сградата на ДАНС е отивал за разпит за Луков марш, както и че е членувал в националистическата формация.  \"Звъня му, но става въпрос за самотен и нестабилен човек. Причините, за да сложи край на живота си може да са най-различни - от проблемите с Луков марш до това, че навън вали дъжд\", коментира Расате. Припомняме, че днес следобед мъж на около 60 години сложи край на живота си, най-вероятно със самоделно оръжие, в сградата на ДАНС.", "date": "2020.01.27", "title": "Боян Расате: Самоубилият се в ДАНС може и да е член на БНС, отговаря на описанието"}
{"url": "https://faktor.bg/bg/articles/prokuraturata-razkri-v-kakvo-obvinyavat-bivshiya-shef-na-vik-pernik", "text": "\"Към момента те са задържани за 72 часа. Предстои Специализираният наказателен съд да се произнесе и да прецени дали да се стигне до постоянното им задържане\", коментира Милева. Бившият управител на ВиК-Перник Иван Витанов бе задържан днес преди обед. Той е бил извикан в 10 часа в следствения отдел на специализираната прокуратура в София. До момента във връзка с водната криза в Перник обвинение за безстопанственост е повдигнато на бившият екоминистър Нено Димов. Той е в ареста от 9 януари. Заради водната криза правителството смени и областният управител на Перник Ирена Соколова. От Специализираната прокуратура също разпространиха съобщение до медиите във връзка със задържаните лица:  Специализирана прокуратура привлече към наказателна отговорност нови две длъжностни лица, съпричастни с настъпилата водна криза в Перник и региона. Обвинение за длъжностно престъпление е повдигнато на временно изпълняващия длъжността кмет на община Перник през 2019 г. След писмено уведомяване по надлежния ред от управителя на „ВиК“ООД гр. Перник, че има силно намаляване на дебита на водоизточниците и водния ресурс в яз.Студена, и след като са били предложени действия за въвеждане на режим на водоползване в гр. Перник и други 10 населени места в общината, и.д. кметът не изпълнил служебните си задължения по Закона за местното самоуправление и местната администрация и Наредба №4 от 14 септември 2004 г. (за условията и реда за присъединяване на потребителите и за ползване на водоснабдителните и канализационните системи), не е предприел съответните действия за въвеждане на режим на водоползване в населените места от община Перник, което е довело до значителен недостиг и неправилно разходване на водния ресурс за питейно битови нужди в общината. Към наказателна отговорност е привлечен  и бившият управител на „ВиК“ ООД в Перник за умишлена безстопанственост и сключване на неизгодни сделки (престъпления по чл. 219, ал.3, вр.ал.2, вр.ал.1 от НК и чл. 220, ал.1 от НК). В качеството си на длъжностно лице и при условията на продължавано престъпление, той умишлено не положил достатъчно грижи за управлението, стопанисването и запазването на повереното му имущество – на водопреносната и водоснабдителна мрежа на община Перник и на водата за питейно битови нужди от яз.“Студена“. Въпреки задълженията си, регламентирани в Закона за водите, Наредба №4 от 14.09.2004 г. и тези по Договор от 01.04.2016 г. между „Асоциацията по ВиК“ и „Водоснабдяване и канализация“ ООД гр.Перник за стопанисване, поддържане и експлоатация на ВиК системите и съоръженията, управителят на „ВиК“ Перник умишлено не упражнил достатъчен контрол върху работата на служителите в дружеството, на които възложил да поддържат и ремонтират водопреносната и водоснабдителна мрежа на община Перник. От това му бездействие е последвало разпиляване на имущество – вода за питейно битови нужди, постъпила  от яз.“Студена“ във ВиК мрежата на гр.Перник. Щетите от това деяние на обвиняемия  са в приблизителен размер на 11 690 000 лв. (стойността на 7 млн. куб.м. вода за питейно битови нужди, които представляват разпилените 75 процента от всичката вода за питейно битови нужди в гр.Перник за инкриминирания период). На управителя на „ВиК“ Перник е повдигнато и обвинение и за сключване на неизгодни сделки на управляваното от него дружество, свързани с купуването и наемането на измервателни уреди на водния ресурс на яз.“Студена“. Събраните до момента доказателства сочат, че от действията на двамата обвинени не са могли да настъпят преки вреди, довели до водната криза в Перник и региона. Тяхната дейност се явява последваща по отношение на загубата на вода за питейно-битови нужди от яз. „Студена“ и сама по себе си (без противоправните действия на обвиняемия Нено Димов) не би причинила значителен недостиг на вода за питейно-битови нужди на над 97 000 души. По отношение на двамата обвиняеми Специализираната прокуратура е постановила задържане за срок до 72 часа, в които ще преценено какви мерки за неотклонение да им бъдат поискани или определени\", съобщават от Спецпрокуратурата.", "date": "2020.01.27", "title": "Прокуратурата разкри в какво обвиняват бившия шеф на ВиК -Перник"}
{"url": "https://faktor.bg/bg/articles/obshtestvo-zakon-i-red-arestuvaha-mazh-ot-montana-za-iztochvaneto-na-1-mln-leva-ot-varnenska-banka", "text": "30-годишен мъж от Монтана е привлечен като обвиняем по делото за източването на 1 милион лева от клон на банка във Варна. Той е вторият обвиняем по воденото досъдебно производство срещу банковата служителка Невена Й. На мъжа е повдигнато обвинение за измама в особено големи размери, представляваща особено тежък случай. Наложена му е мярка за неотклонение „Парична гаранция“ в размер на 10 000 лева. 38-годишната банкова служителка е в ареста от края на ноември миналата година, след като стана ясно, че е присвоила над 1 млн. лева от сметки на вложители. Усвоените от нея средства в периода от 1 януари 2018 г. до 21 ноември 2019 г. били превеждани на Сергей М., с когото банковата служителка се запознала в интернет. По време на виртуалната връзка Невена Й. изпращала с колети на куриерска фирма „Еконт“ присвоените средства. Изпращала и лични средства, включително и изтеглени от нея и нейни роднини кредити.  Между нея и Сергей от Монтана, който се представял в разговорите в интернет като Мирослав Михайлов, не е имало нито една среща на живо. Пред разследващите тя обяснила, че средствата били нужни на нейния интернет приятел, за да реши финансови проблеми с лихвари. Младата жена  разполагала само с три негови снимки. Парите изпращала на името Сергей, който бил уж  негов братовчед. Впоследствие се оказва, че това е истинското му име.  Разследването на досъдебното производство е възложено на екип от следователи от Окръжния следствен отдел към Окръжната прокуратура във Варна.", "date": "2020.01.27", "title": "Арестуваха мъж от Монтана за източването на 1 млн. лева от варненска банка"}
{"url": "https://faktor.bg/bg/articles/obshtestvo-ulitsata-gripnata-epidemiya-prevze-1-3-ot-oblastite-v-stranata", "text": "Министерството на здравеопазването съобщи, че на територията на една трета от страната има повишена заболеваемост от грип. Грипът завладя нови територии в страната. От утре - 28 януари, до 4 февруари грипна епидемия е обявена в областите София, Перник, Смолян, Пазарджик и Варна. До второ нареждане се ограничават плановите операции и свижданията в лечебните заведения. Преустановяват се женските и детските консултации. Под грипна карантина от утре са и две общини в Кюстендилска област - Бобов дол и Кочериново. Отменя се обявената от 21 януари епидемия в община Сапарева баня, но остава тази за община Дупница. В грипна епидемия от днес са София, областите Кърджали и Хасково, Бургас, Благоевград и община Луковит. Фалшива новина е обявената в Плевен грипна ваканция. От Регионалната здравна инспекция уточниха, че следят ситуацията, но засега не се налага учениците да спрат занятие. \"Заболеваемостта от грип достигна 227 на 10 хиляди души. Грипна епидемия е обявена в една трета от областите на страната\", съобщи по-рано пред журналисти д-р Ангел Кунчев, главен държавен здравен инспектор. Малко е вероятно да се стигне до обявяване на национална грипна епидемия, защото няма да има една седмица с всички области с грип, но това нищо не променя, каза Кунчев. Областните и общинските власти трябва да прилагат необходимите мерки за спиране и предпазване от епидемията, посочи той. В страната циркулират два щама на грипа, като новият H3N2 \"Канзас\" преобладава над H1N1, известен като \"свински грип\". Грипът засяга най-вече деца и по-точно възрастовата група от 5 до 14 години. Обяснението е, че този щам циркулира преди няколко години и много от възрастните хора имат някакъв имунитет. Вирусът съвпада и със състава на ваксините, които бяха използвани през есента на миналата година, каза Кунчев. Заради грипа е спрян учебният процес в близо 700 училища в страната, съобщиха от Министерство на образованието и науката. От понеделник 27 януари до 4 февруари, включително, поради висока заболеваемост ще бъде преустановен учебният процес във всички училища в София-град. Учениците ще започнат учебни занятия на 6 февруари, тъй като 5 февруари е обявен за неучебен ден поради края на първия учебен срок. От днес е обявена грипна епидемия на територията на област Велико Търново, поради което в 6 училища в община Павликени няма да учат от 27 до 29 януари, включително. В пет общини в област Благоевград - Благоевград, Гоце Делчев, Сатовча, Гърмен и Хаджидимово няма да се учи от 27 до 31 януари поради висока заболеваемост на учениците. През същия период ще са в грипна ваканция и учениците от област Габрово и област Хасково, а от 27 януари до 2 февруари и учениците от област Кърджали. Преустановява се учебният процес от 25 до 29 януари още в София-област за учениците от ОУ \"Д. Дебелянов\" с. Говедарци, общ. Самоков, и от СУ \"Св. П. Хилендарски\" - гр. Златица. Днес няма учебни занятия във всички училища от област Монтана, както и в 21 училища от област Пловдив и в 15 от област Кюстендил - 14 училища в гр. Дупница и 1 в Сапарева баня. Поради висока заболеваемост на учениците в 3 училища в област Бургас и в по едно училище в областите Благоевград, Враца, Габрово и Силистра днес също няма учебни занятия. В ДГ \"Мир\" в с. Дунавци, Видинска област, също не се провеждат занимания днес.", "date": "2020.01.27", "title": "Грипната епидемия превзе 1/3 от територията на страната"}
{"url": "https://faktor.bg/bg/articles/obshtestvo-zakon-i-red-zadarzhaha-chetirima-ot-protesta-na-vazrazhdane-zaradi-napadenie-sreshtu-politsai", "text": "С обвинения за нанасяне на леки телесни повреди ще се сдобият протестиращите, ударили двама полицаи по време на протест пред регионалното министерство, съобщиха от Софийска районна прокуратура за \"24 часа\".  Оттам обясниха, че има двама задържани, които мятали камъни по полицаите, а други двама са били арестувани заради проявена агресия към униформените. Обвинението срещу тях ще е по специализиран член, който е за нападение над полицай при изпълнение на служебните му задължения. Той предвижда затвор от 1 до 5 години.  Ще се преценява дали да им се иска постоянен арест. Вече са разпитани полицаи и други свидетели.", "date": "2020.01.27", "title": "Задържаха четирима от протеста на \"Възраждане\" заради нападение срещу  полицаи"}
{"url": "https://faktor.bg/bg/articles/mz-mvr-i-dans-shte-sledyat-razprostranenieto-na-opasniya-kitayski-koronavirus", "text": "Разпространението на китайския коронавирус ще бъде следено от оперативна група, в която влизат представители на Здравното министерство, МВР и ДАНС. Въпреки ниската вероятност за внос на вируса у нас, е създадена необходимата организация, за да бъдем в готовност, заяви директорът на Столичната здравна инспекция Данчо Пенчев, цитиран от БНР. Контролът на летище София е засилен чрез инфрачервени термокамери, които могат да регистрират повишена температура на хората. Особено внимание се обръща на пътниците, пристигащи от Москва, Истанбул и Лондон - градовете, в които има най-масово прекачване на пътуващи от Китай. Завърналите се днес от Китай музиканти от фолклорния състав от Петрич ще бъдат под медицинско наблюдение 14 дни, съобщи главният държавен здравен инспектор Ангел Кунчев: \"Списъкът е подаден към РЗИ-Благоевгард и към общопрактикуващите лекари в Петрич. 14 дни ще бъдат под медицинско наблюдение, термометрирани всеки ден. Получиха точни указания, ако все пак някой от тях развие някакви симптоми, ще има специализиран кабинет в Инфекциозната болница, отделение на болницата в Петрич, където ще бъдат преглеждани и ще се прави първоначалният тест за грип. С оглед да изключим всички други възможности. Веднага ще се вземат и проби за допълнително изследване за всички възможни вируси. Нямаме в момента възможност да доказваме този корона вирус\". Европейската комисия е готова да подкрепи репатрирането на граждани на ЕС от Китай заради разпространението на коронавируса, съобщи говорителят на Комисията Стефан де Керсмакер. Той обаче уточни, че решение в тази насока може да бъде взето само от страните членки. Този следобед трябва да се състои заседание на комисията за безопасност на здравето, което идва след оценката на европейския център за превенция и контрол на болестите. На него ще бъде обсъдено развитието на болестта, особено навлизането на вируса в Европа и по-конкретно във Франция, където той бе открит в края на миналата седмица. Членовете на комисията ще разговарят и за подготовката на страните членки за борба с болестта и в частност на болниците да се справят с новите случаи, превенцията, информацията към пътуващи граждани, както и координацията на ответните мерки. Проби за новия коронавирус България очаква да получи до две-три седмици по линия на Световната здравна организация, допълни доцент Кунчев.", "date": "2020.01.27", "title": "МЗ, МВР и ДАНС ще следят разпространението на коварния коронавирус"}
{"url": "https://faktor.bg/bg/articles/politsiyata-izpolzva-lyutiv-sprey-sreshtu-protestirashti-pred-mrrb", "text": "Протестиращи се опитаха да нахлуят в сградата на Министерството на регионалното развитие и благоустройството, а полицията използва лютив спрей срещу тях. Протестът е иницииран от инициативния комитет \"Спаси Перник\" с искане за оставката на министър Петя Аврамова заради водната криза. Преди 12 часа около 300 души тръгнаха на протестно шествие от сградата на Министерския съвет към МРРБ. Половин час по-късно протестиращите са пред сградата на регионалното ведомство, където започнаха да скандират \"Оставка\". Малко след това тълпата опита да нахлуе в сградата, като няколко човека започнаха да хвърлят бутилки по стъклените врати. Протестиращите носеха български знамена и голям плакат с надпис \"Оставка. Време ни е за възраждане\".", "date": "2020.01.27", "title": "Полицията използва лютив спрей срещу протестиращи пред МРРБ, двама служители на МВР са пострадали"}
{"url": "https://faktor.bg/bg/articles/bil-geyts-daryava-10-mln-dolara-za-borba-s-koronavirusa", "text": "Основателят на „Майкрософт“, милиардерът Бил Гейтс и съпругата му Мелинда („Bill & Melinda Gates Foundation“) даряват 10 млн. долара за мерки срещу разпространението на коронавируса 2019-nCoV в Китай и Африка, се казва в съобщение, публикувано на уебсайта на фондацията, цитирана от БГНЕС.  „Фондацията на Бил и Мелинда Гейтс днес обяви, че скоростно отделя 10 млн. долара спешна помощ и съответната техническа поддръжка, за да помогне на онези, които се борят с разпространението на вируса в Китай и Африка. Това ще засили усилията за ограничаване на глобалното разпространение на коронавирус 2019-nCoV“, се казва в изявлението. Средствата ще бъдат разделени поравно между Китай и центровете за контрол и превенция на заболяванията в Африка. На 31 декември 2019 г. китайските власти информират Световната здравна организация за огнище на неизвестна пневмония в град Ухан, разположен в централната част на страната. Експертите са установили причинителя на заболяването - това е коронавирус 2019-nCoV. Извън континентален Китай е съобщено за инфекции в Хонконг, Макао, Тайван, Тайланд, Япония, Южна Корея, САЩ, Канада, Виетнам, Сингапур, Непал, Франция, Австралия и Малайзия. Общият брой на заразените в континентален Китай достигна 2744, от които 80 са починали.", "date": "2020.01.27", "title": "Бил Гейтс дарява спешно 10 млн. долара за борба с коронавируса"}
{"url": "https://faktor.bg/bg/articles/kremal-polsha-ne-e-pokanila-vladimir-putin-za-otbelyazvaneto-na-75-godishninata-ot-osvobozhdenieto-na-aushvits-birkenau", "text": "Говорителят на руския президент Дмитрий Песков заяви, че Полша не е поканила Владимир Путин за отбелязването на 75-годишнината от освобождението на концентрационния лагер Аушвиц-Биркенау, предава РИА Новости, цитирана от \"Фокус\". Представителят на Кремъл заяви, че посланикът на страната във Варшава ще представлява Русия. Сега дипломатическата мисия в полската столица се оглавява от Сергей Андреев. Съветските войски освободиха концлагера на 27 януари 1945 г. ООН определи тази дата като Международен ден за възпоменание на Холокоста. Около 200 бивши затворници от концлагера и делегации от повече от 50 държави пристигнаха, за да участват в мероприятията в Освиенцим. Аушвиц-Биркенау е бил най-големият и дълготраен нацистки лагер за изтребване на затворници, основно евреи и затова се е превърнал в един от основните символи на Холокоста. През годините на войната там намират смъртта си около 1,4 милиона души, от които около 1,1 милиона са евреи. В средата на декември Владимир Путин заяви, че Полша е сред страните, които са сключили споразумение с нацистка Германия, а Русия разполага с документи, потвърждаващи подобни преговори. По-специално държавният глава описа как полският посланик в Третия Райх е обещал да издигне паметник на Адолф Хитлер за плановете за изпращане на евреи в Африка. Путин го нарече „антисемитско прасе“. Варшава не призна този факт и руският посланик беше извикан във външното министерство на страната. Думите на Путин предизвикаха възмущение сред полските власти, които се опитват да обвинят за началото на войната СССР, като се позовават на Пакта Молотов-Рибентроп.", "date": "2020.01.27", "title": "Кремъл: Полша не е поканила Владимир Путин за отбелязването на 75-годишнината от освобождението на Аушвиц-Биркенау"}
{"url": "https://faktor.bg/bg/articles/novini-svyat-mishel-barnie-vse-oshte-ima-risk-ot-tvard-brekzit-v-kraya-na-2020-godina", "text": "Бизнесът е все още изправен пред риск от \"твърд\" Брекзит в края на годината, като се има предвид краткото време за договаряне на бъдещите търговски отношения между Великобритания и Европейския съюз, заяви в понеделник главният европейски преговарящ Мише Барние, цитиран от Ройтерс. \"Тези преговори не са обикновени, тъй като в края на тази година Великобритания напуска, по неин избор, единният пазар и митническият съюз\", посочи г-н Барние на съвместна пресконференция с ирландския премиер Лео Варадкар. \"Ако нямаме споразумение, това няма да бъде обичайна бизнес практика и запазване на статуквото, като в този случай ще бъдем изправени пред ръба на скалата, особено по отношение на двустранната търговия\" предупреди той. Ирландският премиер пък отбеляза, че ЕС ще се възползва от търговските преговори с Обединеното кралство. \"Ние в ЕС имаме население и пазар от 450 милиона души, докато за Обединеното кралство е около 60 милиона\", посочи Варадкар пред Би Би Си , когато беше попитан коя страна, според него, ще има предимство в предстоящата търговски разговори, отбелязвайки, че Европейският съюз има \"по-силен екип\". Той също посочи, че \"би бил трудно\" да се постигне подписване на търговско споразумение между Обединеното кралство и ЕС до края на годината, поставяйки под въпрос предишни твърдения на британския премиер Борис Джонсън, но подчерта, че единният блок ще работи \"ден и нощ\", за да се случи това. Обединеното кралство ще напусне ЕС на 31 януари, след което ще трябва да договори нови търговски отношения със съюза до края на 2020-а година.", "date": "2020.01.27", "title": "Мишел Барние: Все още има риск от твърд Брекзит в края на 2020 година"}
{"url": "https://faktor.bg/bg/articles/trima-balgari-sa-blokirani-v-kitayskiya-grad-uhan", "text": "Трима българи са блокирани в китайския град Ухан, където се разпространява коронавируса. Това става ясно от съобщение на външно министерство.  Към момента няма данни за засегнати от заразата български граждани, а посолството ни в Пекин е в постоянен контакт с нашите сънародници в Ухан, казват от МВнР. Обсъждат се варианти за тяхното извеждане от града. Китайските власти препоръчват чуждестранните граждани да не напускат страната. По актуални данни (от 20 януари 2020 г.) на Националната администрация за миграция на Китай през 2019 г. българите в континенталната част на страната (без САР Хонконг, САР Макао и Тайван) са общо 373 души, от които 195 работещи и 134 учащи. Най-много българи има в градовете Шанхай и Пекин, както и в провинция Дзянсу.", "date": "2020.01.27", "title": "МВнР опитва да измъкне трима блокирани българи в Китай"}
{"url": "https://faktor.bg/bg/articles/novini-svyat-the-new-york-times-iranskite-voenni-tri-dni-sa-krili-istinata-za-svalyaneto-na-ukrainskiya-samolet", "text": "Иранските военни три дни са крили от аятоллах Али Хаменеи и президента на Иран Хасан Рухани истината за свалянето на украинския пътнически самолет Boeing 737, съобщава The New York Times.  След като научил истината, Рухани заявил, че тя трябва да бъде съобщена и заплашил с оставка, ако условието му не бъде изпълнено. Ръководителите на Корпуса на стражите на ислямската революция (КСИР) са знаели само няколко минути след катастрофата, че не става дума за технически проблеми, а че самолетът е бил свален. КСИР, за разлика от останалите въоръжени сили на Иран се подчиняват не на президента, а лично на върховния лидер на Иран. Това е и причината иранските власти за отричат публично участието си в катастрофата на самолета. На 10 януари, тоест на третия ден след падането на самолета, официален представител на иранското правителство нарече версията, че самолетът е свален \"голяма лъжа\". А няколко часа по-късно военните съобщават истината на президента. Той поискал Иран незабавно да признае публично за грешката си, но военните възразили, че последиците могат да дестабилизират страната, но Рохани заплашил с оставка.", "date": "2020.01.27", "title": "The New York Times: Иранските военни три дни са крили истината за свалянето на украинския самолет"}
{"url": "https://faktor.bg/bg/articles/mazh-se-samoubi-v-sgradata-na-dans", "text": "Мъж на около 60-годишна възраст се е самоубил в сградата на Държавна агенция \"Национална сигурност\", съобщи БТВ. Сигналът за случилото се е бил подаден минути преди 14 ч. По първоначални данни мъжът е използвал самоделно оръжие. Самоличността му не е известна, като най-вероятно той е влязъл в сградата като посетител.", "date": "2020.01.27", "title": "Мъж се самоуби в сградата на ДАНС"}
{"url": "https://faktor.bg/bg/articles/40-dozhivotni-prisadi-poluchi-mazhat-koyto-ubi-desetki-v-turski-klub-navrah-nova-godina", "text": "Истанбулски прокурор поиска днес 40 доживотни присъди за основния заподозрян за стрелбата в нощния клуб Реина\" в Истанбул на 1-ви януари 2017 г., съобщава ДПА. Узбекският гражданин Абдулкадир Машарипов беше арестуван две седмици след нападението. При стрелбата срещу празнуващи в новогодишната нощ загинаха 39 души, а 79 бяха ранени, предава БТА. Отговорност за терористичния акт пое групировката \"Ислямска държава\".Машарипов е един от 58 заподозрени за причастност с нападението, като 18 от тях се намират в ареста.", "date": "2020.01.27", "title": "Масов убиец в турски клуб получи 40 доживотни присъди"}
{"url": "https://faktor.bg/bg/articles/nkvd-izpolzvalo-do-1947-godina-hitleristkiya-lagera-na-smartta-aushvits", "text": "В четвъртък, 23 януари, в Националния музей за историята на Втората световна война в Украйна се проведе презентация на фундаменталното изследване „Концлагерът Аушвиц –  украниският вимир“ (Концтабiр Аушвiц — український вимiр) . Случи се така, че у нас много хора наричат нацисткия лагер на смъртта в Освиенцим. Полските историци уточняват, че Освиенцим всъщност е град. А концентрационният лагер, който се намираше в него, се нарича Аушвиц и той е използван от руското НКВД почти до края на 1947 година, съобщават fakty.ua. Жертви на лагера на смъртта става 1.5 милиона хора, от които 1,1 милион са евреи, около 150 000 са поляци, а останалите са етнически украинци, руснаци, французи, унгарци, цигани. В газовите камери и крематориуми на Аушвиц са биви убите 90 000 евреи от Закърпатието, разказва директора на музея. Събирането на информация за украинските жертви е станало по инициатива на Виктор Юшченко, когато е президент на Украйна, чийто баща също е бил лагерист в Аушвиц. Той попада там на 5 юли 1941 година и е освободен от американските войски през 1945. Връща се в родината си и започва работа като учител по история, след което завършва чужди езици в Харковския държавен университет. През 50-те години на миналия век КГБ започва да го разработва по подозрение в украински национализъм. Чекистите дори му дават прозвището „Хитлерист“ за това, че е бил умен и знаещ човек.", "date": "2020.01.27", "title": "НКВД използвало до 1947 година хитлеристкия лагера на смъртта \"Аушвиц\""}
{"url": "https://faktor.bg/bg/articles/pravyat-testove-za-vodata-kam-pernik", "text": "Тестовете дали през водната система на София могат да минат допълнителни 300 л в сек вече са направени. Това съобщи столичният кмет Йорданка Фандъкова, след като се запозна с водните ресурси в яз. \"Бели Искър\". Фандъкова посети Контролния център на Софийска вода в Бистрица. \"Нивото на водата в яз. \"Бели Искър\" се следи в реално време, каза кметът. Фандъкова увери, че няма опасност градът да остане без вода и коментира, че политическите лица, които плашат обществото се заиграват с темата с цел да трупат партийни дивиденти.", "date": "2020.01.27", "title": "Правят тестове за водата към Перник"}
{"url": "https://faktor.bg/bg/articles/opasni-poleditsi-dazhd-i-umeren-vyatar", "text": "Днес времето над страната ще бъде облачно и на много места ще има превалявания от дъжд. В сутрешните часове, на места в Западна България, ще има условия за поледици. В Източна България ще духа до умерен южен вятър, като до вечерта вятърът в цялата страна ще се ориентира от запад-северозапад. Максималните температури между 5° и 10°, на места в Източна България до 12°-13°. Атмосферното налягане още малко ще се понижи и ще бъде близко до средното за месеца, съобщи \"Фокус\". Над Черноморието ще бъде облачно с превалявания от дъжд. Ще духа до умерен южен вятър. Максимални температури - между 9° и 12°. Температурата на морската вода е 7-8°. Вълнението на морето ще бъде 1-2 бала. В планините ще бъде облачно с валежи от дъжд, над 1200 метра от сняг. Ще духа умерен до временно силен югозападен вятър, който постепенно ще се ориентира от северозапад. Максималната температура на 1200 метра ще е 3-4°, на 2000 метра - около минус 1°.", "date": "2020.01.27", "title": "Опасни поледици, дъжд и вятър"}
{"url": "https://faktor.bg/bg/articles/gripat-zatvori-vsichki-stolichni-uchilishta-ot-dnes", "text": "От днес всички училища в София са затворени. Грипната ваканция за столицата ще се слее с междусрочната. Така учениците ще са върнат в училище на 6-и февруари. Празни от днес остават и класните стаи в областите Кърджали, Хасково, Бургас и Благоевград. От днес там е обявена грипна епидемия. В област Бургас и общините Севлиево, Трявна и Дряново децата също не са на училище. \"Ние сме в края на срока и оформяне на оценките. По отношение на материала колегите имат опит да обединят теми или да се навакса с упражнения заради грипната ваканция. Учителите могат да си разпределят работата, така че да няма ощетени ученици\", обясни пред бТВ зам.-министърът на образованието Таня Михайлова. Може да се вземе решение за удължаване на срока. Доста дни ваканция се събира за учениците в София. Тази грипна ваканция е да бъдат вкъщи и да се вземат мерки сами да се предпазят. Нека учениците да не са навън и да не се струпват на големи групи, посъветва тя.   Таня Михайлова обясни още: \"Националното външно оценяване е полезно за учениците. Оценява се от учител, който не е преподаващ-гарантира се обективност. Голяма част от учениците от 4-ти клас продължават в същите училища. Трябва да се знаят техните дефицити. Може да смяташ, че всичко знаеш, но на изпита ясно се вижда какви са знанията\".", "date": "2020.01.27", "title": "Грипът затваря всички столични училища от днес"}
{"url": "https://faktor.bg/bg/articles/poslanikat-ni-v-pekin-nyama-zasegnati-ot-virusa-balgari", "text": "До момента потвърдените случаи на заразени с коронавируса в Китай са 2744, починали са 80. Има разработен тест, който доказва вируса. Заразата се предава по капков път. Към момента нямаме не само засегнати от вируса българи, но и европейски граждани на територията на Китай. Това заяви временно управляващият посолството на България в Пекин Владислав Спасов в ефира на БТВ. „Българите в Ухан са добре. Засега само този град е блокиран. Животът е замрял, градът прилича на призрачно място“, допълни той. „Китайските власти предприемат всички необходимо, за да ограничат заразата. Разпространява се информация какви мерки да се предприемат от всеки, за да не се разболее. Всичко се случва много организирано и дисциплинирано“, подчерта посланикът ни. Всички масови събития бяха отменени. Ваканцията по случай китайската нова година бе удължена до 2 февруари, разкри той. „В 35 метростанции, властите мерят температурата на хората, без значение дали искат или не. Този път Китай реагира много адекватно“, увери Владислав Спасов. Днес в България се прибира ансамбълът от Петрич, който трябваше да участва в празненствата в Китай по случай китайската Нова година, съобщи още посланикът ни. \"От 27 януари 2020 г. всички китайски туристически групи, пътуващи в чужбина, ще бъдат спрени. Резервациите за полети и хотели в чужбина, направени чрез туристически агенции, ще бъдат прекратени. Резервациите за вътрешни полети и хотели в Китай, направени чрез туристически агенции, са били анулирани, считано от 24 януари 2020 г.\", каза той.", "date": "2020.01.27", "title": "Посланикът ни в Пекин: Няма засегнати от вируса българи"}
{"url": "https://faktor.bg/bg/articles/zhena-ot-vzriveniya-blok-vav-varna-ochite-mi-tekat-ot-udara-na-ognenata-valna", "text": "Макар и бавно, започна възстановяването на взривения блок във Варна. Някои от семействата, чиито жилища пострадаха при ударната вълна и последвалия пожар вече се върнаха по домовете си. За други предстои да изградят дома си отново. Домът на семейство Генови е под взривения апартамент.  \"Двама пенсионери сме - аз и съпругът ми. Отчаяна съм. Не може да се започне да се ремонтира. Трябва първо всичко да изсъхне. Малки са ни пенсиите\", разказа в ефира на БНТ  Недялка Генова, потърпевша от взрива в блок във Варна. В нощта на взрива, жената разказа, че се чувало шум. \"Към 4 без 20 изведнъж се чу трясък и се видя пламък. Първоначално помислих, че е гръмнал бойлер.Отидох до прозореца. Така ме удари огнената вълна, че сега очите ми текат. Дъщеря ми каза: Майко, тръгвайте, че горим. Спряхме тока и зет ми се обади в Спешна помощ. Много е  трудно, на никого не го пожелавам. Не можем да спим, пием лекарства. Дъщеря ми получи нервна криза. Трагедия голяма е. Не можем да се храним. Все пред очите ни са пламъците\", разказва жената през сълзи. \"Едно семейство разби други 35\", каза още тя.", "date": "2020.01.27", "title": "Жена от взривения блок във Варна: Очите ми текат от удара на огнената вълна"}
{"url": "https://faktor.bg/bg/articles/vanya-kastreva-varvi-se-kam-olekotyavane-na-natsionalnoto-vanshno-otsenyavane", "text": "Всички ученици в София са в грипна ваканция. Още в петък са достигнати много високи нива на заболеваемост - това са 185 промила. Очаква се днес те да бъдат близо 200, което означава, че на 1000 човека 200 са болни, или всеки пети столичанин е болен от грип. Това заяви в Сутрешния блок на БНТ Ваня Кастрева - началник на Регионалното управление на образованието в София. Тя коментира също, че се върви към олекотяване на Националното външно оценяване след четвърти и седми клас. Според нея не е избързано с обявяването на грипна ваканция, и след като здравните власти са преценили, че това е важно за опазване здравето на децата, значи това са правилните решения. \"Предвид обстоятелството, че тук много се движим, има непрекъснати контакти, а процентът на заболеваемост е най-висок във възрастовата група 5-14-годишна възраст, това е абсолютна предпоставка за бързо разпространение на грипа. Защото средните училища са много повече от основните, от гимназиите. Важно е родителите да бъдат грижовни. От следващия четвъртък всички деца ще бъдат на училища за втория учебен срок\", каза тя. Кастрева заяви, че това по никакъв начин не е проблем за повишаването на срочните оценки на учениците, защото е възможно оформянето на срочните оценки да се случи и след официалното приключване на първия срок, когато обстоятелствата го налагат. И припомни, че миналата година грипната ваканция е била на 28 януари и е продължила до 4 февруари. Ваня Кастрева коментира и казуса с тестовете за Националното външно оценяване след четвърти и седми клас. \"Новият формат на Националното външно оценяване в 4 клас, а впоследствие и в 7 клас беше обявен своевременно. Предвид обстоятелството, че все пак добрата идея да бъдат равнопоставени всички ученици, защото това гарантира добра дикция на този, който ще чете, бавно четене на диктовката, останалото е въпрос на техника, а техниката се управлява от хората и за мен би било изключително безотговорно един директор да не проиграе това в своето училище, да не отчете всички важни параметри, включително височина на тона, децата трябва по-често да проиграват това\", посочи Кастрева. Тя увери, че министър Вълчев е изключително отворен към диалог и че всички въпроси няма да останат без отговор. Освен това в началото на месец февруари ще има още обсъждане. \"Във времето се върви към олекотяване на Националното външно оценяване, това се случва и за 4, и за 7 клас. За 4 клас беше за 4 учебни предмета, когато започна, сега се провежда за 2 учебни предмета. За седмокласниците съм съпричастна към притесненията на родителите. Още през май за 4 клас, през септември за 7 клас бяха качени моделите за външно оценяване, те могат да проследят всички преминали външни оценявания и ще видят как се върви в интерес на децата\", обясни началник на Регионалното управление на образованието в София. Според Кастрева Националното външно оценяване е важен измерител на качеството на образованието. \"През електронната система, която дава възможност на всяко училище, може да се проследи ръстът и напредъкът не само на всеки ученик, но и на всяко училище. има изключително диагностична, а не само мониторингова функция\", допълни тя.", "date": "2020.01.27", "title": "Ваня Кастрева: Върви се към олекотяване на Националното външно оценяване"}
{"url": "https://faktor.bg/bg/articles/ivan-geshev-iska-talkuvane-na-razporedbata-za-imuniteta-na-prezidenta", "text": "Главният прокурор Иван Гешев иска задължително тълкуване на разпоредбата от Конституцията, свързана с имунитета на президента и вицепрезидента. Тя гласи, че президентът и вицепрезидентът не носят отговорност за действията, извършени при изпълнение на своите функции, с изключение на държавна измяна и нарушение на Конституцията. Според члена, те също така не могат да бъдат задържани и срещу тях не може да бъде възбудено наказателно преследване. „Разкриване на смисъла на разпоредбата на чл. 103 от КРБ е необходимо, тъй като нормата е лаконична и не дава еднозначен отговор на поставения с настоящото искане въпрос\", сочат от прокуратурата. Според Българската конституция имунитетът на президента, както и на вицепрезидента, включва два компонента: неотговорност за действията, извършени при изпълнение на служебни функции, с изключение на държавна измяна и нарушение на Конституцията и неприкосновеност за задържане и за възбуждане на наказателно преследване. Предвид еднаквата правна уредба, касаеща имунитета на президента и вицепрезидента, изложеното в пункт I, II и III следва да се възприеме като еднакво валидно и за двете фигури. Според съобщението, разпространено от прокуратурата, смисловото съдържание на въпросния член от Конституцията се разбира нееднозначно, като са изразени противоречащи една на друга тези. Налице е потребност от тълкуване, за да се избегне противоречиво прилагане на тази конституционна разпоредба и да се предотврати настъпването на неблагоприятни за националната правна система последици. С оглед на това възниква нуждата от официално тълкуване на разпоредбата на чл. 103, ал.1 КРБ и разкриване смисъла на понятията „държавна измяна\" и „нарушение на конституцията\" и изясняване на въпросите: - припокрива ли се по съдържание понятието \"държавна измяна\" с престъпленията, визирани в Раздел I „Измяна\", Глава първа „Престъпления против републиката\" от Особената част на Наказателния кодекс и ако не се припокрива – какви по естеството си нарушения включва: - каква е разликата между понятията \"държавна измяна\" и „нарушение на конституцията\"; - включва ли в съдържанието си някое от понятията \"държавна измяна\" и „нарушение на конституцията\" и кое от тях извършването на престъпление, различно от предвидените в Раздел I „Измяна\", Глава първа „Престъпления против републиката\" от Особената част на Наказателния кодекс. Ако включва, налице ли са изисквания относно вида на престъплението (от общ или от частен характер) или за нормативно предвижданото за конкретното престъпление наказание (както по отношение на неговия вид, съобразно чл. 37 НК, така и по отношение на неговия размер);", "date": "2020.01.27", "title": "Иван Гешев иска от КС тълкуване на разпоредбата за имунитета на президента"}
{"url": "https://faktor.bg/bg/articles/izpravyat-pred-sada-bivshiya-zam-ministar-aleksandar-manolev", "text": "Днес се очаква да стартира делото в Окръжния съд в Благоевград срещу бившия зам. министър Александър Манолев. Срещу него е внесен обвинителен акт като подбудител и помагач, а дъщерята на детегледачката му - Ана Димитрова, е обвинена за извършител, за представяне на неверни сведения пред Държавен фонд \"Земеделие\". Двамата са обвиняеми, че с цел получаване на средства от Европейски земеделски фонд за развитие на селските райони, за изграждане на къща за гости, са получили неправомерно 380 хил. лв. Припомняме, че досега 10 съдии си направиха отвод. Днес адвокатът на Манолев заяви, че от отново ще поиска отвод на съдията. Самият Манолев каза, че в хода на делото ще докаже своята невинност.", "date": "2020.01.27", "title": "Изправят пред съда бившия зам.-министър Александър Манолев"}
{"url": "https://faktor.bg/bg/articles/sofiya-na-21-vo-myasto-po-mrasen-vazduh-v-sveta", "text": "София днес е в оранжевия сектор по замърсяване на въздуха, което означава, че има опасни вредни прахови частици. Навън към момента е дъждовно, което ще спомогне по-късно през деня въздухът да се изчисти. Столицата ни днес е на 21-во място в световен мащаб по замърсяване на въздуха, показват данните от сайта airvisual.com. Най-мръсен е въздухът тази сутрин в жк Надежда, който е в червения сектор, следван от кварталите „Павлово” и „Младост”, които са в оранжевия сектор. Днес градът с най-мръсен въздух в света е Делхи в Индия, следван от Дака в Бангладеш, на трето място е Пекин в Китай. Милано в Италия заема четвърто място по мръсен въздух, а петото място е за Колката в Индия. Сараево в Босна и Херцеговина е на шесто място.", "date": "2020.01.27", "title": "София днес в оранжево, на 21-во място по мръсен въздух в света"}
{"url": "https://faktor.bg/bg/articles/general-ot-ds", "text": "В изпращащата държава знаят кой е шпионин и кой – не, в приемащата не е толкова просто. Това е нещо, което много бързо се диференцира. \"Не са нужни години, за да се разбере. На третия месец вече е абсолютно ясно, по простата причина, че режимът на живот на професионалиста-разузнавач и на професионалния чист дипломат много сериозно се разминават\". Това каза за БНР експертът по въпросите на разузнаването генерал Тодор Бояджиев.  От Радиото са пропуснали да отбележат, че е бивши заместник-началник на Първо главно управление на ДС и началник на 06 информационен отдел на управлението. Държавите гонят чужди дипломати не когато ги разкрият като шпиони, а „когато моментът изисква да се вдигне шум“, допълни той, но уточни, че в обществения дебат битуват „стари подходи и стари дефиниции“: „Преди 30 години нямахме руско разузнаване в България, защото те получаваха всичко, което ги интересуваше, без шпионаж“. Активността по отношение на Русия е „защото новият голям брат не иска някои неща да се случат“, обясни той и даде за пример спирането „Южен поток“ „Не е задължително винаги едно и също противодействие. Руснаците казаха „запазваме си правото да реагираме“. Това не означава непременно, че те ще обявят двама български дипломати за „персона нон грата“. Един пример ви давам. Когато американците изгониха 30 и няколко руски дипломати, руската реакция беше, че те не изгониха никой, но в един хубав ден над 200 служители в американските представителства в Русия – камериерки, шофьори, готвачи, сервитьори  - наети от Американското посолство и обслужващи американската дипломация в Москва, не се явиха на работа. Изведнъж се оказаха с вързани ръце! Американският резидент впоследствие го заяви: „С това си действие руснаците постигнаха това, че моите хора от резидентурата, шпионите, вместо да тръгнат да вербуват, трябваше да мият колата на посланника“. „Прието е, докато имаше Студена война, да се говори, че разузнаването работи против някого. Невярна постановка! Работи по съответната страна и за защита на националния интерес. Знаем априорно, че националните интереси твърде често не съвпадат, а са в противоположност, разминават се. В този случай вече разузнаването нарушава законите на приемащата страна, за да работи за националния си интерес…“.Изключително успешно американски държавни институции успяват да генерират антиамериканизъм навсякъде по света, каза още Тодор Бояджиев.  „Така нареченото „приятелско разузнаване“. Факт ли е, че американците слушаха мобилния телефон на Ангела Меркел, на френския президент? По всяка вероятност те правят всичко възможно да слушат и разговорите на Владимир Путин“. Защо се гонят само руски дипломати? „Това не е вярно в исторически план. В конкретния момент е така. С падането на Берлинската стена приехме, че противопоставянето между идеологиите остава в историята, защото една от идеологиите се срина…“. В настоящето противникът не е задължително да остава противник, но е конкурент, обясни той: „Преди 50 години американците обявиха за „персона нон грата“ трима френски дипломати във Вашингтон, защото ги уличиха, че по линия на научно-техническото разузнаване търсят конкретна информация от Щатите и това засилва позициите им като конкурент“. САЩ са държали в затвор израелски шпионин в продължение на 30 години въпреки силния международен натиск, допълни той. „На 16-ти юни 2009 година, в американското посолство в София, се получи шифрограма на 10 страници. В момента я държа в ръцете си. В тази грама, с подписа на държавния секретар Хилъри Клинтън, се казваше: „Прилагаме ви новата национална директива за агентурно разузнаване“. В нея са описани конкретно целите и задачите на американското разузнаване в София - какво искат да се разузнава в София. Ще се изненадате това нещо защо не се появи. Вестник „Гардиън“ го публикува! Оттам имам аз документа, шифрограмата, че всеки един в американското посолство трябва да се включи в процеса на агентурно събиране на информация“. За България приоритетите били да се събира информация за официалните държавни представители, дали се спазва върховенството на закона, каква е корупцията сред официалните лица, какви са аспектите на енергийната политика и други, включително системата на провеждане на избори – „това, за което в момента ние гоним да двама руски дипломати“.", "date": "2020.01.27", "title": "Генерал от ДС: Преди 30 години нямахме руско разузнаване в България, защото те получаваха всичко"}
{"url": "https://faktor.bg/bg/articles/navalni-putin-misli-rusnatsite-za-idioti-nali-toy-zasekreti-istinata-za-voynata-video", "text": "Президентът на РФ Владимир Путин очевидно мисли гражданите на страната ни за идиоти, говорейки как ще извади  архивите за Втората световна война пред ветераните, заяви руският опозиционен лидер Алексей Навални.  \"Нали той преди година  със свой указ удължи сроковете за секретност за същите тези архиви\", казва опозиционерът.  Припомняме, че Путин засекрети до 2040 г. архивите за Втората световна война, които бяха отворени за кратко през 1991 г. \"Истината за войната ние с вас не я знаем, защото през 20-те години на неговото управление беше скрито огромно количество информация за Великата отечествена война , в която загинаха около 30 милиона от нашите дядовци. Никой не знае колко точно, защото той я засекрети... Архивите на НКВД засекрети лично Путин... до 2050 г. \", категоричен е Навални.", "date": "2020.01.27", "title": "Алексей Навални: Путин мисли руснаците за идиоти, нали той засекрети истината за войната (ВИДЕО)"}
{"url": "https://faktor.bg/bg/articles/premierat-na-sloveniya-neochakvano-podade-ostavka", "text": "Лявоцентристкият премиер на Словения Марян Шарец неочаквано съобщи, че е депозирал оставката си в парламента и призова за организиране на предсрочни избори, информират \"Ройтерс\" и \"Блумбърг\". Той обоснова решението си с това, че неговото правителство на малцинството не може да прокара важно законодателство. \"С тази коалиция и тази ситуация в парламента не мога да изпълня очакванията на хората. Ще мога да ги изпълня след избори\", каза той на пресконференция. Малко по-рано националната новинарска агенция STA информира, че финансовият министър подава оставка. Петпартийното правителство на малцинство е под въпрос, откакто лява партия оттегли подкрепата си по-рано този месец. Спорът е около бюджет 2020. Коалицията зависи от опозиционни депутати при прокарването на всеки нов законопроект, тъй като не й достигат трима депутати за мнозинство. Според социологически проучвания Листа на Марян Шарец води с 15% подкрепа. Социалдемократите са втори с 14 на сто.", "date": "2020.01.27", "title": "Премиерът на Словения изненадващо подаде оставка"}
{"url": "https://faktor.bg/bg/articles/konstitutsionniyat-sad", "text": "След като прокуратурата обяви, че главният прокурор Иван Гешев е изпратил искане до Конституционния съд (КС) относно имунитета на държавния глава, от КС  излязоха със съобщение - че образуват дело по искането му. \"Днес, 27.01.2020 г., Конституционният съд образува конституционно дело № 1/2020 г. по искане на Главния прокурор на Република България за даване на задължително тълкуване на разпоредбата на чл. 103 от Конституцията на Република България. Докладчик по делото е съдия Мариана Карагьозова-Финкова\", се казва в краткото съобщение, публикувано на сайта на съда.", "date": "2020.01.27", "title": "Конституционният съд образува дело № 1/2020 г.  за имунитета на президента"}
{"url": "https://faktor.bg/bg/articles/polsha-shte-kupi-ot-sasht-32-iztrebitelya-f-35-za-4-6-mlrd-dolara", "text": "Полша ще сключи договор със САЩ за закупуване на 32 изтребителя от пето поколение Ф-35 за 4,6 милиарда долара, съобщи полският министър на отбраната Мариуш Блашчак, цитиран от ТАСС и ДПА. Сделката ще бъде подписана в петък в град Демблин на река Висла, където има голяма база за обучение на пилоти, съобщи министърът в Twitter. Компанията производител \"Локхийд Мартин\" заяви, че първите изтребители може да бъдат доставени на Полша през 2024 г., съобщи полската информационна агенция ПАП. Към днешна дата полските ВВС разполагат с 27 изтребителя МиГ-27, 18 Су-22 и 48 Ф-16, отбелязва ТАСС.", "date": "2020.01.27", "title": "Полша ще купи от САЩ 32 изтребителя Ф-35 за 4,6 млрд. долара"}
{"url": "https://faktor.bg/bg/articles/angela-merkel-shte-nastoyavav-pred-evropeyskite-lideri-da-zapochnat-pregovori-sas-severna-makedoniya-i-albaniya-prez-mart", "text": "Германският канцлер Ангела Меркел обяви, че ще настоява пред европейските лидери да започнат преговори със Северна Македония и Албания и решението да бъде взето по време на среща на върха през март, предаде \"Ройтерс\". \"Преди всичко искаме да постигнем съгласие на следващия Европейски съвет през март за започване на преговорите с Албания, а също и със Северна Македония,\" каза тя пред репортери в Берлин, където прие албанския премиер Еди Рама, пише агенцията. \"И двете страни постигнаха много. Ще работим усилено, за да постигнем желаните резултати през март.", "date": "2020.01.27", "title": "Ангела Меркел: Ще настоявам пред европейските лидери през март да вземат решение за преговори със Северна Македония и Албания"}
{"url": "https://faktor.bg/bg/articles/novini-balgariya-atlantitsi-ot-karakachanov-zavisi-dali-na-1-fevruari-pred-memoriala-na-zhertvite-na-komunizma-v-sofiya-shte-ima-pochetna-rota", "text": "Атлантическият съвет на България излезна с Призив към  президента, премиера и председателя на Народното събрание, всички депутати, министри, политически и обществени дейци да се включат на 1 февруари в поклонението пред паметта на жертвите на комунизма и с присъствието си да дадат знак, че не с думи, а с действия чрез реални законодателни промени ща започнат и извършат декомунизация и лустрация в България. Атлантиците акцентират, че от министъра на отбраната Красимир Каракачанов зависи дали ще има пред мемориала почетна гвардейска рока, която да отдаде чест в памет на невинните жертви на комунизма. Ето и пълния текст на призива:", "date": "2020.01.27", "title": "Атлантици: От Каракачанов зависи дали на 1 февруари пред мемориала на жертвите на комунизма в София ще има почетна рота"}
{"url": "https://faktor.bg/bg/articles/sobstvenitsi-na-kashti-za-gosti-masovo-obzhalvat-nalozhenite-sanktsii", "text": "Едва от около 50 къщи за гости не обжалват наложените им глоби от държавата. От 288 обекта, цели 259 са с нарушение, от които 202 са подали възражения до 10 януари тази година. Общата стойност на глобите е 48.2 млн. лв., от които за 37.8 млн. лв. наемодателите отказват да дават пари.  Това показват данни на земеделското министерство, изнесени в писмен отговор на земеделския министър Десислава Танева, цитирани от в. \"Монитор\". От всички обекти само 25 нямат санкция, докато останалите са с пълна или частична такава. В процес на издаване на санкция са 4 места за настаняване, а разгледаните случаи са общо 125. Стойността на разгледаните възражения е 19.7 млн. лв. Скандалът с къщите за гости се разрази заради използвани от бившия заместник-министър на икономиката Александър Манолев евросредства за построяването на собствен обект. Освен него певецът Милко Калайджиев също е сред глобените за 2019 г. По разпореждане на главния прокурор от април миналата година започнаха проверки на общо 746 къщи за гости, финансирани със средства от Европейския съюз. До момента са образувани 23 досъдебни производства за представяне на неверни сведения с цел получаване на финансиране от еврофондове.", "date": "2020.01.27", "title": "Собственици на къщи за гости масово обжалват наложените санкции"}
{"url": "https://faktor.bg/bg/articles/putinistite-ot-vazrazhdane-opitaha-da-shturmuvat-sgradata-na-mrrb", "text": "След съботния протест с искане на оставки на управляващите заради водната криза жители на Перник се събраха в центъра на София с искане за оставката правителството, предаде БНР. Протестиращите се опитаха да щурмуват сградата на МРРБ, но полицията ги спря. Веднага след това към министерството полетяха бутилки от минерална вода и кенчета. Броят на протестиращите се увеличава. Протестът е организиран от партия \"Възраждане\", която не крие, че подкрепя политиката на руския президент Владимир Путин. Пред БНР лидерът й Костадин Костадинов заяви, че създаването на ВиК холдинг не би решило проблема с водната криза в Перник: \"В момента, в който бъдат окрупнени водните дружества в страната, най-вероятно ще бъде предложено да се приватизират, което означава, че тези в момента управляващите престъпници искат да продадат и водите ни“. Исканията звучаха така: \"С очаквания най-после да се вразумят и да си подадат оставката. Гафовете следват един след друг, не съм от Перник, аз съм от Видин“. Много от хората тук са дошли от провинцията специално заради протеста пред регионалното министерство.", "date": "2020.01.27", "title": "Путинистите от \"Възраждане\"опитаха да щурмуват Регионалното министерство"}
{"url": "https://faktor.bg/bg/articles/zadarzhaha-bivshiyat-upravitel-na-vik-pernik", "text": "Бившият упрaвитeл нa ВиК - Пeрник Ивaн Витaнoв бe зaдържaн днec в 10 чaca в cлeдcтвeния oтдeл нa Cпeциaлизирaнaтa прoкурaтурa пo oбвинeниe зa умишлeнa бeзcтoпaнcтвeнocт и cключвaнe нa нeизгoднa cдeлкa зa рaзхoдoмeрa нa вoдaтa. Витaнoв e арестуван зa 72 чaca, a утрe ce oчaквa Cпeцcъдът дa oпрeдeли мяркaтa му зa нeoтклoнeниe. Ocвeн Витaнoв в cлeдcтвeния oтдeл e билa призoвaнa и и. д. зaм.-кмeт нa Пeрник пo oбрaзoвaниeтo пo врeмe нa избoритe Ceвдeлинa Кoвaчeвa. Oчaквa ce и нa нeя дa ѝ бъдe пoвдигнaтo oбвинeниe.", "date": "2020.01.27", "title": "Задържаха бившия управител на ВиК - Перник"}
{"url": "https://faktor.bg/bg/articles/prezidentstvoto-otgovori-na-geshev", "text": "След като главният прокурор е сезирал конституционния съд, очакваме развитие по образуваното дело. Само Конституционният съд може да тълкува Конституцията. Това е лаконичният коментар на президентството по повод питането на Иван Гешев. По-рано днес главният прокурор Иван Гешев поиска задължително тълкуване на разпоредбата от Конституцията, свързана с имунитета на президента и вицепрезидента. Тя гласи, че президентът и вицепрезидентът не носят отговорност за действията, извършени при изпълнение на своите функции, с изключение на държавна измяна и нарушение на Конституцията. Според члена, те също така не могат да бъдат задържани и срещу тях не може да бъде възбудено наказателно преследване.", "date": "2020.01.27", "title": "Президентството с лаконичен коментар за питането на Иван Гешев: Само Конституционният съд може да тълкува конституцията"}
{"url": "https://faktor.bg/bg/articles/deputat-adfi-dokaza-che-ima-nezakonosaobrazno-povedenie-na-chlenove-na-komisiyata-po-hazart", "text": "Проверката на Агенцията за държавна финансова инспекция (АДФИ) е доказала, че има незаконосъобразно поведение на членове на Комисията по хазарт, заяви пред БНР Християн Митев, депутат от НФСБ. “Тепърва предстои да бъдат извършени проверки от страна на прокуратурата и дали има извършено престъпление от тяхна страна. Но, да, действително без тяхна намеса, без да пренебрегваш факта, че един от операторите на хазартни игри се възползва от възможността да плаща по-малък размер от таксата от 15%. По този начин всъщност намаляват приходите на държавния бюджет, възползвайки се от законодателна промяна, допусната назад във времето, която позволява нееднозначно тълкуване“, каза Митев в предаването „Неделя 150\" на програма \"Хоризонт\". По-рано бюджетната комисия в парламента одобри на първо четене проектозакона на депутата от НФСБ Валери Симеонов, с който се разрешава лотария да се провежда единствено от държавата. Според Митев не е необходима пълна забрана на хазартния бизнес: “Смятам, че то трябва да става през строго определени условия. Не само установяването на държавен монопол по отношение само на лотарийните игри. И върху целия сектор, и върху целия хазарт, когато въведеш ограничение върху това къде могат да бъдат продавани съответните талони и билети за лотарийни игри. Смятам, че изцяло се предпазва обществото“.", "date": "2020.01.27", "title": "Депутат: АДФИ доказа, че има незаконосъобразно поведение на членове на Комисията по хазарта"}
{"url": "https://faktor.bg/bg/articles/novini-balgariya-putinofil-zove-na-bunt-pravi-se-na-benkovski-shte-svalya-pravitelstvoto", "text": "Путинофилът Костадин Костадинов от маргиналната проруска партия „Възраждане” зове от фейсбук на бунт и саморазправа. Битият от Веселин Марешки варненски политикант се представя като новия Бенковски, кани се днес да свали правителството. Ето призива му във фейсбук: \"Ставайте робове, аз не ща ярем!\" Помните ли тези думи? Изрича ги Бенковски пред панагюрците на 20 април 1876 г. и така запалва огъня на бунта в душите на българите. Днес в 12 ч. аз още стотици и хиляди като мен ще отидем пред едно от българските министерства, за да вземем оставката на престъпното правителство. Заради горите, заради водите, заради въздуха, заради златото, заради децата, заради миналото, заради бъдещето, заради свободата, заради справедливостта, заради всичко, което поробителите ни отнеха, днес ще кажем и ще поискаме ОСТАВКА, СЪД, КОНФИСКАЦИЯ, ЗАТВОР за престъпниците от управляващия режим! Смятате ли, че още можете да търпите? И докога? Ставайте робове, аз не ща ярем!” Костадинов, известен в социалните мрежи и като Копейкин преди две години щеше пак да свали власта с БСП и Корнелия Нинова. Има съмнения, че сега отново го ползват като политическо оръжие на \"Позитано\". Той и хората му често попадат и в пропрезидентските агитки. Представящият се за лидер на „Възраждане” е върл противник на ЕС, НАТО и западните ценности, които иска да подмени с евразийски.", "date": "2020.01.27", "title": "Путинофил зове на бунт, прави се на Бенковски,  ще сваля правителството"}
{"url": "https://faktor.bg/bg/articles/salvini-pred-proval-na-regionalnite-izbori-v-italiya", "text": "Крайнодясната партия \"Лига\" на Матео Салвини е изправена пред провал на регионалните избори в Италия. Лявоцентристката Демократическа партия печели между 49 и 51 процента от гласовете. Формацията на Салвини изостава с 43-45 на сто. Регионалните избори в Емилия Романя са с потенциално национално значение. Това е един от най-богатите региони в Северна Италия и в същото време е крепост на левицата още от края на Втората световна война. Бившият вицепремиер Матео Салвини се надяваше, че евентуална победа на неговата партия ще предизвика срив на управляващата коалиция.", "date": "2020.01.27", "title": "Салвини не успя да превземе крепостта на левицата в Италия"}
{"url": "https://faktor.bg/bg/articles/vashington-predstavi-treta-chast-na-kremalskiya-narachnik-za-tezhkite-zavisimosti-v-balgariya", "text": "Всички партии в българското правителство и парламента, както и почти всички български всекидневници работят за руските интереси. Това е особено видимо в прокарването на енергийни проекти, които или противоречат на икономическата логика (като продължаването на \"Турски поток\" през България), или директно заплашват националната сигурност (АЕЦ \"Белене\"). На Балканите, политическите елити с готовност прегръщат руския авторитарен модел, което пасва на доминиращите в района механизми за \"пленяване\" на държавата от частни интереси. Хората, които взимат решенията, стават колаборационисти на Москва и това сътрудничество се гарантира и чрез корупционна рента, която те си извличат от руски мащабни инфраструктурни и енергийни проекти. На фона на нежеланието, с което Европейският съюз се ангажира политически с Югоизточна Европа, САЩ отново се превръщат в незаменим контрабаланс на дестабилизиращите сили на Балканите. Засиленото американско дипломатическо присъствие в района през 2019 г. трябва да бъде последвано от също толкова силни действия за борба с корупцията и прането на пари, както и за изграждане отново на демократичните институции като бент срещу зловредно чуждестранно влияние, пише \"Дневник\".  Това са само част от заключенията на доклад на Центъра за изследване на демокрацията за механизмите на руското влияние след 2014 г., изработен с помощ от 10 изследователи и разследващи журналисти от района. Авторите благодарят за съветите и координацията на десетки представители на структури на НАТО, ЕС, Държавния департамент и три външни министерства в Европа, неправителствени организации в САЩ и Европа, на посланика на САЩ Ерук Рубин и др. Той е третият от поредицата \"Кремълският наръчник\" и бе представен миналата седмица във Вашигтон в Центъра за анализ на европейските политики (Center for European Policy Analysis). В анализа са обхванати 8 държави, включително от ЕС и НАТО: България, Албания, Северна Македония, Сърбия, Косово, Босна и Херцеговина и Черна гора. \"Дори управляващата ГЕРБ и коалиционните ѝ партньори от Патриотичния фронт фактически прегърнаха от 2016 г. насам повечето от прокарваните от Кремъл енергийни проекти, макар на думи партията на Бойко Борисов да се обявява за реализиране на стратегическите евроатлантически цели на България\", се казва в текста. В него се посочва, че \"Атака\" е най-откровено проруската партия в България, но за Кремъл тя е периферен играч и основните му операции за политическа намеса са фокусирани върху структурно важни политически сили, включително основните управляващи и опозиционни партии. \"БСП е най-популярната промосковска партия в България, както и най-голямата опозиционна група в парламента. Партията не е евроскептична и общо взето следва евроатлантическата ориентация във външната политика, но в тандем с други по-малки, но много влиятелни партии като ДПС и АБВ, системно работи да прокарва руския икономически дневен ред в България. Те са особено активни в лобирането на мащабни инфраструктурни проекти. В допълнение, руското медийно влияние минава през няколко малки кабелни телевизии като \"Канал 3\" и \"Алфа\" и поне 3 вестника (\"Дума\", \"Земя\" и \"Атака\"), директно свързани с Русия било през собствениците си или чрез влиянието върху съдържанието на това, което те излъчват и печатат, пишат авторите. \"Част от най-многотиражните всекидневници като \"Телеграф\", \"Труд\", \"Монитор\" и \"24 часа\" разпространяват руска пропаганда чрез специално внимание върху това колко правилна била руската външна политика в Европа, Близкия изток и Латинска Америка, колко важни са за Европа, България и Балканите руските енергийни проекти и колко отвратителни са евроатлантическите ценности. Общото между всички тези издания е, че са свързани с мрежи с тесни бизнес връзки с Русия - като тази на един от българските медийна магнати и депутат Делян Пеевски. Медии под руско влияние станаха и платформи за свързани помежду си проруски политици, журналисти и интелектуалци, които омешват в едно пропагандирането на санкционирано от Кремъл говорене за консервативни и традиционни ценности навсякъде, където се появи съответна възможност в обществения дебат - особено когато става дума за социален пол, ЛГБТ или традиционното семейство.\" В доклада се посочва, че особено непрозрачно е положението при онлайн медии и групи в социалните мрежи, където се постига влияние почти без инвестиране на средства. Отвъд повсеместният за района проблем с неясните крайни собственици на медиите, олигархизирането на медийните пазари (и то от мрежи, тясно свързани с бизнес с Русия), слабото прилагане на закона, зависимостта на медиите от големи рекламодатели на иначе малък пазар за реклами ситуацията се усложнява и от силните политически връзки с хора в управлението. Първо, тези мрежи подкрепят концентрацията на публични и частни средства в конкретни медии, често свързани с руската външна политика или проруски частни интереси. Второ, комбинацията от притежаване на медии и участие в политиката предоставя на националното правителство мощен инструмент за ефективен контрол над това, което се пише и говори в полза на честни и руски политически и икономически интереси. Това става, независимо, че в официалната си позиция правителството може да изглежда балансирано и неутрално по същите тези въпроси, обясняват авторите на доклада. При това Русия не оставя всичко на местни олигархични мрежи. Чрез религиозни, културни и неправителствени организации и групи тя се опитва да обърква, дезориентира, манипулира, да сее нестабилност и напрежение, да съживява стари конфликти, сред общности, избиратели и населението на страни в района, които не могат да се нарекат русофили. Нещо повече - тези групи могат и без директна намеса в процеса за взимане на решения да създадат бързо атмосфера, която да принуди правителството да промени свое решение. \"Отслабването на притегателната сила на Европейския съюз оставя властови вакуум в Югоизточна Европа, който авторитарни сили като Русия са готови да запълнят\", казват авторите. \"Кремъл се възползва от отстъплението на демокрацията и всеобщото завладяване на държавата и нейните нефункциониращи институции, за да засили икономическото и политическото си влияние в региона. Докато руската икономическа мощ в Югоизточна Европа отслабва след налагането на санкции от страна на ЕС и НАТО през 2014 г., цялостната й способност да влияе на националните политики остава значителна и дори придобива по-голяма ефективност.\" Растящата роля на авторитарни държави в политиката и икономиката на Югоизточна Европа още повече бетонира мрежите за превземане на държавата, които контролират ключови процеси при взимането на решения. От своя страна, това подкопава доверието към помощта за демократични реформи, идваща от евроатлантически партньори, каквато е политиката на ЕС за превръщане на върховенството на закона, свободните медии и независимото правораздаване в критерии за достъп до еврофондове. Конкретно за България в доклада се дават примери за ролята на Русия не само в натоварването на българския данъкоплатец с многомилиардни проекти като АЕЦ \"Белене\" и \"Турски поток\", но и спорния, според авторите, модел на \"Лукойл\", позволяващ на компанията да плаща малки данъци в страната, макар да е доминираща сила в петролния сектор. Авторите обръщат внимание и на това, че значителна част от инвестициите, които прави \"Лукойл\", се отчитат като идващи не от Русия, а от Холандия, тъй като преминават през регистрирано там дружество. През руската държавна банка ВТБ властите в Москва участваха в Корпоративна търговска банка, заеха страната на Делян Пеевски в конфликта, довел до ликвидирането ѝ и финансираха придобиването на \"Виваком\", но и по този начин получиха огромен контрол над стратегическата комуникационна инфраструктура на страната през Национално Управление \"Радио и телевизионни станции\" (НУРТС), се казва още в текста. За продължението на \"Турски поток\" се напомня, че както и да се представя прераждането в него на \"Южен поток\" като икономически, а не геополитически, вариант на оригинала, той си остава най-важният политически проект на Русия в района. Въпреки усилията на българското правителство да го \"излъска\" като отговарящ на европейските изисквания, той е белязн от повторение на недостатъците на \"Южен поток\" - прибързано прокарване на решенията през парламента в противоречие на принципите за национална енергийна сигурност, набързо проведени общектвени поръчки със странни компании за европейския пазар, предварително определени руски доставчици и растящ натиск от Москва и Белград да се започне строителство на тръбата. България прие новия проект и се отказа от опити да търси компенсации в следващите 10 години по съществуващият договор за доставки през Украйна до 2030 г. Всъщност, още през 2006 г. българското правителство допусна споровете с \"Газпром\" да се решават не в неутрална страна, а в арбитражен съд към Търговската камара на Русия. \"По време на преговорите за \"Турски поток\" руското правителство \"караше колата\" и насочваше диалога, докато българските политици гледаха на споразумението като на услуга, направена от Русия на България, вместо като на сделка между равнопоставени партньори, от която печелят и двете страни.\" Други милиарди левове са похарчени от България за АЕЦ \"Белене\" без икономическо и енергийно основание, продължават авторите. През 2008 г. бе подписан доовор за строителство за 4 млрд. евро, от които бяха похармени около 2 милиарда от иначе оскъдните фондове на държавния енергиен холдинг. Макар проектът да бе формално замразен през 2012 г., рентата, идваща от изразходването на тези ресурси, захранва силни ядрени лобита от експерти, политици и консултанти в страната, способни да монополизират обществения дебат по темата. Същата партия, която замрази \"Белене\", го размрази през 2017 г. \"Изпълнението на проекта допълнително ще вкара българското правителство в асиметрични и скъпи икономически отношения с Русия, които в бъдеще може да се превърнат в лостове за политически изгоди. БЕХ вече е вкаран в дългова спирала, която вероятно ще се ускори с рестартирането на проекта.\" Авторите припомнят, че правителството извлича аргументи от много спорен и все още не напълно публичен доклад на БАН, от който се оттеглиха няколко дъши заради несъгласие. Припомня се и изключително високата степен на невероятност да се получат финансовите и икономическите условия, които да оправдаят строителството на втора АЕЦ: \"среден и непрекъснат годишен растеж на икономиката между 3 и 4 процента от БВП в следващите 25 години, увеличаване на населението на България с 300 000 души и ръст на потреблението на енергия с 25%\". Докладът на БАН беше координиран от бивш вицепремиер, който току що бе подписал договор за съвместно дружество с Русия за строителство на \"Южен поток\". За руските интереси работят в правителството, парламента и водещи медии Какво предлага докладът (част от идеите) - правителствата в коалиция с неправителствения сектор и международни партньори да изработи и приложи стратегии срещу превземането на държавата, включително редовна диагностика и оценка дали има такава тенденция и докъде е напреднала - разнообразяване на източниците на чуждестранни капитали отвъд тези от авторитарни държави, прицелили се в структурно важни сектори без използването на конкурентни правила; това е основно задача за централните банки и финансовите регулатори - изясняване от антимонополните власти, данъчните инспектори, финансовите регулатори и агенциите за национална сигурност на крайните собсвеници на преки чуждестранни инвестиции; така ще се избягва концентрация на пазара, пране на пари и придобиване на стратегически активи от компании, свързани с авторитарни държави - демонтиране на олигополите в търговията на едро и дребно с горива, които позволяват н аруски петролни гиганти за извличат несъразмерна рента - по-строго прилагане на законите за финансиране на политически партии и редовно публикуване от спецслужбите на оценка за заплахите от чуждестранна намеса - засилване и подкрепа за независимостта на националните медийни регулатори - ЕС да е по-активен във върховенството на закона и борбата с корупцията и да последва примера на САЩ като изпрати в района специален пратеник с директен достъп до Брюксел, Берлин и Париж - директно ангажиране на Еврокомисията с гражданското общество в Югоизточна Европа чрез управлявани от Брюксел програми за върховенство на закона, правосъдие и т.н.", "date": "2020.01.27", "title": "Вашингтон представи трета част на \"Кремълския наръчник\" за тежките зависимости в България"}
{"url": "https://faktor.bg/bg/articles/lekari-i-zabolekari-shte-imat-pravo-na-otkaz-za-pregled-i-lechenie-na-agresivni-patsienti", "text": "Право на отказ за преглед и лечение на агресивни пациенти ще имат вече лекари и зъболекари у нас. Това е регламентирано в новия национален рамков договор, който е публикуван в „Държавен вестник“ и ще важи през следващите три години. \"На лицата, които възпрепятстват оказването на медицинска или дентална помощ или накърняват личното и професионалното достойнство на лекаря, може да не се окаже такава, с изключение на състояния, застрашаващи живота им“, се казва дословно в текста на НРД. От тази година в документа е фиксирано стриктно как директорите на болници и ръководителите на центрове в доболничната помощ да разпределят парите по клинични пътеки от НЗОК между лекарите, медицинските сестри, лаборантите, фелдшерите и дори санитарите. Те трябва да заделят не по-малко от 50% от тези средства за разходите за персонала-месечни възнаграждения и осигуровки. От този процент 80 на сто трябва да бъдат само за заплати на персонала. Тези  цифри ще променя само  министърът на здравеопазването,  писмено , по направено от директора на болницата или управителя  йпредложение.", "date": "2020.01.27", "title": "Лекари и зъболекари ще имат право на отказ за преглед на агресивни пациенти"}
{"url": "https://faktor.bg/bg/articles/tramp-obyavyava-dnes-nay-golyamata-konspiratsiya-na-veka", "text": "Американският президент Доналд Тръмп ще обяви днес дългоочаквания си мирен план за Близкия изток.  Очаква се, че планът ще доведе до отказ от решението за две държави в израелско-палестинския конфликт, което до сега беше в основата на международните усилия, прведава Агенция \"Фокус\". \"Най-голямата конспирация на века\" нарече палестинското външно министерство американските намерения. „Исторически пробив“ и „съдбоносни времена“ очакват двете водещи фигури в израелската политика, премиерът Бенямин Нетаняху и неговия основен опонент Бени Ганц. Те са във Вашингтон за разговори в Белия дом и след тях американският президент Доналд Тръмп трябва да обяви очаквания от три години план за Близкия изток. След визитата на вицепрезидента Майк Пенс в Израел миналата седмица местните медии публикуват информации за плана. Според тях той предвижда анексирането на израелските селища на Западния бряг на река Йордан, обезоръжаването на ивицата Газа и признаването от палестинците на Израел като държава със столица Ерусалим, където те ще имат официално, но символично представителство. Палестинското ръководство вече отхвърли тези предложения. След преместването на американското посолство от Тел Авив в Ерусалим палестинската автономия бойкотира всякакви разговори със Съединените щати. Пред Франс прес водещият преговорите от страна на палестинската автономия Саеб Ерекат заплаши, че палестинците ще се оттеглят от споразумението от Осло от 1995 г., което урежда палестинската автономия на Западния бряг. По думите му планът на Тръмп е равносилен на \"трайна израелска окупация\" на Западния бряг.", "date": "2020.01.27", "title": "Тръмп обявява днес \"Най-голямата конспирация на века\""}
{"url": "https://faktor.bg/bg/articles/borisov-otiva-v-aushvits-za-da-pochete-pametta-na-zhertvite-na-holokosta", "text": "Премиерът Бойко Борисов заминава на посещение в Полша, където днес ще участва в официалната церемония по повод 75 години от освобождаването на бившия концлагер Аушвиц-Биркенау. Българският министър-председател ще присъства на Възпоменателното честване пред „Портата на смъртта“ в бившия лагер Аушвиц-Биркенау и ще почете паметта на жертвите. В събитието ще участват лидери на държави от цял свят, както и ръководители на международни организации.", "date": "2020.01.27", "title": "Борисов ще присъства на Възпоменателното честване пред „Портата на смъртта“ в Аушвиц"}
{"url": "https://faktor.bg/bg/articles/patnicheski-samolet-se-razbi-v-afganistan", "text": "Самолет на авиокомпанията Ariana Afghan Airlines се разби в провинция Газни в източната част на Афганистан, предава РИА Новости, като се позовава на медиите в Кабул и официалните власти в страната. Според предварителните данни, на борда на самолета са се намирали 83 пътници. Представители на местните власти потвърдиха, че самолета се е разбил в провинция Газни, като уточниха, че инцидентът е станал близо до района на Дех Як. Според Tolo News, този район е под контрола на силите на талибаните. Според тях на мястото на произшествието е бил изпратен екип от спецчасти.", "date": "2020.01.27", "title": "Пътнически самолет се разби в Афганистан"}
{"url": "https://faktor.bg/bg/articles/sikorski-s-76-nay-sigurniyat-helikopter-koyto-pogubi-legendata-kobi-brayant", "text": "По-малко от 24 часа след ужасяващата новина за смъртта на баскетболната звезда Коби Брайънт, заедно с 13-годишната му дъщеря и още осем души на борда, под светлините на световните прожектори се появи и името на ''Сикорски'' S-76 - хеликоптерът, считан от авиационните експерти сред най-надеждите и сигурни летателни машини, по зла ирония на съдбата се превърна в лобното място на бившия играч на ''Лейкърс''. Хеликоптерът е проектиран през 70-те години на миналия век и към днешна дата от него са произведени близо 900 бройки. Именно моделът ''Сикорски'' е предпочитаният транспорт за превоз на едни от най-известните и влиятелни личности в света, в това число и немалко държавни глави. Сред ВИП персоните е и британското кралско семейство начело с Елизабет II, които се доверяват на услугите на ''Сикорски'' S-76 от 1998 г. до днес, макар и с някои прекъсвания, информира ''El Pais''. Летателната машина, в която загина Коби Брайънт в покрайнините на Лос Анджелис, е била близо на 30 години и преди да бъде закупена от баскетболната легенда като частен транспорт, хеликоптерът е бил на служба на щата Илинойс. От ''Локхийд Мартин'', които от 2015 г. са собственик на ''Сикорски'', изказаха своите съболезнования на близките и семействата на загиналите в катастрофата и увериха, че ще съдействат по всеки възможен начин на разследващите органи, за да се установи причината, довела до загубата на един от най-популярните и обичани спортисти на нашето време. Данните за проследяване на полети показват, че хеликоптерът на Кобе Брайънт се е сблъскал с метеорологичните проблеми над зоологическата градина на града. Той е обиколил този район поне 6 пъти на много малка надморска височина - около 875 фута, като може би пилотът е чакал мъглата да се изчисти. Той се свързал с контролната кула на летище Бърбанк и там са били наясно, че машината обикаля около 15 минути. В крайна сметка хеликоптерът се е насочил на север над магистрала 118, преди да завие на запад и започне да лети над магистралата 101 около Уудланд Хилс, Калифорния. По-късно те се натъкват на още по-сериозна и тежка мъгла и хеликоптерът завива на юг. Това е било критично решение, защото са се насочили към планински район. Пилотът внезапно и бързо се изкачил от около 1200 фута до 2000 фута. Малко след това се случва и трагедията, при която хеликоптерът катастрофира в хълм и се запали. Агенция \"Асошиейтед Прес\" съобщава, позовавайки се на роднини, че в трагедията живота си са загубили още Джон Алтобели, главен треньор на местния отбор по бейзбол, съпругата му Кери и дъщеря им Алиса, която играела в един и същи отбор с дъщерята на Брайънт. Сред жертвите е и треньорката на калифорнийския баскетболен отбор за момичета Кристина Маузер. Времето в Лос Анджелис е било изключително мъгливо в деня на трагедията и дори хеликоптерите и другите машини на полицията не са били във въздуха именно поради неблагоприятните условия.", "date": "2020.01.27", "title": "Защо най-сигурният хеликоптер ''Сикорски'' S-76 погуби легендата Коби Брайънт?"}
{"url": "https://faktor.bg/bg/articles/kitayskiyat-premier-oglavi-vodeshta-malka-grupa-visokopostaveni-komunisti-koyato-otgovarya-za-reaktsiyata-kam-noviya-virus", "text": "Китайските служители на общественото здравеопазване призоваха за спокойствие в неделя, като предупредиха, че опасният нов вирус в основата на бързо разпространяващата се епидемия става все по-заразен, оказвайки все по-голям натиск върху вече напрегнатите усилия за ограничаване на епидемията, пише американският вестник The Wall Street Journal, цитиран от Агенция \"Фокус\". „Вече сме в критичен период на превенция и контрол“, заяви Ма Сяоуей, ръководител на Държавния комитет по въпросите на здравеопазването в Китай, на брифинг в Пекин говорейки за коронавируса, който е заразил повече от 2000 души и причинил смъртта на най-малко 56, като по-голямата част от тях са в централната китайска провинция Хубей. Централното правителство също изпрати съобщението в неделя до останалата част от страната, като пое контрола на ситуацията от местните служители в Хубей, чиято бавна реакция на огнището предизвика критика. Държавните медии съобщават, че премиерът Ли Къцян е оглавил новата \"водеща малка група\" на високопоставени служители на Комунистическата партия, която отговаря за реакцията към вируса в цялата страна. Според официалната китайска агенция Xinhua, групата планира да изпрати екип до Хубей, който да ръководи усилията на място. С безпрецедентен ход длъжностни лица изолираха няколко града в Хубей, включително столицата Ухан, епицентърът на огнището. Но градовете бяха затворени едва когато милиони жители се разпръснаха из страната, за да посетят семействата си за Лунната Нова година. Вирусът бързо се разпространи по целия свят - в повече от дузина страни в Европа, Австралия и Азия, което предизвика глобална загриженост. В събота здравните власти в окръг Ориндж в Южна Калифорния заявиха, че пътник от Ухан е заразен с вируса, третият потвърден случай в САЩ В Хонконг здравен служител потвърди в неделя шестия случай на града на новия коронавирус, 47-годишен мъж, който е пристигнал в Хонконг в четвъртък след посещение на пазара в Ухан, макар и не този в центъра на огнището. Канада съобщи за първия си случай в Торонто. В Пекин служители от редица различни правителствени министерства се опитаха да проектират усещането за контрол по време на пресконференция, но признаха недостиг на консумативи и пропуски в знанията за същността на коронавируса. Гао Фу, директор на Китайския център за контрол и превенция на заболяванията, отрази сериозността на епидемията и изтощението, което усещат здравните работници в страната, като призова за сдържаност по остри въпроси, зададени от журналистите.", "date": "2020.01.27", "title": "Китайският премиер оглави  \"водеща малка група\" високопоставени  комунисти, отговаряща за реакцията към новия вирус"}
{"url": "https://faktor.bg/bg/articles/velikiyat-kobe-brayant-zagina-v-katastrofa-s-helikopter", "text": "Един от най-великите баскетболисти за всички времена Кобе Брайънт е загинал в катастрофа с хеликоптер, съобщи TMZ. Машината е паднала край Калабасас, Калифорния. В нея освен Брайънт са загинали още осем души, сред тях и 13-годишната му Джиана, която играеше баскетбол. Според вестник \"Ню Йорк таймс\", причината за катастрофата е мъгливото време и лошата видимост около хълмовете в района на Калабасас. Кобе изкара 20 сезона в \"Лос Анджелис Лейкърс\". Спечели 5 титли на НБА, бе избран за най-добър играч във финалите два пъти и за № 1 на лигата за 2008 г. Брайънт бе на 41 години. Със съпругата си Ванеса имат четири дъщери - заганала с него Джиана, , Наталия, Бианка и Капри. Капри се роди през юни миналата година.", "date": "2020.01.27", "title": "Великият Кобе Брайънт загина в катастрофа с хеликоптер заедно с дъщеря си"}
{"url": "https://faktor.bg/bg/articles/pernichari-se-sabirat-v-tsentara-na-sofiya1-shte-iskat-ostavkata-na-ministar-petya-avramova", "text": "След съботния протест с искане на оставки на управляващите заради водната криза жители на Перник обявиха, че днес ще се съберат в центъра на София и ще искат оставката на министъра на регионалното развитие и благоустройството Петя Аврамова. Кметът на София Йорданка Фандъкова ще провери пречиствателната станция за питейни води \"Бистрица“. От Столична община уточняват, че съоръжението се използва за управление на водопроводната система на София, в него се подават и данни от всички локални резервоари в системата. Според перничани от самото начало на кризата не се оценява правилно отговорността на МРРБ. Протестът в събота беше организиран от Инициативен комитет „Спаси Перник“. Посланието беше \"Вода за Перник, вода за България!\".", "date": "2020.01.27", "title": "Перничани се събират в центъра на София, ще искат оставката на министър Аврамова"}
{"url": "https://faktor.bg/bg/articles/andrey-ilarionov-drugarite-na-putin-ot-kkb-reshiha-za-smyanata-na-medvedev", "text": "Другарите на Путин от КГБ решиха за смяната на Медведев. Новият премиер Мишустин е един от най-ефективните представители на спецслужбите, той е потомствен чекист. Неговата задача е да направи тотална държава на територията на Русия, режим само на спецслужбите, заяви бившият съветник на руския президент Андрей Иларионов. Украйна е в много по-голяма опасност от по-рано, имперските сценарии са в ход и в други страни.... Поправките в руската Конституцията са огромни разширения на правомощията на президента, смята той. Путин бърза преди съда в Хага, чието решение за сваления над Донбас самолет и не само за него ще излезе на 9 март. Той може да бъде обявен за международен терорист. Затова иска да \"отвърже\" Русия от международните правила, по думите на икономиста.", "date": "2020.01.27", "title": "Андрей Иларионов: Путин бърза преди решение на съда в Хага, може да бъде обявен за международен терорист (ВИДЕО)"}
{"url": "https://faktor.bg/bg/articles/pisanchev", "text": "Бившият шеф на ДАНС Владимир Писанчев коментира пред Нова тв изгонването на руски дипломати от България заради шпионаж и работата им по създаването на \"нелегали\".  Той заяви, че  отдавна не е в Агенцията, не знае подробности  и научава за скандала от медиите, но разви някои хипотези.  \"Това е практика на разузнаването – да създава легенда за своите т.нар нелегали. Изпраща се агент в чужда страна. Той няма дипломатически имунитет. Създава си име, професия и започва да работи. Може да е с български документи, може да се от трета страна. Може да е български гражданин, може и да не е\", каза Писанчев. \"Нелегалът работи по съответна посока в зависимост от задачите, които са му поставени. Създава контакти или подготвя средата за други хора, които ще продължат след него. Нелегалите могат да почнат от нула и да се опитат да стигнат до последно ниво. Могат да опитат да се интегрират на определено ниво и да започнат от там. Има нелегали, които са стигали до много високо ниво – заместници, работещи в министерства. У нас няма информация за това\", каза Писанчев. „Принцип на контраразузнаването е не да се ликвидира, а да  неутрализира, да се подаде информация\", която ни изнася\", казва той.  \"Това е една интелектуална игра. Не знаем дали изобщо сме регистрирали такива нелегали. Ако има-никой няма да го коментира.  Този човек е бил наблюдаван една година-доста прецизно и внимателно наблюдение. Става дума за разработка, когато дойде момента, се действа. Случаят с Гебрев стана непосредствено след мен. Не зная как е започнало разследването. Явно органите имат начин да разследват. Екстрадицията на тези дипломати, Скрипал и Гебрев са различни случаи, не може да се разследват под един похлупак. За първи път от 89-та година имаме досъдебно производство за шпионаж. Това е по сигнал на ДАНС и прокуратурата. Говоря за двамата екстрадирани. Ние сме реагирали, гонили дипломати, играли сме оперативни игри\" обясни Писанчев.  Той няколко пъти повтори, че държавното обвинение работи на ново качествено ниво.  Тази разработка може да разкрие много неща, ние виждаме върха на айсберга. Дипломатическите представителства се използват за такива хора. Това е сигнал,  че не бива да се минават определени граници. Ясно е, че Русия има интерес на Балканите, но нормалните отношения трябва да са на основата на разбирателство. Една граница не бива да се преминава. И ако тя се премине, действията ни ще са тези. Излизането на дипломат създава пауза в работата на цялата мрежа“, изясни Писанчев.", "date": "2020.01.27", "title": "Владимир Писанчев: Скрипал и Гебрев са различни случаи, не може да се разследват под един похлупак"}
{"url": "https://faktor.bg/bg/articles/solomon-pasi-tryabva-da-spasim-kamchiya-ot-rusiya-rova-e-tyahna-sobstvenost-v-momenta", "text": "От Китай можем да се учим, но от Китай трябва да се пазим, предупреди в ефира на БНТ бившият външен министър Соломон Паси. \"Китай имат дългосрочна перспектива как да завладят света. Ние сме част от този свят. Големият наш съюзник в това отношение се нарича Индия. Затова нашата организация - Атлантическият клуб в България, през последните две седмици предприе две паралелни инициативи - едната беше в Делхи, където предложихме идея за създаване на комисия, съвет или да се нарече диалог между НАТО и Индия, Голямото бъдеще на Запада е съюзът с Индия - преди всичко политика и сигурност, защото нахлуването на Китай с Huawey и изграждането на 5-G мрежата на Запад е един изключително дългосрочен и непоправим риск. Това трябва да се запомни. Два субекта са наши съюзници - Индия и Тайван. Индия с техния огромен размер, а с тайванците заради тяхното изключително ноу-хау. С тях можем дългосрочно да сътрудничим.\" Соломон паси коментира и събитията в САЩ, свързани с импийчмънта на президента Доналд Тръмп. \"Импийчмънтът на Тръмп прилича на нашето Априлско въстание - то е било обречено на неуспех, но са показали на света, че ние съществуваме. То е привлякло световното внимание. Така и демократите като системни играчи на американската политика, те няма да спечелят, но е добре да покажат, че съществуват. Нека да опитат\", посочи Паси. По повод поредния шпионски скандал с руски дпломати, Соломон Паси коментира: \"Няма шпионски скандал. Това е ясно. То е напълно в ежедневния дневен ред на дипломацията. Едните гонят, после другите гонят. Още през септември бях споменал, че са твърде много руските шпиони в руското посолство у нас - има статистика, че са около 57. Те са твърде много и трябва периодически да се прочистват, да се гонят. Малко са изгонените. Извън посолството са още повече. Спомнете си какво казаха само преди няколко седмици руснаците - че те едва ли не ще анексират Камчия. Те ще анексират курорта Камчия! Който е собственост в момента на Московска община. Както анексира Крим, Осетия и Абхазия, както в Молдова Приднестровието е анексирано 30 г. Те в прав текст казаха, че ще анексират Камчия. Това е много сериозно. Това е тяхна собственост в момента. Ако българската държава не си го ренационализира като обект на националната сигурност, опасността да възникне подобен конфликт с него е сериозна. Ние имаме огромни количества руска собственост и Путин беше заявил, че е негова отговорност да я защитава.\" Попитан дали да очакваме ответни мерки от страна на Русия, той заяви, че и без това имаме много дипломати в Русия, та и да си тръгнат - още по-добре. \"Трябва да има една превативна политика. България не е черната овца на ЕС по отношение на Русия. Бившият германски канцлер Герхард Шрьодер отиде да работи в \"Газпром\". Това е абсолютно недопустимо като морал. Не можем да имаме балансирана политика с Русия - като те са ни влезли в леглата. Това се нарича политиката на снишаването, това е политиката на баланса. В политиката най-важното е изборът\", категоричен бе той.", "date": "2020.01.27", "title": "Соломон Паси: Българската държава спешно да спасява Камчия, готвят втори Крим"}
{"url": "https://faktor.bg/bg/articles/20-godishen-student-izchezna-misteriozno-izdirvat-go-ot-dni", "text": "20-годишен студент изчезна мистериозно, близките му го издирват от дни, подали са и сигнал в полицията.  Момчето е от пазарджишко, студент е в София и живее в Студентски град, предаде Нова тв. Николай е студен по география в Софийски университет. Последно е видян в сградата на учебното заведение. „Видях го последно на 23 януари, четвъртък. Спеше в леглото си. Аз излизах за работа в 8 сутринта. От тогава няма никаква следа от него. Доколкото знам няма проблеми с никого. Съвсем нормално се държеше”, заяви съквартиранта му Иван. Според локацията му в социалните мрежи, последно Николай е посетил Казичене. Бащата на момчето – Валентин, опита да се свърже с него по телефона. Сигналът е свободен, но никой не отговаря. Телефонът му е бил изключен в петък. Изчезна майката на отровеното дете от Кардам „За последно го чух преди една седмица. Беше изключително спокоен, събудих го от сън. В събота сутринта му се обадих, не ми вдигна. Започнах да се притеснявам. Писах му съобщение, на което не е отговарял, не е и прочетено. В събота вечерта подадох заявление за общодържавно издирване. Последно намерих документи за работа във фирма, в която е работил само 4 дена. Не знам подробности, не знаех, че е напуснал”, разказва бащата на Николай. Близките призовават ако някой има информация за Николай и местонахождението му, да сигнализира в близкото РПУ или на следните телефони; 089 914 0064; 089 916 13 56.", "date": "2020.01.27", "title": "20-годишен студент изчезна мистериозно, издирват го от дни"}
{"url": "https://faktor.bg/bg/articles/ivaylo-kalfin-nyama-da-se-stigne-do-diplomaticheska-kriza-mezhdu-balgariya-i-rusiya-no-se-sazdavat-negativi-v-otnosheniyata", "text": "Работата на дипломатите е да събират информация, но не бива да се преминават границите. Това каза за сутрешния блок „Добро утро, България“ на Радио „Фокус“ Ивайло Калфин, член на Националния съвет на АБВ и бивш министър на външните работи. Той обясни, че съобщението за експулсирането на руските дипломати е от главния прокурор, а не от Министерството на външните работи и целенасочено е търсена по-голямата публичност. „Нормално е служител в търговското представителството да се интересува как вървят процесите в енергетиката в България. Как е имал достъп до информация, която е класифицирана, не мога да кажа. Нормално е човек, който се занимава с тези въпроси, да си върши работата. По отношение на другия дипломат така и не се разбра. Чу се, че той се интересувал от изборния процес, което е много странно, защото изборния процес трябва да е най-прозрачното нещо и да не е обект на шпионски разследвания“, подчерта бившият министър на външните работи. Ивайло Калфин каза още, че няма да се стигне до дипломатическа криза между България и Русия, но се създават негативи в отношенията. Според него има външен натиск страната ни да не работи с Русия в областта на енергетиката.", "date": "2020.01.27", "title": "Ивайло Калфин: Няма да се стигне до дипломатическа криза между България и Русия, но се създават негативи"}
